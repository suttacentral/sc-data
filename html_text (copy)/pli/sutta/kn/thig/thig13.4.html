<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig13.4">
<article>
<div class="hgroup">
<p class="division">Therīgāthā</p>
<p>Vīsatinipāta</p>
<h1>4. Sundarītherīgāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns313"></a><a class="vnp" id="vnp312"></a><a class="ms" id="p_19Th2_394"></a><a class="msdiv" id="msdiv313"></a>“Petāni bhoti puttāni,<br/>
khādamānā tuvaṃ pure;<br/>
Tuvaṃ divā ca ratto ca,<br/>
atīva paritappasi.</p>
<p><a class="sc" id="2"></a><a class="vns" id="vns314"></a><a class="vnp" id="vnp313"></a><a class="ms" id="p_19Th2_395"></a><a class="msdiv" id="msdiv314"></a>Sājja sabbāni khāditvā,<br/>
<span class="var" id="note96" title="satta puttāni (s2, s3, pts1-2)">sataputtāni</span> brāhmaṇī;<br/>
Vāseṭṭhi kena vaṇṇena,<br/>
na bāḷhaṃ paritappasi”.</p>
<p><a class="sc" id="3"></a><a class="vns" id="vns315"></a><a class="vnp" id="vnp314"></a><a class="ms" id="p_19Th2_396"></a><a class="msdiv" id="msdiv315"></a>“Bahūni puttasatāni,<br/>
ñātisaṅghasatāni ca;<br/>
Khāditāni atītaṃse,<br/>
mama tuyhañca brāhmaṇa.</p>
<p><a class="sc" id="4"></a><a class="vns" id="vns316"></a><a class="vnp" id="vnp315"></a><a class="ms" id="p_19Th2_397"></a><a class="msdiv" id="msdiv316"></a>Sāhaṃ nissaraṇaṃ ñatvā,<br/>
jātiyā maraṇassa ca;<br/>
Na socāmi na rodāmi,<br/>
na cāpi paritappayiṃ”.</p>
<p><a class="sc" id="5"></a><a class="vns" id="vns317"></a><a class="vnp" id="vnp316"></a><a class="pts" id="pts154"></a><a class="ms" id="p_19Th2_398"></a><a class="msdiv" id="msdiv317"></a>“Abbhutaṃ vata vāseṭṭhi,<br/>
vācaṃ bhāsasi edisiṃ;<br/>
Kassa tvaṃ dhammamaññāya,<br/>
<span class="var" id="note97" title="thiraṃ (bj)">giraṃ</span> bhāsasi edisiṃ”.</p>
<p><a class="sc" id="6"></a><a class="vns" id="vns318"></a><a class="vnp" id="vnp317"></a><a class="ms" id="p_19Th2_399"></a><a class="msdiv" id="msdiv318"></a>“Esa brāhmaṇa sambuddho,<br/>
nagaraṃ mithilaṃ pati;<br/>
Sabbadukkhappahānāya,<br/>
dhammaṃ desesi pāṇinaṃ.</p>
<p><a class="sc" id="7"></a><a class="vns" id="vns319"></a><a class="vnp" id="vnp318"></a><a class="ms" id="p_19Th2_400"></a><a class="msdiv" id="msdiv319"></a><span class="var" id="note98" title="tassāhaṃ (s2, s3, pts1-2)">Tassa</span> <span class="var" id="note99" title="brāhmaṇa (bj, s2, s3, pts1-2)">brahme</span> arahato,<br/>
dhammaṃ sutvā nirūpadhiṃ;<br/>
Tattha viññātasaddhammā,<br/>
puttasokaṃ byapānudiṃ”.</p>
<p><a class="sc" id="8"></a><a class="vns" id="vns320"></a><a class="vnp" id="vnp319"></a><a class="ms" id="p_19Th2_401"></a><a class="msdiv" id="msdiv320"></a>“So ahampi gamissāmi,<br/>
nagaraṃ mithilaṃ pati;<br/>
Appeva maṃ so bhagavā,<br/>
sabbadukkhā pamocaye”.</p>
<p><a class="sc" id="9"></a><a class="vns" id="vns321"></a><a class="vnp" id="vnp320"></a><a class="ms" id="p_19Th2_402"></a><a class="msdiv" id="msdiv321"></a>Addasa brāhmaṇo buddhaṃ,<br/>
vippamuttaṃ nirūpadhiṃ;<br/>
Svassa dhammamadesesi,<br/>
muni dukkhassa pāragū.</p>
<p><a class="sc" id="10"></a><a class="vns" id="vns322"></a><a class="vnp" id="vnp321"></a><a class="ms" id="p_19Th2_403"></a><a class="msdiv" id="msdiv322"></a>Dukkhaṃ dukkhasamuppādaṃ,<br/>
dukkhassa ca atikkamaṃ;<br/>
Ariyaṃ caṭṭhaṅgikaṃ maggaṃ,<br/>
dukkhūpasamagāminaṃ.</p>
<p><a class="sc" id="11"></a><a class="vns" id="vns323"></a><a class="vnp" id="vnp322"></a><a class="ms" id="p_19Th2_404"></a><a class="msdiv" id="msdiv323"></a>Tattha viññātasaddhammo,<br/>
pabbajjaṃ samarocayi;<br/>
Sujāto tīhi rattīhi,<br/>
tisso vijjā aphassayi.</p>
<p><a class="sc" id="12"></a><a class="vns" id="vns324"></a><a class="vnp" id="vnp323"></a><a class="ms" id="p_19Th2_405"></a><a class="msdiv" id="msdiv324"></a>“Ehi sārathi gacchāhi,<br/>
rathaṃ niyyādayāhimaṃ;<br/>
Ārogyaṃ brāhmaṇiṃ <span class="var" id="note100" title="vajjā (bj)">vajja</span>,<br/>
‘<span class="var" id="note101" title="pabbajito (bj, s2, s3, pts1-2)">pabbaji</span> dāni brāhmaṇo;<br/>
Sujāto tīhi rattīhi,<br/>
tisso vijjā aphassayi’”.</p>
<p><a class="sc" id="13"></a><a class="vns" id="vns325"></a><a class="vnp" id="vnp324"></a><a class="ms" id="p_19Th2_406"></a><a class="msdiv" id="msdiv325"></a>Tato ca rathamādāya,<br/>
sahassañcāpi sārathi;<br/>
Ārogyaṃ brāhmaṇiṃvoca,<br/>
“pabbaji dāni brāhmaṇo;<br/>
Sujāto tīhi rattīhi,<br/>
tisso vijjā aphassayi”.</p>
<p><a class="sc" id="14"></a><a class="vns" id="vns326"></a><a class="vnp" id="vnp325"></a><a class="ms" id="p_19Th2_407"></a><a class="msdiv" id="msdiv326"></a>“Etañcāhaṃ assarathaṃ,<br/>
sahassañcāpi sārathi;<br/>
Tevijjaṃ brāhmaṇaṃ <span class="var" id="note102" title="ñatvā (bj)">sutvā</span>,<br/>
puṇṇapattaṃ dadāmi te”.</p>
<p><a class="sc" id="15"></a><a class="vns" id="vns327"></a><a class="vnp" id="vnp326"></a><a class="ms" id="p_19Th2_408"></a><a class="msdiv" id="msdiv327"></a>“Tuyheva hotvassaratho,<br/>
sahassañcāpi brāhmaṇi;<br/>
Ahampi pabbajissāmi,<br/>
varapaññassa santike”.</p>
<p><a class="sc" id="16"></a><a class="vns" id="vns328"></a><a class="vnp" id="vnp327"></a><a class="pts" id="pts155"></a><a class="ms" id="p_19Th2_409"></a><a class="msdiv" id="msdiv328"></a>“Hatthī gavassaṃ maṇikuṇḍalañca,<br/>
Phītañcimaṃ gahavibhavaṃ pahāya;<br/>
Pitā pabbajito tuyhaṃ,<br/>
Bhuñja bhogāni sundarī;<br/>
Tuvaṃ dāyādikā kule”.</p>
<p><a class="sc" id="17"></a><a class="vns" id="vns329"></a><a class="vnp" id="vnp328"></a><a class="ms" id="p_19Th2_410"></a><a class="msdiv" id="msdiv329"></a>“Hatthī gavassaṃ maṇikuṇḍalañca,<br/>
Rammaṃ cimaṃ gahavibhavaṃ pahāya;<br/>
Pitā pabbajito mayhaṃ,<br/>
Puttasokena aṭṭito;<br/>
Ahampi pabbajissāmi,<br/>
Bhātusokena aṭṭitā”.</p>
<p><a class="sc" id="18"></a><a class="vns" id="vns330"></a><a class="vnp" id="vnp329"></a><a class="ms" id="p_19Th2_411"></a><a class="msdiv" id="msdiv330"></a>“So te ijjhatu saṅkappo,<br/>
yaṃ tvaṃ patthesi sundarī;<br/>
Uttiṭṭhapiṇḍo uñcho ca,<br/>
paṃsukūlañca cīvaraṃ;<br/>
Etāni abhisambhontī,<br/>
paraloke anāsavā”.</p>
<p><a class="sc" id="19"></a><a class="vns" id="vns331"></a><a class="vnp" id="vnp330"></a><a class="ms" id="p_19Th2_412"></a><a class="msdiv" id="msdiv331"></a>“Sikkhamānāya me ayye,<br/>
dibbacakkhu visodhitaṃ;<br/>
Pubbenivāsaṃ jānāmi,<br/>
yattha me vusitaṃ pure.</p>
<p><a class="sc" id="20"></a><a class="vns" id="vns332"></a><a class="vnp" id="vnp331"></a><a class="ms" id="p_19Th2_413"></a><a class="msdiv" id="msdiv332"></a>Tuvaṃ nissāya kalyāṇi,<br/>
theri saṃghassa sobhane;<br/>
Tisso vijjā anuppattā,<br/>
kataṃ buddhassa sāsanaṃ.</p>
<p><a class="sc" id="21"></a><a class="vns" id="vns333"></a><a class="vnp" id="vnp332"></a><a class="ms" id="p_19Th2_414"></a><a class="msdiv" id="msdiv333"></a>Anujānāhi me ayye,<br/>
icche sāvatthi gantave;<br/>
Sīhanādaṃ nadissāmi,<br/>
buddhaseṭṭhassa santike”.</p>
<p><a class="sc" id="22"></a><a class="vns" id="vns334"></a><a class="vnp" id="vnp333"></a><a class="ms" id="p_19Th2_415"></a><a class="msdiv" id="msdiv334"></a>“Passa sundari satthāraṃ,<br/>
hemavaṇṇaṃ harittacaṃ;<br/>
Adantānaṃ dametāraṃ,<br/>
sambuddhamakutobhayaṃ”.</p>
<p><a class="sc" id="23"></a><a class="vns" id="vns335"></a><a class="vnp" id="vnp334"></a><a class="ms" id="p_19Th2_416"></a><a class="msdiv" id="msdiv335"></a>“Passa sundarimāyantiṃ,<br/>
vippamuttaṃ nirūpadhiṃ;<br/>
Vītarāgaṃ visaṃyuttaṃ,<br/>
katakiccamanāsavaṃ.</p>
<p><a class="sc" id="24"></a><a class="vns" id="vns336"></a><a class="vnp" id="vnp335"></a><a class="ms" id="p_19Th2_417"></a><a class="msdiv" id="msdiv336"></a>Bārāṇasito nikkhamma,<br/>
tava santikamāgatā;<br/>
Sāvikā te mahāvīra,<br/>
pāde vandati sundarī.</p>
<p><a class="sc" id="25"></a><a class="vns" id="vns337"></a><a class="vnp" id="vnp336"></a><a class="ms" id="p_19Th2_418"></a><a class="msdiv" id="msdiv337"></a>Tuvaṃ buddho tuvaṃ satthā,<br/>
tuyhaṃ dhītāmhi brāhmaṇa;<br/>
Orasā mukhato jātā,<br/>
katakiccā anāsavā”.</p>
<p><a class="sc" id="26"></a><a class="vns" id="vns338"></a><a class="vnp" id="vnp337"></a><a class="pts" id="pts156"></a><a class="ms" id="p_19Th2_419"></a><a class="msdiv" id="msdiv338"></a>“Tassā te svāgataṃ bhadde,<br/>
<span class="var" id="note103" title="atho (mr)">tato</span> te adurāgataṃ;<br/>
Evañhi dantā āyanti,<br/>
satthu pādāni vandikā;<br/>
Vītarāgā visaṃyuttā,<br/>
katakiccā anāsavā”.</p>
</blockquote>
<p class="endsutta"><a class="sc" id="27"></a><a class="ms" id="p_19Th2_420"></a>… Sundarī therī ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
