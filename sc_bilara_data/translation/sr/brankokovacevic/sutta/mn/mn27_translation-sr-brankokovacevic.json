{
  "mn27:0.1": "Budini govori srednje dužine 27 ",
  "mn27:0.2": "Kratki govor o poređenju sa otiskom stope slona ",
  "mn27:1.1": "Ovako sam čuo. ",
  "mn27:1.2": "Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. ",
  "mn27:2.1": "I desilo se da se usred dana brahman Đāṇussoṇi izvezao iz Sāvatthīja u beloj kočiji, koju su vukle bele kobile. ",
  "mn27:2.2": "Izdaleka je video asketu Pilotiku kako dolazi, ",
  "mn27:2.3": "pa ga upita: ",
  "mn27:2.4": "„Odakle to učitelj Vaććhāyana dolazi usred dana?” ",
  "mn27:2.5": "„Gospodine, išao sam da posetim asketu Gotamu.” ",
  "mn27:2.6": "„Šta učitelj Vaććhāyana misli o mudrosti askete Gotame? Je li on mudar ili nije?” ",
  "mn27:2.7": "„Gospodine, ko sam ja da uviđam mudrost askete Gotame? ",
  "mn27:2.8": "Svakako, onaj ko uviđa mudrost askete Gotame, mora mu biti ravan.” ",
  "mn27:2.9": "„Učitelj Vaććhāyana zaista veoma hvali asketu Gotamu.” ",
  "mn27:2.10": "„Gospodine, ko sam ja da hvalim asketu Gotamu? ",
  "mn27:2.11": "Oni koji su i sami hvaljeni, hvale asketu Gotamu kao najboljeg među božanstvima i ljudima.” ",
  "mn27:2.12": "„Koji su razlozi što učitelj Vaććhāyana ima toliko poverenje u asketu Gotamu?” ",
  "mn27:3.1": "„Gospodine, zamislite mudrog lovca na slonove ",
  "mn27:3.2": "koji se zaputi u šumu gde borave i slonovi i ugleda veliki otisak slonove stope, dugačak i širok. ",
  "mn27:3.3": "On bi zaključio: ",
  "mn27:3.4": "‘Zaista, ovo je otisak stope slona predvodnika.’ ",
  "mn27:3.5": "Isto tako, kada sam video četiri stope askete Gotame, zaključio sam: ",
  "mn27:3.6": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:4.1": "Koje četiri? ",
  "mn27:4.2": "Gospodine, video sam ovde neke učene plemiće, znalce, koji poznaju učenja drugih, precizne u raspravi poput savršenih strelaca; oni idu unaokolo i zapravo pobijaju gledišta drugih svojim oštrim umom. ",
  "mn27:4.3": "Kad oni čuju: ",
  "mn27:4.4": "‘Asketa Gotama će posetiti to i to selo ili grad’ ",
  "mn27:4.5": "onda kuju plan: ",
  "mn27:4.6": "‘Otići ćemo do askete Gotame i postaviti mu ovakvo pitanje. ",
  "mn27:4.7": "Ako ga ovo budemo pitali, on će odgovoriti ovako, te ćemo njegovo učenje pobiti na ovaj na­čin; ",
  "mn27:4.8": "a ako ga ono budemo pitali, on će odgovoriti onako, te ćemo njegovo učenje pobiti na onaj način.’ ",
  "mn27:4.9": "Onda im jave: ",
  "mn27:4.10": "‘Asketa Gotama je stigao u to i to selo ili grad.’ ",
  "mn27:4.11": "I oni odu do askete Gotame, ",
  "mn27:4.12": "a ovaj ih uputi, podstakne, obodri i ohrabri govorom o Dhammi. ",
  "mn27:4.13": "Pošto ih je asketa Gotama uputio, podstakao, nadahnuo i ohrabrio govorom o Dhammi, oni nemaju mnogo pitanja da mu postave. Pa kako bi onda mogli da pobiju njegovo učenje? ",
  "mn27:4.14": "Zapravo, postanu njegovi učenici. ",
  "mn27:4.15": "Kad sam video prvu stopu askete Gotame, zaključio sam: ",
  "mn27:4.16": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:5.1": "Dalje, video sam neke učene brahmane… ",
  "mn27:6.1": "kućedomaćine… ",
  "mn27:6.2": "isto... ",
  "mn27:7.1": "učene askete, znalce, koji poznaju učenja drugih, precizne u raspravi poput savršenih strelaca; oni idu unaokolo i zapravo pobijaju gledišta drugih svojim oštrim umom. ",
  "mn27:7.2": "Kad oni čuju: ",
  "mn27:7.3": "‘Asketa Gotama će posetiti to i to selo ili grad’ ",
  "mn27:7.4": "‘Otići ćemo do askete Gotame i postaviti mu ovakvo pitanje. ",
  "mn27:7.5": "Ako ga ovo budemo pitali, on će odgovoriti ovako, te ćemo njegovo učenje pobiti na ovaj na­čin; ",
  "mn27:7.6": "a ako ga ono budemo pitali, on će odgovoriti onako, te ćemo njegovo učenje pobiti na onaj način.’ ",
  "mn27:7.7": "‘Asketa Gotama je stigao u to i to selo ili grad.’ ",
  "mn27:7.8": "I oni odu do askete Gotame, ",
  "mn27:7.9": "a ovaj ih uputi, podstakne, obodri i ohrabri govorom o Dhammi. ",
  "mn27:7.10": "Pošto ih je asketa Gotama uputio, podstakao, nadahnuo i ohrabrio govorom o Dhammi, oni nemaju mnogo pitanja da mu postave. Pa kako bi onda mogli da pobiju njegovo učenje? ",
  "mn27:7.11": "Zapravo, pitaju asketu Gotamu da ih zamonaši, ",
  "mn27:7.12": "te on to i učini. ",
  "mn27:7.13": "I ne zadugo posle potpunog zaređenja, boraveći u meditaciji, povučeni, marljivi, predani i odlučni, stekavši neposredno znanje, ovde i sada ulaze i ostaju na krajnjem cilju svetačkog života, radi kojeg sinovi dobrih porodica napuštaju dom i odlaze u beskućnike. ",
  "mn27:7.14": "I tada kažu: ",
  "mn27:7.15": "‘Skoro smo bili izgubljeni, skoro smo bili potpuno propali, ",
  "mn27:7.16": "jer ranije smo tvrdili da smo askete, iako zapravo nismo bili askete; tvrdili smo da smo brahmani, iako zapravo nismo brahmani, tvrdili smo da smo arahanti, iako zapravo nismo bili arahanti. ",
  "mn27:7.17": "Ali sada jesmo askete, sada jesmo brahmani, sada jesmo arahanti.’ ",
  "mn27:7.18": "Kad sam video četvrtu stopu askete Gotame, zaključio sam: ",
  "mn27:7.19": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:7.20": "Dakle, kad sam video ove četiri stope askete Gotame, zaključio sam: ",
  "mn27:7.21": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:8.1": "Kad ovo bi rečeno, brahman Đāṇussoṇi siđe sa svoje bele kočije, koju su vukle bele kobile, i prebacivši gornji ogrtač preko jednog ramena, u znak poštovanja sklopi dlanove u pravcu Blaženog i izgovori ove reči tri puta: ",
  "mn27:8.2": "„Poštovanje Blaženom, plemenitom i potpuno probuđenome. ",
  "mn27:8.3": "Poštovanje Blaženom, plemenitom i potpuno probuđenome. ",
  "mn27:8.4": "Poštovanje Blaženom, plemenitom i potpuno probuđenome. ",
  "mn27:8.5": "Možda bismo jednom\nmogli posetiti učitelja Gotamu i porazgovarati s njim.” ",
  "mn27:9.1": "Onda brahman Đāṇussoṇi otide do Blaženog i pozdravi se sa njim. ",
  "mn27:9.2": "Kada taj učtivi i prijateljski razgovor bi završen, sede on sa strane ",
  "mn27:9.3": "i ispriča Blaženome svoj razgovor s asketom Pilotikom. ",
  "mn27:9.4": "Na to mu Blaženi odgovori: ",
  "mn27:9.5": "„Dosad, brahmane, poređenje sa otiskom stope slona nije potpuno dovršeno. ",
  "mn27:9.6": "Da bi saznao kako ga je moguće detaljno razviti, ",
  "mn27:9.7": "slušaj i dobro zapamti šta ću ti reći.” ",
  "mn27:9.8": "„Da, gospodine”, odgovori brahman Đāṇussoṇi. ",
  "mn27:9.9": "A Blaženi ovako nastavi: ",
  "mn27:10.1": "„Brahmane, zamisli mudrog lovca na slonove ",
  "mn27:10.2": "koji se zaputi u šumu gde borave i slonovi i ugleda veliki otisak slonove stope, dugačak i širok. ",
  "mn27:10.3": "Mudar lovac još ne bi zaključio: ",
  "mn27:10.4": "‘Zaista, ovo je otisak stope slona predvodnika.’ ",
  "mn27:10.5": "A zašto? ",
  "mn27:10.6": "U šumi ima i slonica, koje takođe ostavljaju veliki otisak stope i to je možda jedan od njenih otisaka. ",
  "mn27:10.7": "On dalje prati taj trag kroz šumu i ",
  "mn27:10.8": "naiđe na tragove drugog slona, dugačke i široke, i na tragove zuba visoko na stablu. ",
  "mn27:10.9": "Mudar lovac još ne bi zaključio: ",
  "mn27:10.10": "‘Zaista, ovo je otisak stope slona predvodnika.’ ",
  "mn27:10.11": "A zašto? ",
  "mn27:10.12": "U šumi ima i visokih slonica snažnih zuba, koje ostavljaju velike tragove i to može biti stopa jedne od njih. ",
  "mn27:10.13": "On dalje prati taj trag kroz šumu i ",
  "mn27:10.14": "naiđe na tragove drugog slona, dugačke i široke, na tragove zuba visoko na stablu i na tragove kljova. ",
  "mn27:10.15": "Mudar lovac još ne bi zaključio: ",
  "mn27:10.16": "‘Zaista, ovo je otisak stope slona predvodnika.’ ",
  "mn27:10.17": "A zašto? ",
  "mn27:10.18": "U šumi ima i visokih slonica snažnih kljova, koje ostavljaju velike tragove i to može biti stopa jedne od njih. ",
  "mn27:10.19": "On dalje prati taj trag kroz šumu i ",
  "mn27:10.20": "naiđe na tragove drugog slona, dugačke i široke, na tragove zuba visoko na stablu, na tragove kljova i na polomljene grane. ",
  "mn27:10.21": "I isto tako vidi tog slona predvodnika u podnožju drveta ili na čistini, kako hoda unaokolo, sedi ili leži. ",
  "mn27:10.22": "Tada on zaključuje: ",
  "mn27:10.23": "‘Ovo je veliki slon predvodnik.’ ",
  "mn27:11.1": "Isto tako, brahmane, Tathāgata se pojavljuje u ovome svetu, plemenit i potpuno probuđen, usavršen u znanju i ponašanju, srećan, znalac svetova, nenadmašni vodič onima kojima je potreban putokaz, učitelj bo­žanskim i ljudskim bićima, budan, blažen. ",
  "mn27:11.2": "Snagom vlastite spoznaje razumeo je i zna da objasni ovaj svet, njegove dobre i zle duhove, božanstva, pokolenja isposnika i sveštenika, plemenitih i običnih ljudi. ",
  "mn27:11.3": "On propoveda učenje i slovom i duhom, divno na početku, divno u sredini, divno na kraju; upućuje na potpuno savršen i pročišćen svetački život. ",
  "mn27:12.1": "A kućedomaćin ili kućedomaćinov sin ili neko rođen u nekom drugom klanu čuje tu Dhammu. ",
  "mn27:12.2": "Kad čuje Dhammu, on stiče poverenje u Tathāgatu. ",
  "mn27:12.3": "Kad poseduje poverenje, ovako razmišlja: ",
  "mn27:12.4": "’Domaćinski život je skučen i prašnjav. Svetački život je poput širokog polja. ",
  "mn27:12.5": "Nije lako živeći u kući praktikovati svetački život potpuno savršen i čist, nalik uglačanoj školjki. ",
  "mn27:12.6": "Kako bi bilo da obrijem kosu i bradu, ogrnem žuti ogrtač i napustivši dom odem u beskućnike?’ ",
  "mn27:12.7": "Posle izvesnog vremena, on zaista obrije kosu i bradu, obuče žuti ogrtač i ostavivši iza sebe domaćinski život, postane beskućnik. ",
  "mn27:13.1": "Pošto je otišao u beskućnike, prošao monašku obuku i način života, napustivši ubijanje živih bića, on ne ubija živa bića; pošto je batinu i oružje ostavio po strani, blag i dobronameran, živi ispunjen saosećanjem prema svim živim bićima. ",
  "mn27:13.2": "Napustivši uzimanje onoga što nije dato, on ne uzima ono što nije dato; uzima samo ono što mu se da, očekuje samo ono što mu se da, bez krađe živi u čistoti. ",
  "mn27:13.3": "Napustivši necelibat, pridržava se celibata, živi odvojeno, odustavši od vulgarne prakse seksualnog snošaja. ",
  "mn27:13.4": "Napustivši laganje, on ne laže; govori istinu, čvrsto se drži istine, poverljiv i pouzdan, on nije obmanjivač ovoga sveta. ",
  "mn27:13.5": "Napustivši zlonameran govor, ne govori zlonamerno; ne ponavlja tamo ono što je čuo ovde kako bi ove ljude zavadio s onima, niti ponavlja ovde ono što je čuo tamo kako bi one ljude zavadio s ovima; tako spaja podeljene, podstiče prijateljstvo, uživa u slozi, raduje se slozi, oduševljava slogom, govori reči koje jačaju slogu. ",
  "mn27:13.6": "Napustivši grube reči, ne izgovara grube reči; govori reči koje su blage, prijatne za uho i ljubazne, koje idu pravo do srca, učtive su, poželjne za mnoge i s njima su saglasni mnogi. ",
  "mn27:13.7": "Napustivši ogovaranje, on ne ogovara; govori u pravo vreme, govori činjenice, govori o onome što jeste dobro, govori o učenju i pravilima; u pravo vreme govori reči koje su vredne da se zapamte, razložne, umerene i korisne. ",
  "mn27:13.8": "Odustao od uništavanja semenki i biljaka. ",
  "mn27:13.9": "Jede samo jednom dnevno, odustavši od jela noću i izvan propisanog vremena… ",
  "mn27:13.10": "Odustao je od plesa, pevanja, muzike i pozorišnih predstava. ",
  "mn27:13.11": "Odustao je od nošenja venaca, korišćenja mirisa i ulepšavanja balzamima. ",
  "mn27:13.12": "Odustao je od visokih i luksuznih ležajeva. ",
  "mn27:13.13": "Odustao je od primanja zlata i srebra, ",
  "mn27:13.14": "sirovog zrna i ",
  "mn27:13.15": "sirovog mesa, ",
  "mn27:13.16": "primanja žena i devojaka, ",
  "mn27:13.17": "robova i ropkinja, ",
  "mn27:13.18": "koza i ovaca, ",
  "mn27:13.19": "živine i svinja, ",
  "mn27:13.20": "primanja slonova, stoke, konja i kobila. ",
  "mn27:13.21": "Odustao je od prihvatanja njiva i livada. ",
  "mn27:13.22": "Odustao je od izvršavanja tuđih naloga i prenošenja poruka. ",
  "mn27:13.23": "Odustao je od kupovanja i prodavanja, ",
  "mn27:13.24": "od lažnih utega, lažnih metala i lažnih mera. ",
  "mn27:13.25": "Odustao je od primanja mita, obmanjivanja, podvaljivanja i lukavstva. ",
  "mn27:13.26": "Odustao je od ranjavanja, ubijanja, vezivanja, prepada, pljačkanja i drugog nasilja. ",
  "mn27:14.1": "Zadovoljan je ogrtačem da zaštiti telo i dobijenom hranom da utoli glad; gde god da krene, sa sobom nosi samo ogrtač i zdelu. ",
  "mn27:14.2": "Kao i ptici što su, kud god da krene, jedini teret sopstvena krila, ",
  "mn27:14.3": "tako je i monah zadovoljan ogrtačem da zaštiti telo i dobijenom hranom da utoli glad; gde god da krene, sa sobom nosi samo ogrtač i zdelu. ",
  "mn27:14.4": "Kad poseduje taj kvalitet obuzdanosti u vrlini, doživljava onu vrstu sreće kojoj se ne može ništa prigovoriti. ",
  "mn27:15.1": "Kad okom vidi oblik, ne vezuje se za njegova obeležja i detalje. ",
  "mn27:15.2": "Pošto, kad ostavi oko bez nadzora, loša, štetna stanja gramzivosti i odbojnosti mogu da ga osvoje, vežba njegovo obuzdavanje, stražari nad čulom vida, obuzdava čulo vida. ",
  "mn27:15.3": "Kad zvuk čuje uhom… ",
  "mn27:15.4": "Kad oseti miris nosom… ",
  "mn27:15.5": "Kad okusi ukus jezikom… ",
  "mn27:15.6": "Kad telom dodirne neki predmet… ",
  "mn27:15.7": "Kad umom prepozna objekat uma, ne vezuje se za njegova obeležja i detalje. ",
  "mn27:15.8": "Pošto, kad ostavi um bez nadzora, loša, štetna stanja gramzivosti i odbojnosti mogu da ga osvoje, on vežba njegovo obuzdavanje, stražari nad čulom uma, obuzdava čulo uma. ",
  "mn27:15.9": "Kad poseduje takvu plemenitu obuzdanost čula, u sebi doživljava blaženstvo koje je potpuno čisto. ",
  "mn27:16.1": "Kad odlazi i dolazi, monah postupa sa jasnim razumevanjem; kad gleda pravo i kad gleda u stranu, postupa s jasnim razumevanjem; kad savija i kad pruža svoje udove, postupa s jasnim razumevanjem; kad oblači donji ogrtač, kad nosi spoljašnji ogrtač i zdelu za prošenje hrane, postupa s jasnim razumevanjem; kad jede, pije, žvaće i guta hranu, postupa s jasnim razumevanjem; kad obavlja veliku i malu nuždu, postupa s jasnim razumevanjem; kad hoda, stoji, sedi, leže i ustaje, govori i ćuti, postupa s jasnim razumevanjem. ",
  "mn27:17.1": "Kad poseduje takvo svojstvo plemenite vrline i plemenitu obuzdanost čula, kada poseduje takvu plemenitu svesnost i jasno razumevanje, kada poseduje plemenitu zadovoljenost, ",
  "mn27:17.2": "tada odlazi na osamljeno, mirno mesto: u šumu, podnožje drveta, planinu, klisuru, pećinu, mesto za kremaciju, gustu džunglu, proplanak, stog sena. ",
  "mn27:18.1": "Kada se vrati iz prošenja hrane, posle jela, seda nogu ukrštenih, uspravnog tela i ustali svesnost pred sobom. ",
  "mn27:18.2": "Napustivši pohlepu za ovim svetom, živi uma oslobođenog pohlepe; um svoj pročišćuje od pohlepe. ",
  "mn27:18.3": "Napustivši zlovolju i mržnju, živi uma oslobođenog zlovolje, stalo mu je do dobrobiti svih živih bića; um svoj pročišćuje od zlovolje i mržnje. ",
  "mn27:18.4": "Napustivši tromost i pospanost, živi oslobođen tromosti i pospanosti, opaža svetlost, svestan i s jasnim razumevanjem; um svoj pročišćuje od tromosti i pospanosti. ",
  "mn27:18.5": "Napustivši uznemirenost i kajanje, živi neuznemiren, uma sasvim spokojnog; um svoj pročišćuje od uznemirenosti i kajanja. ",
  "mn27:18.6": "Napustivši sumnjičavost, živi tako što je prevazišao sumnjičavost, jasno razabira povoljna mentalna stanja; um svoj pročišćuje od sumnjičavosti. ",
  "mn27:19.1": "Kada je tako napustio ovih pet prepreka, nesavršenosti uma koje slabe mudrost, ",
  "mn27:19.2": "sasvim obuzdanih čula, bez mentalnih nečistoća, ulazi tako on i ostaje na prvom stupnju zadubljenja, praćenim usmerenom mišlju i istraživanjem, uz ushićenje i zadovoljstvo rođeno iz osame. ",
  "mn27:19.3": "Ovo se, brahmane, naziva stopa Tathāgate, trag Tathāgate, nešto na čemu je Tathāgata ostavio svoj beleg, ",
  "mn27:19.4": "ali plemeniti učenik još uvek ne zaključuje: ",
  "mn27:19.5": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:20.1": "Dalje, smirivanjem usmerene misli i istraživanja monah ulazi i ostaje na drugom stupnju zadubljenja, koji karakterišu kako samopou­zdanje i sabranost uma, oslobođenog usmerene misli i istraživanja, tako i ushićenje i zadovoljstvo rođeni iz koncentracije. ",
  "mn27:20.2": "I ovo se, brahmane, naziva stopa Tathāgate… ",
  "mn27:20.3": "ali plemeniti učenik još uvek ne zaključuje: ‘Blaženi je potpuno probuđen…’ ",
  "mn27:21.1": "Dalje, slabljenjem ushićenja monah ostaje spokojan, svestan i s jasnim razumevanjem, uz fizički osećaj zadovoljstva. Monah ulazi i ostaje na trećem stupnju zadubljenja, o kojem plemeniti kažu: ‘Srećan je čovek ispunjen spokojstvom i svesnošću. ",
  "mn27:21.2": "I ovo se, brahmane, naziva stopa Tathāgate… ",
  "mn27:21.3": "ali plemeniti učenik još uvek ne zaključuje: ‘Blaženi je potpuno probuđen…’ ",
  "mn27:22.1": "Dalje, napuštanjem zadovoljstva i bola, kao i ranijim nestankom radosti i žalosti, monah ulazi i ostaje na četvrtom stupnju zadubljenja, koji nije ni bolan ni prijatan, a čini ga čista svesnost, zasnovana na spokojstvu. ",
  "mn27:22.2": "Ovo se, brahmane, naziva stopa Tathāgate, trag Tathāgate, nešto na čemu je Tathāgata ostavio svoj beleg, ",
  "mn27:22.3": "ali plemeniti učenik još uvek ne zaključuje: ",
  "mn27:22.4": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:23.1": "Kada je njegov koncentrisan um postao tako pročišćen, blistav, bez i najmanje nečistoće, bez nesavršenosti, prilagodljiv, lako vođen, postojan i stabilan, monah ga okreće i usmerava ka sećanju na prošle živote. ",
  "mn27:23.2": "Seća se mnoštva svojih prošlih života, jednog rođenja, dva, tri, četiri, pet… Tako se seća mnoštva svojih prošlih života u celini i do detalja. ",
  "mn27:23.3": "I ovo se, brahmane, naziva stopa Tathāgate… ",
  "mn27:23.4": "ali plemeniti učenik još uvek ne zaključuje: ",
  "mn27:23.5": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:24.1": "Kada je njegov koncentrisan um postao tako pročišćen, blistav, bez i najmanje nečistoće, bez nesavršenosti, prilagodljiv, lako vođen, postojani stabilan, usmerih ga ka znanju o umiranju i ponovnom rađanju bića. ",
  "mn27:24.2": "I duhovnim okom, pročišćenim i superiornim u odnosu na fizičko,\nvidi bića kako umiru i ponovo se rađaju, kako su inferiorna i superiorna,\nlepa i ružna, srećna i nesrećna. Razume kako se bića preporađaju u skladu\nsa svojim postupcima… ",
  "mn27:24.3": "Ovo se, brahmane, naziva stopa Tathāgate, trag Tathāgate, nešto na čemu je Tathāgata ostavio svoj beleg, ",
  "mn27:24.4": "ali plemeniti učenik još uvek ne zaključuje: ",
  "mn27:24.5": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:25.1": "Kada je njegov koncentrisan um postao tako pročišćen, blistav, bez i najmanje nečistoće, bez nesavršenosti, prilagodljiv, lako vođen, postojan i stabilan, on ga okreće i usmerava ka znanju o uklanjanju otrova. ",
  "mn27:25.2": "’Ovo je patnja’ razume kako zaista jeste. ’Ovo je nastanak patnje’ razume kako zaista jeste. ’Ovo je prestanak patnje’ razume kako zaista jeste. ’Ovo je put koji vodi do prestanka patnje’ razume kako zaista jeste. ",
  "mn27:25.3": "On zna onako kako zaista jeste: ’Ovo su otrovi’. On zna onako kako zaista jeste: ’Ovo je nastanak otrova’. On zna onako kako zaista jeste: ’Ovo je prestanak otrova’. On zna onako kako zaista jeste: ’Ovo je put koji vodi prestanku otrova’. ",
  "mn27:25.4": "Ovo se, brahmane, naziva stopa Tathāgate, trag Tathāgate, nešto na čemu je Tathāgata ostavio svoj beleg, ",
  "mn27:25.5": "ali plemeniti učenik još uvek ne zaključuje: ",
  "mn27:25.6": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’  Umesto toga, on je još uvek u procesu izvođenja tog zaključka. ",
  "mn27:26.1": "Kad tako zna i vidi, njegov um je oslobođen otrova žudnje za zadovoljstvima čula, otrova bivanja i otrova neznanja. ",
  "mn27:26.2": "Sa oslobođenjem dolazi i saznanje: ’Um je oslobođen’. ",
  "mn27:26.3": "On tada razume: ’Ovo je poslednje rođenje, proživljen je svetački život, učinjeno što je trebalo učiniti. Nema više preporađanja u bilo koji oblik bivanja’.” ",
  "mn27:26.4": "Ovo se, brahmane, naziva stopa Tathāgate, trag Tathāgate, nešto na čemu je Tathāgata ostavio svoj beleg, ",
  "mn27:26.5": "Na ovoj tački plemeniti učenik zaključuje: ",
  "mn27:26.6": "’Blaženi je potpuno probuđen, Blaženi je dobro izložio Dhammu i monaška zajednica vežba na pravi način.’ ",
  "mn27:26.7": "Na ovoj tački, brahmane, poređenje s otiskom stope slona potpuno je dovršeno.” ",
  "mn27:27.1": "Kada ovo bi izgovoreno, brahman Đāṇussoṇi reče Blaženom: ",
  "mn27:27.2": "„Zadivljujuće je to, učitelju Gotama, čudesno je to! ",
  "mn27:27.3": "Baš kao kad bi neko ispravio ono što je stajalo naglavce, otkrio skriveno, pokazao put zalutalome ili upalio svetiljku u tami, tako da oni koji imaju oči mogu da vide, tako je i Blaženi, na više različitih načina, razjasnio Dhammu. ",
  "mn27:27.4": "Uzimam učitelja Gotamu za utočište, njegovo učenje i zajednicu monaha za utočište. ",
  "mn27:27.5": "Neka me Blaženi prihvati kao svog nezaređenog sledbenika koji, odsad pa do kraja života, pronađe svoje utočište!” "
}