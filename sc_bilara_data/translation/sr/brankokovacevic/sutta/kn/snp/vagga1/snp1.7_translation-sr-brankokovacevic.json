{
  "snp1.7:0.1": "Antologija Budinih govora 1.7 ",
  "snp1.7:0.2": "Otpadnik ",
  "snp1.7:1.1": "Ovako sam čuo. ",
  "snp1.7:1.2": "Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. ",
  "snp1.7:1.3": "Jednoga jutra Blaženi se obukao, uze svoju prosjačku zdelu i gornji ogrtač, pa krenu put Sāvatthīja da prosi hranu. ",
  "snp1.7:1.4": "A u to vreme sveta vatra je gorela u kući brahmana Aggikabhāradvāđe i sve beše pripremljeno za žrtveni obred. ",
  "snp1.7:1.5": "Onda Blaženi, idući od kuće do kuće, dođe do doma brahmana Aggikabhāradvāđe. ",
  "snp1.7:2.1": "A brahman još izdaleka spazi Blaženog kako dolazi, ",
  "snp1.7:2.2": "pa kad se približio ovako mu reče: ",
  "snp1.7:2.3": "„Ni koraka bliže, ti ćelavče! ",
  "snp1.7:2.4": "Ni koraka bliže, ti jadni prosjaku! ",
  "snp1.7:2.5": "Ni koraka bliže, otpadniče! Tu stani!” ",
  "snp1.7:3.1": "Kad ovo bi rečeno, Blaženi ovako odgovori brahmanu Aggikabhāradvāđi: ",
  "snp1.7:3.2": "„Znaš li ti, brahmane, šta je to otpadnik, šta nekoga čini otpadnikom?” ",
  "snp1.7:3.3": "„Ne znam, učitelju Gotama, šta je to otpadnik i šta nekoga čini otpadnikom. ",
  "snp1.7:3.4": "Hajde me poduči Dhammi, tako da saznam šta je to otpadnik i šta nekoga čini otpadnikom.” ",
  "snp1.7:3.5": "„U tom slučaju, brahmane, slušaj i dobro zapamti šta ću ti reći.” ",
  "snp1.7:3.6": "„Da, gospodine”, odgovori brahman Aggikabhāradvāđa. ",
  "snp1.7:3.7": "A Blaženi mu ovako reče: ",
  "snp1.7:4.1": "„Onaj ko se lako razbesni, prznica, ",
  "snp1.7:4.2": "ko neprestano druge omalovažava, ",
  "snp1.7:4.3": "pogrešnim gledištima zaveden, licemer: ",
  "snp1.7:4.4": "na takvoga gledaj kao na otpadnika. ",
  "snp1.7:5.1": "Ko god povređuje živo biće, ",
  "snp1.7:5.2": "jednom rođeno ili dva puta rođeno, ",
  "snp1.7:5.3": "ko samilosti nema za ono što je živo: ",
  "snp1.7:5.4": "na takvoga gledaj kao na otpadnika. ",
  "snp1.7:6.1": "Ko god zaposeda i uništava ",
  "snp1.7:6.2": "sela ili gradove, bez razlike, ",
  "snp1.7:6.3": "ko je kao tlačitelj dobro znan: ",
  "snp1.7:6.4": "na takvoga gledaj kao na otpadnika. ",
  "snp1.7:7.1": "Ko u selu ili iz zasede u šumi ",
  "snp1.7:7.2": "uzima ono što mu nije dato, ",
  "snp1.7:7.3": "otima imetak koji drugome pripada: ",
  "snp1.7:7.4": "na takvoga gledaj kao na otpadnika. ",
  "snp1.7:8.1": "Ko god se kod drugoga zaduži, ",
  "snp1.7:8.2": "pa onda vrda kad mu traže [da vrati], ",
  "snp1.7:8.3": "govoreći: ’Ja nisam tvoj dužnik!’: ",
  "snp1.7:8.4": "na takvoga gledaj kao na otpadnika. ",
  "snp1.7:9.1": "Ko god iz želje za nekom stvari ",
  "snp1.7:9.2": "napadne putnika kojeg na putu sretne, ",
  "snp1.7:9.3": "pa sa tom stvari potom utekne: ",
  "snp1.7:9.4": "na takvoga gledaj kao na otpadnika. ",
  "snp1.7:10.1": "Ko za korist svoju ili za korist tuđu, ",
  "snp1.7:10.2": "tek dobitka radi, govori laži ",
  "snp1.7:10.3": "kada ga pozovu da svedoči: ",
  "snp1.7:10.4": "na takvoga gledaj kao na otpadnika. ",
  "snp1.7:11.1": "Ko god nedolične stvari radi ",
  "snp1.7:11.2": "sa ženama svojih rođaka ili prijatelja, ",
  "snp1.7:11.3": "bilo da ih prisili ili uz njihov pristanak: ",
  "snp1.7:11.4": "na takvoga gledaj kao na otpadnika. ",
  "snp1.7:12.1": "Ako neko ima, ali ne pomaže ",
  "snp1.7:12.2": "svoju majku i oca svoga, ",
  "snp1.7:12.3": "kada ostare i snaga ih napusti: ",
  "snp1.7:12.4": "na takvoga gledaj kao na otpadnika. ",
  "snp1.7:13.1": "Ko god oca, majku, brata i sestru ",
  "snp1.7:13.2": "ili nekog srodnika drugoga ",
  "snp1.7:13.3": "udari ili rečima svojim vređa: ",
  "snp1.7:13.4": "na takvoga gledaj kao na otpadnika. ",
  "snp1.7:14.1": "Ko god upitan za koristan savet ",
  "snp1.7:14.2": "upućuje na pogrešan put ",
  "snp1.7:14.3": "i namerno na dvosmislen način savetuje: ",
  "snp1.7:14.4": "na takvoga gledaj kao na otpadnika. ",
  "snp1.7:15.1": "Ko god počini zlodelo, pa poželi: ",
  "snp1.7:15.2": "’Neka me niko ne otkrije’, ",
  "snp1.7:15.3": "ko nedela svoja prikriva: ",
  "snp1.7:15.4": "na takvoga gledaj kao na otpadnika. ",
  "snp1.7:16.1": "Ko god ode u tuđu kuću. ",
  "snp1.7:16.2": "pa ga tamo ugoste kao što dolikuje, ",
  "snp1.7:16.3": "a u svojoj kući tog istog domaćina ne ugosti: ",
  "snp1.7:16.4": "na takvoga gledaj kao na otpadnika. ",
  "snp1.7:17.1": "Svakoga ko brahmana i asketu ",
  "snp1.7:17.2": "ili nekog duhovnika drugog ",
  "snp1.7:17.3": "lažima svojim obmanjuje: ",
  "snp1.7:17.4": "na takvoga gledaj kao na otpadnika. ",
  "snp1.7:18.1": "Ko brahmanu ili asketi nekom ",
  "snp1.7:18.2": "kad mu se u vreme jela na kapiji pojave ",
  "snp1.7:18.3": "uvrede upućuje i ne daje [bilo kakvu hranu]: ",
  "snp1.7:18.4": "na takvoga gledaj kao na otpadnika. ",
  "snp1.7:19.1": "Onoga ko govori same laži, ",
  "snp1.7:19.2": "potpuno obuzet neznanjem, ",
  "snp1.7:19.3": "željan bednog dobitka za sebe: ",
  "snp1.7:19.4": "na takvoga gledaj kao na otpadnika. ",
  "snp1.7:20.1": "Ko god samo sebe veliča, ",
  "snp1.7:20.2": "a sve druge omalovažava, ",
  "snp1.7:20.3": "potpuno zaveden samoobmanom: ",
  "snp1.7:20.4": "na takvoga gledaj kao na otpadnika. ",
  "snp1.7:21.1": "Ko god svađe izaziva, zajedljiv je, ",
  "snp1.7:21.2": "zlodelima sklon, sebičan i lažljiv, ",
  "snp1.7:21.3": "bez stida i straha od lošega dela: ",
  "snp1.7:21.4": "na takvoga gledaj kao na otpadnika. ",
  "snp1.7:22.1": "Svakog ko Budu vređa ",
  "snp1.7:22.2": "ili ismeva učenike njegove, ",
  "snp1.7:22.3": "bilo da su zaređeni ili laici: ",
  "snp1.7:22.4": "na takvoga gledaj kao na otpadnika. ",
  "snp1.7:23.1": "Ko god uistinu arahant nije, ",
  "snp1.7:23.2": "ali sebe ipak takvim predstavlja, ",
  "snp1.7:23.3": "smutljivac u svetu što obuhvata i Brahmu: ",
  "snp1.7:23.4": "taj zaista najveći je među otpadnicima. ",
  "snp1.7:23.5": "Objasnih ti tako kao otpadnike ",
  "snp1.7:23.6": "sve ove koje nabrojah. ",
  "snp1.7:24.1": "Niko rođenjem otpadnik ne postaje, ",
  "snp1.7:24.2": "niko rođenjem brahman ne postaje, ",
  "snp1.7:24.3": "Samo se delima svojim postaje otpadnik, ",
  "snp1.7:24.4": "samo se delima svojim brahman postaje. ",
  "snp1.7:25.1": "Shvati da na isti ovakav način, ",
  "snp1.7:25.2": "u skladu sa mojim primerom, ",
  "snp1.7:25.3": "sirotinjski sin Sopāka ",
  "snp1.7:25.4": "na dobar glas izbi kao Mātaṅga. ",
  "snp1.7:26.1": "Mātaṅga je stekao veliki ugled, ",
  "snp1.7:26.2": "kakav se vrlo teško stiče; ",
  "snp1.7:26.3": "mnogi su ratnici i brahmani ",
  "snp1.7:26.4": "dolazili da mu se poklone. ",
  "snp1.7:27.1": "Krenuo je čistim, širokim putem ",
  "snp1.7:27.2": "što pravo ka bogovima vodi; ",
  "snp1.7:27.3": "napustivši strast za zadovoljstvima čula, ",
  "snp1.7:27.4": "do sveta Brahme on je stigao. ",
  "snp1.7:27.5": "Rođenje u najnižoj kasti nije ga sprečilo ",
  "snp1.7:27.6": "da se ipak u najvišem svetu preporodi. ",
  "snp1.7:28.1": "A oni rođeni u porodici znalaca – ",
  "snp1.7:28.2": "brahmana što dobro znaju svete himne – ",
  "snp1.7:28.3": "vrlo često se videti mogu ",
  "snp1.7:28.4": "kako razne loše stvari rade. ",
  "snp1.7:29.1": "U životu ovome prekor ih čeka, ",
  "snp1.7:29.2": "a u narednom loše odredište; ",
  "snp1.7:29.3": "plemenito poreklo ih ne spašava ",
  "snp1.7:29.4": "ni od osude, niti od zle sudbine. ",
  "snp1.7:30.1": "Niko rođenjem otpadnik ne postaje, ",
  "snp1.7:30.2": "niko rođenjem brahman ne postaje, ",
  "snp1.7:30.3": "Samo se delima svojim postaje otpadnik, ",
  "snp1.7:30.4": "samo se delima svojim brahman postaje.” ",
  "snp1.7:31.1": "Kada ovo bi rečeno, brahman Aggikabhāradvāđa uzviknu: ",
  "snp1.7:31.2": "„Izvrsno, učitelju Gotama! Izvrsno, učitelju Gotama! Baš kao kad bi neko ispravio ono što je stajalo naglavce, otkrio skriveno, pokazao put zalutalome ili upalio svetiljku u tami, tako da oni koji imaju oči mogu da vide, isto tako je učitelj Gotama, na više različitih načina, razjasnio Dhammu. Uzimam učitelja Gotamu za utočište, njegovo učenje i zajednicu monaha za utočište. ",
  "snp1.7:31.3": "Neka me Blaženi prihvati kao svog nezaređenog sledbenika koji, odsad pa do kraja života, pronađe svoje utočište!” "
}