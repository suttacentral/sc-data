{
  "snp2.7:0.1": "Antologija Budinih govora 2.7 ",
  "snp2.7:0.2": "Brahmanska tradicija ",
  "snp2.7:1.1": "Ovako sam čuo. ",
  "snp2.7:1.2": "Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. ",
  "snp2.7:1.3": "Onda grupa imućnih brahmana iz zemlje Kosala, starih, vremešnih, bremenitih godinama, u poodmakloj dobi, pri kraju životnog puta, dođe doBlaženog i ljubazno se pozdraviše sa njim. ",
  "snp2.7:1.4": "Kada taj učtivi i prijateljski razgovor bi završen, sedoše oni sa strane i upitaše Blaženog: ",
  "snp2.7:1.5": "„Učitelju Gotama, žive li današnji brahmani u skladu sa brahmanskom tradicijom iz drevnih vremena?” ",
  "snp2.7:1.6": "„Ne, brahmani, današnji brahmani ne žive u skladu sa brahmanskom tradicijom iz drevnih vremena.” ",
  "snp2.7:1.7": "„Molimo onda učitelja Gotamu da nam govori o tradiciji brahmana iz drevnih vremena, ako to nije prevelik trud za njega.” ",
  "snp2.7:1.8": "„Onda, brahmani, slušajte i dobro zapamtite šta ću vam reći.” ",
  "snp2.7:1.9": "„Da, poštovani gospodine,” odgovoriše imućni brahmani Blaženom. ",
  "snp2.7:1.10": "A Blaženi ovako nastavi: ",
  "snp2.7:2.1": "„Drevni mudraci iz prošlosti ",
  "snp2.7:2.2": "bili su zaista obuzdani i predani; ",
  "snp2.7:2.3": "pet struna zadovoljstava čula presekavši, ",
  "snp2.7:2.4": "za dobro svoje marljivo su vežbali. ",
  "snp2.7:3.1": "Ti brahmani stoku nisu imali, ",
  "snp2.7:3.2": "ni zlato, niti ambare pune. ",
  "snp2.7:3.3": "Učenost beše njihova stoka i letina, ",
  "snp2.7:3.4": "svetački život čuvahu kao blago svoje. ",
  "snp2.7:4.1": "Kakva god da je hrana za njih pripremana, ",
  "snp2.7:4.2": "pred njihovom kućom bila je ostavljana. ",
  "snp2.7:4.3": "Ljudi su smatrali da sve što se s predanošću zgotovi, ",
  "snp2.7:4.4": "postaje dostojno da se onome ko traži podari. ",
  "snp2.7:5.1": "Tkaninama različitim bojama bojenim, ",
  "snp2.7:5.2": "pokućstvom i smeštajem su mnogi ",
  "snp2.7:5.3": "iz bogatih krajeva i zemalja blagorodnih ",
  "snp2.7:5.4": "iskazivali poštovanje prema tim brahmanima. ",
  "snp2.7:6.1": "Neprikosnoveni su bili brahmani, ",
  "snp2.7:6.2": "istinom zaštićeni, zaista nepobedivi. ",
  "snp2.7:6.3": "Niko ih ugrožavao nije na vratima ",
  "snp2.7:6.4": "njihovih domova ni na koji način. ",
  "snp2.7:7.1": "Četrdeset osam godina punih ",
  "snp2.7:7.2": "praktikovali su duhovni život u celibatu. ",
  "snp2.7:7.3": "Tako su u vremena davna brahmani ",
  "snp2.7:7.4": "tragali za znanjem i besprekornom vrlinom. ",
  "snp2.7:8.1": "Nikada se iz drugih kasti brahmani ",
  "snp2.7:8.2": "ženili nisu, niti sebi ženu kupovali. ",
  "snp2.7:8.3": "Obostranom privrženošću spojivši se, ",
  "snp2.7:8.4": "u ljubavi su u domu svome živeli. ",
  "snp2.7:9.1": "Izuzev vremena ženine plodnosti, ",
  "snp2.7:9.2": "kada bi takvo vreme jednom prošlo, ",
  "snp2.7:9.3": "brahmani im nikada ne bi prilazili ",
  "snp2.7:9.4": "kako bi u snošaju uživali. ",
  "snp2.7:10.1": "Hvalili su svetački život ",
  "snp2.7:10.2": "celibata i istinske vrline, ",
  "snp2.7:10.3": "ispravnost, blagost i predanost. ",
  "snp2.7:10.4": "obuzdanost, nepovređivanje i trpeljivost. ",
  "snp2.7:11.1": "Ko god među njima beše najbolji, ",
  "snp2.7:11.2": "brahman snažne volje u svom naporu, ",
  "snp2.7:11.3": "zaista nikada nije u snošaju uživao, ",
  "snp2.7:11.4": "čak ni u snovima svojim. ",
  "snp2.7:12.1": "Oni sa mudrošću koji su ",
  "snp2.7:12.2": "vežbali sledeći njegov primer, ",
  "snp2.7:12.3": "slaviše svetački život u celibatu, ",
  "snp2.7:12.4": "dobra dela i trpeljivost takođe. ",
  "snp2.7:13.1": "Pošto bi zatražili pirinač, ",
  "snp2.7:13.2": "stvari, odeću, ghi i ulje, ",
  "snp2.7:13.3": "na ispravan način sve to dobivši, ",
  "snp2.7:13.4": "tek tada bi žrtveni obred načinili. ",
  "snp2.7:14.1": "Ali prinoseći žrtvu koju su dogovorili, ",
  "snp2.7:14.2": "stoku zaista nikada ubijali nisu. ",
  "snp2.7:14.3": "Nalik majci, ocu i bratu, ",
  "snp2.7:14.4": "il’ nekom drugom srodniku našem, ",
  "snp2.7:14.5": "krave su naši najveći prijatelji, ",
  "snp2.7:14.6": "jer od njih lekove spravljamo. ",
  "snp2.7:15.1": "One nam daju hranu i snagu, ",
  "snp2.7:15.2": "isto tako lep izgled i sreću. ",
  "snp2.7:15.3": "Shvatajući sve te blagodeti, ",
  "snp2.7:15.4": "stoku zaista nikada ubijali nisu. ",
  "snp2.7:16.1": "Skladni, visokog stasa, ",
  "snp2.7:16.2": "naočiti i na dobrom glasu, ",
  "snp2.7:16.3": "brahmani su pažljivo motrili ",
  "snp2.7:16.4": "koje stvari treba, a koje ne treba činiti. ",
  "snp2.7:16.5": "I sve dok ta tradicija živa beše, ",
  "snp2.7:16.6": "ljudi su srećni napredovali. ",
  "snp2.7:17.1": "Ali onda se u njima promena zbi: ",
  "snp2.7:17.2": "razumevajući do tada isprazno kao isprazno, ",
  "snp2.7:17.3": "sada ih zaseni bogatstvo kraljeva ",
  "snp2.7:17.4": "i raskošni ukrasi žena njihovih, ",
  "snp2.7:18.1": "kočije s rasnim konjima upregnutim, ",
  "snp2.7:18.2": "vešto načinjene, sa pokrovima šarenim, ",
  "snp2.7:18.3": "kuće i palate što behu izgrađene, ",
  "snp2.7:18.4": "skladnih mera i temelja čvrstih. ",
  "snp2.7:19.1": "Brahmani tako gramzivi postadoše ",
  "snp2.7:19.2": "za bogatstvima drugih ljudi ",
  "snp2.7:19.3": "i njihovim stadima goveda velikim, ",
  "snp2.7:19.4": "društvo lepih žena poželeše oni. ",
  "snp2.7:20.1": "Zbog toga nove himne sastaviše, ",
  "snp2.7:20.2": "do kralja Okkāke odoše i ovako mu rekoše. ",
  "snp2.7:20.3": "’Golemi su bogatstvo i letina tvoja. ",
  "snp2.7:20.4": "Prinesi žrtvu, jer velik imetak imaš; ",
  "snp2.7:20.5": "prinesi žrtvu, jer veliko bogatstvo imaš.’ ",
  "snp2.7:21.1": "Tako rečima brahmana nagovoren, ",
  "snp2.7:21.2": "kralj, zapovednik ratnika moćnih, ",
  "snp2.7:21.3": "konjsku žrtvu, ljudsku žrtvu prinese, ",
  "snp2.7:21.4": "sammāpāsu, vāćapeyyu i niraggaḷu, ",
  "snp2.7:21.5": "sve te žrtve prinese, ",
  "snp2.7:21.6": "te imetak svoj predade brahmanima: ",
  "snp2.7:22.1": "stoku, stvari, odeću ",
  "snp2.7:22.2": "i žene raskošno ukrašene, ",
  "snp2.7:22.3": "kočije s rasnim konjima upregnutim, ",
  "snp2.7:22.4": "vešto načinjene, sa pokrovima šarenim; ",
  "snp2.7:23.1": "kuće i palate što behu izgrađeni, ",
  "snp2.7:23.2": "skladnih mera i temelja čvrstih. ",
  "snp2.7:23.3": "Obilnom letinom ih napunivši, ",
  "snp2.7:23.4": "sva ta bogatstva predade brahmanima. ",
  "snp2.7:24.1": "A oni, primivši takva bogatstva, ",
  "snp2.7:24.2": "postadoše opijeni gomilanjem. ",
  "snp2.7:24.4": "Pošto su pali pod vlast žudnje, ",
  "snp2.7:24.5": "smesta nove svete himne sastaviše ",
  "snp2.7:24.6": "i opet do kralja Okkāke odoše. ",
  "snp2.7:25.1": "’Isto kao voda i zemlja, ",
  "snp2.7:25.2": "zlato, imetak i letina, ",
  "snp2.7:25.3": "tako su i goveda važna ljudima, ",
  "snp2.7:25.4": "jer im od toga život zavisi. ",
  "snp2.7:25.5": "Prinesi žrtvu, jer velik imetak imaš; ",
  "snp2.7:25.6": "prinesi žrtvu, jer veliko bogatstvo imaš.’ ",
  "snp2.7:26.1": "Tako rečima brahmana nagovoren, ",
  "snp2.7:26.2": "kralj, zapovednik ratnika moćnih, ",
  "snp2.7:26.3": "naredi da se na stotine krava ubiju ",
  "snp2.7:26.4": "i na oltar žrtveni prinesu. ",
  "snp2.7:27.1": "A one nikoga povredile nisu ",
  "snp2.7:27.2": "ni kopitama, niti rogovima svojim. ",
  "snp2.7:27.3": "Te krave ko jagnjad krotke, ",
  "snp2.7:27.4": "puna vedra mleka davale su. ",
  "snp2.7:27.5": "A kralj ih za rogove vezao je, ",
  "snp2.7:27.6": "te nožem oštrim poklao je. ",
  "snp2.7:28.1": "Na to božanstva nebeska i preci, ",
  "snp2.7:28.2": "Indra, asure i rakkhase zavapiše: ",
  "snp2.7:28.3": "’O, kakva je to užasna nepravda!’ ",
  "snp2.7:28.4": "kad nož oštri je kravi grlo prerezao. ",
  "snp2.7:29.1": "Nekada su tek tri bolesti postojale: ",
  "snp2.7:29.2": "jedino žudnja, glad i starost. ",
  "snp2.7:29.3": "Ali zbog takvog pokolja životinja, ",
  "snp2.7:29.4": "sad ih nastade devedeset i osam. ",
  "snp2.7:30.1": "Ovo užasno nasilje, ",
  "snp2.7:30.2": "do nas je stiglo kao običaj stari. ",
  "snp2.7:30.3": "Bespomoćna goveda behu žrtvovana, ",
  "snp2.7:30.4": "a ti što ih pobiše, vrlinu izgubiše. ",
  "snp2.7:31.1": "Zbog svega toga ovu gnusnu praksu, ",
  "snp2.7:31.2": "iako prastaru, mudri oštro kritikuju. ",
  "snp2.7:31.3": "Gde god da ovako nešto vide, ",
  "snp2.7:31.4": "ljudi prinositelja žrtve kritikuju. ",
  "snp2.7:32.1": "Kada Dhamma tako bi izgubljena, ",
  "snp2.7:32.2": "sudde i vesse postadoše podeljeni. ",
  "snp2.7:32.3": "Među mnogim khattiyama nastade razdor, ",
  "snp2.7:32.4": "žene prezreše muževe svoje. ",
  "snp2.7:33.1": "Khattiye, Brahmini srodnici i drugi ",
  "snp2.7:33.2": "koje je štitila njihova loza plemenita, ",
  "snp2.7:33.3": "sada zaboraviše na svoje poreklo ",
  "snp2.7:33.4": "i postaše robovi zadovoljstava čula.” ",
  "snp2.7:34.1": "Na to ovi imućni brahmani odgovoriše: ",
  "snp2.7:34.2": "„Izvrsno, učitelju Gotama! Izvrsno... ",
  "snp2.7:34.3": "Uzimamo učitelja Gotamu za utočište, njegovo učenje i zajednicu monaha za utočište.” "
}