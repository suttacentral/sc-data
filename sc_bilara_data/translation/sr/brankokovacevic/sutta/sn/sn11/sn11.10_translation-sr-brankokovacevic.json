{
  "sn11.10:0.1": "Budini govori tematski grupisani 11.10 ",
  "sn11.10:0.2": "1. Prvo poglavlje ",
  "sn11.10:0.3": "Isposnici na obali okeana ",
  "sn11.10:1.1": "Kraj Sāvatthīja. ",
  "sn11.10:1.2": "„U davna vremena, monasi, mnogi su isposnici, puni vrline i dobrote, boravili u kolibama od lišća na obali okeana. ",
  "sn11.10:1.3": "Onda se jednom zametnula bitka između božanstava i titana. ",
  "sn11.10:1.4": "Tada ti isposnici, puni vrline i dobrote, pomisliše: ",
  "sn11.10:1.5": "’Božanstva su pravedna, a titani nepravedni. ",
  "sn11.10:1.6": "Možda nam od titana preti opasnost. ",
  "sn11.10:1.7": "Kako bi bilo da odemo do Sambare, vladara titana, i zatražimo da nam garantuje bezbednost?’ ",
  "sn11.10:1.8": "I ti isposnici, puni vrline i dobrote – hitro kao kad bi snažan čovek savio ispruženu ruku ili ispružio savijenu ruku – nestadoše iz koliba od lišća na obali okeana i pojaviše se pred Sambarom, vladarom titana. ",
  "sn11.10:1.9": "Onda mu se obratiše ovim stihovima: ",
  "sn11.10:2.1": "„Isposnici su došli Sambari ",
  "sn11.10:2.2": "i mole ga da im osigura bezbednost. ",
  "sn11.10:2.3": "Jer ti možeš da im daš po volji ",
  "sn11.10:2.4": "bilo opasnost, bilo sigurnost.” ",
  "sn11.10:3.1": "(Sambara:) „Za isposnike sigurnosti nema, ",
  "sn11.10:3.2": "za te zle sluge Sakkine. ",
  "sn11.10:3.3": "Iako tražite sigurnost, ",
  "sn11.10:3.4": "ja vam dajem samo opasnost.” ",
  "sn11.10:4.1": "(Isposnici:) „Iako smo zatražili siurnost, ",
  "sn11.10:4.2": "ti nam daješ jedino opasnost. ",
  "sn11.10:4.3": "Prihvatamo to od tebe ",
  "sn11.10:4.4": "i neka tvoja opasnost bude beskrajna. ",
  "sn11.10:5.1": "Kakvo seme poseješ, ",
  "sn11.10:5.2": "takav plod i žanješ. ",
  "sn11.10:5.3": "Ko čini dobro, dobro žanje, ",
  "sn11.10:5.4": "ko čini zlo, zlo mu je nagrada. ",
  "sn11.10:5.5": "Posejao si seme, dragi naš, ",
  "sn11.10:5.6": "pa ćeš plod i okusiti.” ",
  "sn11.10:6.1": "Pošto su prokleli Sambaru, vladara titana, ti isposnici, puni vrline i dobrote – hitro kao kad bi snažan čovek savio ispruženu ruku ili ispružio savijenu ruku – nestadoše ispred Sambare, vladara titana, i pojaviše se u kolibama od lišća na obali okeana. ",
  "sn11.10:6.2": "A Sambara, vladar titana, pošto su ga prokleli ti isposnici, puni vrline i dobrote, budio se te noći tri puta u strahu.” "
}