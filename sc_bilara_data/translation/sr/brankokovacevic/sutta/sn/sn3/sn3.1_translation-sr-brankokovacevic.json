{
  "sn3.1:0.1": "Budini govori tematski grupisani 3.1 ",
  "sn3.1:0.2": "1. Prvo poglavlje ",
  "sn3.1:0.3": "Mladost ",
  "sn3.1:1.1": "Ovako sam čuo. ",
  "sn3.1:1.2": "Jednom je Blaženi boravio kraj Sāvatthīja, u Đetinom gaju, u manastiru koji je podigao Anāthapiṇḍika. ",
  "sn3.1:1.3": "Onda Pasenadi, kralj Kosale, dođe do njega i pozdravi ga s poštovanjem. ",
  "sn3.1:1.4": "Kada taj učtivi i prijateljski razgovor bi završen, sede on sa strane i reče: ",
  "sn3.1:1.5": "„Da li i poštovani Gotama tvrdi za sebe da je dostigao nenadmašno, potpuno probuđenje?” ",
  "sn3.1:1.6": "„Veliki kralju, ako bi se za nekog moglo s razlogom reći: ‘On je dostigao nenadmašno, potpuno probuđenje’, onda sam to upravo ja. ",
  "sn3.1:1.7": "Jer ja jesam dostigao nenadmašno, potpuno probuđenje.” ",
  "sn3.1:2.1": "„Poštovani Gotama, čak i oni askete i brahmani koji imaju mnogo sledbenika, mnogo podržavalaca, učitelji mnogima, dobro poznati, na dobrom glasu, utemeljitelji posebnih tradicija, oni koje mnogi obožavaju – ",
  "sn3.1:2.2": "takvi kao što su Pūraṇa Kassapa, Makkhali Gosāla, Ađita Kesakambala, Pakudha Kaććāyana, Sañćaya Belaṭṭhaputta i Nigaṇṭha Nāṭaputta – ",
  "sn3.1:2.3": "čak ni oni, kada sam ih upitao: „Da li tvrdite za sebe da ste dostigli nenadmašno, potpuno probuđenje?” nisu tvrdili da su to postigli. ",
  "sn3.1:2.4": "Pa kako to onda tvrdi poštovani Gotama, koji je mlad, tek nedavno postao beskućnik?” ",
  "sn3.1:3.1": "„Veliki kralju, četiri stvari ne treba podcenjivati ili omalovažavati samo zato što su mlade. ",
  "sn3.1:3.2": "Koje četiri? ",
  "sn3.1:3.3": "„Ratnika ne treba podcenjivati ili omalovažavati samo zato što je mlad. ",
  "sn3.1:3.4": "Zmiju ne treba podcenjivati ili omalovažavati samo zato što je mlada. ",
  "sn3.1:3.5": "Vatru ne treba podcenjivati ili omalovažavati samo zato što je mlada. ",
  "sn3.1:3.6": "Monaha ne treba podcenjivati ili omalovažavati samo zato što je mlad. ",
  "sn3.1:3.7": "To su te četiri stvari.” ",
  "sn3.1:4.1": "Tako reče Blaženi. ",
  "sn3.1:4.2": "A kada je Srećni to izgovorio, i ovo dodade Učitelj: ",
  "sn3.1:5.1": "„Ratnika plemenitog roda, ",
  "sn3.1:5.2": "koji vodi poreklo od ugledne loze, ",
  "sn3.1:5.3": "neka niko ne potcenjuje zbog mladosti, ",
  "sn3.1:5.4": "neka ga niko ne zanemari. ",
  "sn3.1:6.1": "Jer kada tog predvodnika ljudi, ",
  "sn3.1:6.2": "ratnika koji je zadobio vlast, ",
  "sn3.1:6.3": "zbog nekog srdžba obuzme, ",
  "sn3.1:6.4": "kazniće ga strogo vladarskom kaznom. ",
  "sn3.1:6.5": "Zbog toga, onaj kome je život mio, ",
  "sn3.1:6.6": "od njega treba dobro da se čuva. ",
  "sn3.1:7.1": "Bilo u selu ili u šumi, ",
  "sn3.1:7.2": "gde god čovek vidi zmiju, ",
  "sn3.1:7.3": "neka je ne potceni zato što je mlada, ",
  "sn3.1:7.4": "neka ga niko ne zanemari. ",
  "sn3.1:8.1": "Zmija, snažna, ",
  "sn3.1:8.2": "različite boje i oblika, ",
  "sn3.1:8.3": "pa kad na njega naiđe, ujede budalu – ",
  "sn3.1:8.4": "muškarca ili ženu. ",
  "sn3.1:8.5": "Zbog toga, onaj kome je život mio, ",
  "sn3.1:8.6": "od nje treba dobro da se čuva. ",
  "sn3.1:9.1": "Vatru koja sve proždire, ",
  "sn3.1:9.2": "oganj za kojim samo crni trag ostaje, ",
  "sn3.1:9.3": "neka niko ne potcenjuje zbog ’mladosti’, ",
  "sn3.1:9.4": "neka ga niko ne zanemari. ",
  "sn3.1:10.1": "Jer ako naiđe na mnogo goriva, ",
  "sn3.1:10.2": "u ogroman požar se ta vatra pretvori, ",
  "sn3.1:10.3": "pa kad na njega naiđe, opeče budalu – ",
  "sn3.1:10.4": "muškarca ili ženu. ",
  "sn3.1:10.5": "Zbog toga, onaj kome je život mio, ",
  "sn3.1:10.6": "od nje treba dobro da se čuva. ",
  "sn3.1:11.1": "Kada takva vatra čitavu šumu spali, ",
  "sn3.1:11.2": "oganj za kojim samo crni trag ostaje, ",
  "sn3.1:11.3": "tamo se novi izdanci opet pojave, ",
  "sn3.1:11.4": "kako dani i noći prolaze. ",
  "sn3.1:12.1": "Ali kad monah koji se vrline drži, ",
  "sn3.1:12.2": "opeče nekog vatrom [svoje vrline], ",
  "sn3.1:12.3": "taj niti sinova, niti stoke nema, ",
  "sn3.1:12.4": "niti će naslednici njegovi išta naslediti. ",
  "sn3.1:12.5": "Bez potomaka, bez naslednika, ",
  "sn3.1:12.6": "takav postaje palminom panju sličan. ",
  "sn3.1:13.1": "Zato, čovek koji je mudar ",
  "sn3.1:13.2": "i stara se o sopstvenoj dobrobiti, ",
  "sn3.1:13.3": "prema opasnoj zmiji i velikoj vatri, ",
  "sn3.1:13.4": "ratniku iz ugledne loze, ",
  "sn3.1:13.5": "kao i monahu koji se vrline drži, ",
  "sn3.1:13.6": "neka se uvek s pažnjom odnosi. ",
  "sn3.1:14.1": "Kada ovi bi rečeno, Pasenadi, kralj Kosale, ovako se obrati Blaženome: ",
  "sn3.1:14.2": "„Zadivljujuće je to, poštovani gospodine, čudesno je to! ",
  "sn3.1:14.3": "Baš kao kad bi neko ispravio ono što je stajalo naglavce, otkrio skriveno, pokazao put zalutalome ili upalio svetiljku u tami, tako da oni koji imaju oči mogu da vide, tako je i učitelj Gotama, na više različitih načina, razjasnio Dhammu. ",
  "sn3.1:14.4": "Uzimam učitelja Gotamu za utočište, njegovo učenje i zajednicu monaha za utočište. ",
  "sn3.1:14.5": "Neka me učitelj Gotama prihvati kao svog nezaređenog sledbenika koji, odsad pa do kraja života, pronađe svoje utočište!” "
}