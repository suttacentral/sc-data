{
  "sn7.13:0.1": "Budini govori tematski grupisani 7.13 ",
  "sn7.13:0.2": "2. Nezaređeni sledbenici ",
  "sn7.13:0.3": "Devahita ",
  "sn7.13:1.1": "Kraj Sāvatthīja. ",
  "sn7.13:1.2": "Tom prilikom je Blaženi oboleo od gasova u stomaku, ",
  "sn7.13:1.3": "a poštovani Upavāṇa mu je bio lični pratilac. ",
  "sn7.13:1.4": "Onda Blaženi ovako reče poštovanom Upavāṇi: ",
  "sn7.13:1.5": "„Upavāna, molim te donesi mi malo tople vode.” ",
  "sn7.13:1.6": "„Da, poštovani gospodine”, odgovori Upavāṇa. Onda se on obuče, pa uzevši monašku zdelu i ogrtač, otide do kuće brahmana Devahite. Kad je stigao, stade on ćutke sa strane. ",
  "sn7.13:1.7": "A brahman Devahito vide Upavāṇu kako ćutke stoji, ",
  "sn7.13:1.8": "pa mu se obrati stihovima: ",
  "sn7.13:2.1": "„Poštovani sa strane stoji i ne govori, ",
  "sn7.13:2.2": "obrijane glave, u zakrpljen ogrtač uvijen. ",
  "sn7.13:2.3": "Šta li želi, šta li bi hteo da zamoli, ",
  "sn7.13:2.4": "koja ga nevolja dovede ovamo k meni?” ",
  "sn7.13:3.1": "(Poštovani Upavāṇa:) „Arahanta što za dobrobit sveta dođe, ",
  "sn7.13:3.2": "utihnulog mudraca sad razdiru vetrovi. ",
  "sn7.13:3.3": "Bramanu, ako imalo tople vode imaš, ",
  "sn7.13:3.4": "podari je premudrome! ",
  "sn7.13:4.1": "Klanjaju mu se poklona dostojni, ",
  "sn7.13:4.2": "slave ga oni slave dostojni, ",
  "sn7.13:4.3": "poštuju oni poštovanja dostojni: ",
  "sn7.13:4.4": "njega radi je to što tražim.” ",
  "sn7.13:5.1": "Onda brahman Devahito naredi slugi da donese obramicu, pa na jedan kraj okači ćup tople vode, a na drugi ćup šećerenog sirupa. ",
  "sn7.13:5.2": "Praćen njime, Upavāṇa se vrati do Blaženog. Onda ga opra toplom vodom i zatim pomeša preostalu toplu vodu i šećerni sirup, te posluži Blaženog. ",
  "sn7.13:5.3": "I bolovi u Blaženom se umiriše. ",
  "sn7.13:6.1": "Kad je Blaženi ozdravio, brahman Devahito otide do njega i pozdravi ga. ",
  "sn7.13:6.2": "Kada taj učtivi i prijateljski razgovor bi završen, sede on sa strane ",
  "sn7.13:6.3": "i obrati se Blaženom ovim stihovima: ",
  "sn7.13:7.1": "„Kome treba poklone davati? ",
  "sn7.13:7.2": "Gde poklonjeno najveći plod donosi? ",
  "sn7.13:7.3": "Kako onome ko daruje ",
  "sn7.13:7.4": "učinjeno delo uspeh donosi?” ",
  "sn7.13:8.1": "(Blaženi:) „Onaj koji svoja prošla boravišta zna, ",
  "sn7.13:8.2": "ko vidi i nebesa i paklove, ",
  "sn7.13:8.3": "a života novih pred njim nema, ",
  "sn7.13:8.4": "utihnuli je mudrac u znanju savršen. ",
  "sn7.13:9.1": "Tu prave poklone treba davati, ",
  "sn7.13:9.2": "tu poklonjeno najveći plod donosi. ",
  "sn7.13:9.3": "Tako onome ko daruje ",
  "sn7.13:9.4": "učinjeno delo uspeh donosi!” ",
  "sn7.13:10.1": "Kad to bi rečeno, brahman Devahita reče Blaženome: ",
  "sn7.13:10.2": "„Izvrsno, učitelju Gotama!… ",
  "sn7.13:10.3": "Neka me Blaženi prihvati kao svog nezaređenog sledbenika koji, odsad pa do kraja života, pronađe svoje utočište!” "
}