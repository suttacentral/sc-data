{
  "sn7.9:0.1": "Budini govori tematski grupisani 7.9 ",
  "sn7.9:0.2": "1. Arahanti ",
  "sn7.9:0.3": "Sundarika ",
  "sn7.9:1.1": "Jednom je Blaženi boravio u zemlji Kosala, na obali reke Sundarike. ",
  "sn7.9:1.2": "A brahman po imenu Sundarika Bhāradvāđa je takođe na obali reke Sundarike izvodio obred vatre i prinosio žrtvu paljenicu. ",
  "sn7.9:1.3": "Kada je brahman završio obred vatre i prineo žrtvu paljenicu, ustade on sa svog mesta i pogleda oko sebe, na sve četiri strane, pitajući se: ",
  "sn7.9:1.4": "„Kome bih mogao dati ostatke ove hrane koju sam prineo bogovima?” ",
  "sn7.9:1.5": "Onda brahman Sundarika Bhāradvāđa spazi Blaženog kako sedi pod jednim drvetom, glave pokrivene ogrtačem. ",
  "sn7.9:1.6": "I tako s ponudama u levoj ruci i krčagom sa vodom u desnoj, otide on do Baženoga. ",
  "sn7.9:1.7": "Začuvši brahmanove korake, Blaženi otkri glavu. ",
  "sn7.9:1.8": "Na to brahman Sundarika Bhāradvāđa pomisli: „Ovaj poštovani je obrijao glavu, ovaj poštovani je neki ćelavac!” i htede da se vrati natrag. ",
  "sn7.9:1.9": "Ali onda mu se javi ova misao: ",
  "sn7.9:1.10": "„Neki brahmani su ovde takođe obrijane glave. ",
  "sn7.9:1.11": "Bolje da odem do njega i pitam ga iz koje je kaste.” ",
  "sn7.9:2.1": "Tako brahman Sundarikabhāradvāđa priđe Blaženom i reče: ",
  "sn7.9:2.2": "„Kojoj kasti poštovani pripada?” ",
  "sn7.9:3.1": "„Ne pitaj za kastu, već pitaj za dela, ",
  "sn7.9:3.2": "jer vatra se može zapaliti od svakog drveta. ",
  "sn7.9:3.3": "Iako niskog porekla, istrajan utihnuli mudrac, ",
  "sn7.9:3.4": "obuzdan zazorom od nedela, plemenit postaje. ",
  "sn7.9:4.1": "Onoga ko istinom ukroćen je, trpeljiv, ",
  "sn7.9:4.2": "ko znanjem potpuno ovladao je i svetačkim životom živi, ",
  "sn7.9:4.3": "toga neka prizove onaj ko žrtvu prinosi ",
  "sn7.9:4.4": "i u pravo vreme za njega žrtvu prinese. ",
  "sn7.9:5.1": "(Brahman Sundarika Bhāradvāđa:) „Zaista je moja žrtva dobro pripremljena, ",
  "sn7.9:5.2": "čim sam naišao na takvoga znalca. ",
  "sn7.9:5.3": "Zato što ranije nisam sreo takvoga poput tebe, ",
  "sn7.9:5.4": "neki drugi su jeli žrtvenu pogaču.” ",
  "sn7.9:6.1": "Neka učitelj Gotama ovo pojede! ",
  "sn7.9:6.2": "Ovaj asketa jeste brahman.” ",
  "sn7.9:7.1": "(Blaženi:) „Što je dobijeno pevanjem stihova ja ne jedem; ",
  "sn7.9:7.2": "to, brahmane, ne čine oni što ispravno vide. ",
  "sn7.9:7.3": "Što je dobijeno pevanjem stihova Bude odbijaju; ",
  "sn7.9:7.4": "to je njihovo pravilo sve dokle Dhamma traje. ",
  "sn7.9:8.1": "Velikom mudracu, oslobođenom ",
  "sn7.9:8.2": "mentalnih nečistoća i mirne savesti, ",
  "sn7.9:8.3": "drugu hranu i piće treba poslužiti, ",
  "sn7.9:8.4": "on je polje zasluga za svakoga ko za njima traga.” ",
  "sn7.9:9.1": "„Učitelju Gotama, da li da onda ovu žrtvenu pogaču ponudim nekom drugom?” ",
  "sn7.9:9.2": "„Brahmane, u ovome svetu, sa njegovim božanstvima, Mārom i Brahmom, u ovom pokolenju sa njegovim asketama i brahmanima, plemenitim i običnim ljudima, ne vidim bilo koga sem Tathāgate i njegovih učenika ko bi, kad jednom pojede tu žrtvenu pogaču, mogao dobro i da je svari. ",
  "sn7.9:9.3": "Zato, brahmane, zatrpaj je u neku jamu ili je izmrvi u vodu u kojoj živih bića nema.” ",
  "sn7.9:10.1": "I izmrvi Sundarika Bhāradvāđa onu pogaču u vodu u kojoj živih bića nema. ",
  "sn7.9:10.2": "I dok je mrvio pogaču, ona voda poče da šišti i pišti, a po površini su se širili vodena para i dim. ",
  "sn7.9:10.3": "Baš kao što plug koji je ceo dan na suncu bio, kad se baci u vodu, počne da šišti i pišti, a po površini se šire vodena para i dim, ",
  "sn7.9:10.4": "isto tako dok beše i sa onom žrtvenom pogačom. ",
  "sn7.9:11.1": "Na to brahman Sundarika Kasibhāradvāđa, uznemiren i kose nakostrešene od straha, otide do Blaženog i stade sa strane. ",
  "sn7.9:11.2": "Na to se Blaženi obrati brahmanu Sundarika Bhāradvāđi ovim stihovima: ",
  "sn7.9:12.1": "„Brahmane, dok sakupljaš drva za lomaču, ",
  "sn7.9:12.2": "ne zamišljaj da te spoljašnja dela pročišćuju. ",
  "sn7.9:12.3": "Znalci kažu da se pročišćenje ne postiže ",
  "sn7.9:12.4": "tragajući za njim izvan sebe. ",
  "sn7.9:13.1": "Odbacivši sasvim paljenje drva, ",
  "sn7.9:13.2": "ja, brahmane, u sebi vatru palim. ",
  "sn7.9:13.3": "Uvek sa vatrom, uvek uma koncentrisanog, ",
  "sn7.9:13.4": "ja sam arahant, svetačkim životom živim. ",
  "sn7.9:14.1": "Gordost je tvoj tovar, brahmane, ",
  "sn7.9:14.2": "bes je tvoj dim, a laži pepeo. ",
  "sn7.9:14.3": "jezik ti je žrtvena kutlača, a srce oltar; ",
  "sn7.9:14.4": "obuzdano sopstvo svetlost je čovekova. ",
  "sn7.9:15.1": "Dhamma je, brahmane, jezero sa obalama vrline, ",
  "sn7.9:15.2": "bistre vode koju dobro dobrima hvale; ",
  "sn7.9:15.3": "u njemu se okupaju oni potpunog znanja, ",
  "sn7.9:15.4": "i potpuno suvi na drugu obalu stupaju. ",
  "sn7.9:16.1": "Istina, Dhamma, obuzdanost i svetački život, ",
  "sn7.9:16.2": "najviše dostignuće, brahmane, na sredini počiva; ",
  "sn7.9:16.3": "onima ispravnima se pokloni, ",
  "sn7.9:16.4": "jer za takve ja kažem da Dhammu slede.” ",
  "sn7.9:17.1": "Kad ovo bi rečeno, brahman Sundarika Bhāradvāđa reče Blaženome: ",
  "sn7.9:17.2": "„Izvrsno, učitelju Gotama!…” ",
  "sn7.9:17.3": "I poštovani Bhāradvāđa postade jedan od arahanata. "
}