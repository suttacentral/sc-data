{
  "ma7:0.1": "中阿含經 7 ",
  "ma7:0.2": "世間福經 ",
  "ma7:1.1": "我聞如是： ",
  "ma7:1.2": "一時，佛遊拘舍彌，在瞿沙羅園。 ",
  "ma7:2.1": "爾時，尊者摩訶周那則於晡時從宴坐起，往詣佛所。 ",
  "ma7:2.2": "到已作禮，却坐一面 ",
  "ma7:2.3": "白曰： ",
  "ma7:2.4": "「世尊，可得施設世間福耶。」 ",
  "ma7:3.1": "世尊告曰： ",
  "ma7:3.2": "「可得，周那。 ",
  "ma7:3.3": "有七世間福，得大福祐得大果報，得大名譽，得大功徳。 ",
  "ma7:3.4": "云何爲七。 ",
  "ma7:3.5": "周那，有信族姓男，族姓女施比丘衆房舍，堂閣。 ",
  "ma7:3.6": "周那，是謂第一世間之福得大福祐，得大果報，得大名譽，得大功徳。 ",
  "ma7:4.1": "「復次，周那，有信族姓男，族姓女於房舍中施與床座，氍𭯫，𣯾𣰆，氈褥，臥具。 ",
  "ma7:4.2": "周那，是謂第二世間之福得大福祐，得大果報，得大名譽，得大功徳。 ",
  "ma7:5.1": "「復次，周那，有信族姓男，族姓女於房舍中施與一切新淨妙衣。 ",
  "ma7:5.2": "周那，是謂第三世間之福得大福祐，得大果報，得大名譽，得大功徳。 ",
  "ma7:6.1": "「復次，周那，有信族姓男，族姓女於房舍中常施於衆朝粥，中食。 ",
  "ma7:6.2": "又，以園民供給使令，若風雨寒雪，躬往園所増施，供養。 ",
  "ma7:6.3": "諸比丘衆食已，不患風雨寒雪沽漬衣服。 ",
  "ma7:6.4": "晝夜安樂禪寂，思惟。 ",
  "ma7:6.5": "周那，是謂第七世間之福得大福祐，得大果報，得大名譽，得大功徳。 ",
  "ma7:7.1": "「周那，信族姓男，族姓女已得此七世間福者若去若來，若立若坐，若眠若覺，若晝若夜，其福常生，轉増轉廣。 ",
  "ma7:8.1": "「周那，譬如恒伽水從源流出入于大海，於其中間，轉深轉廣。 ",
  "ma7:8.2": "周那，如是，信族姓男，族姓女已得此七世間福者。 ",
  "ma7:8.3": "若去若來，若立若坐，若眠若覺，若晝若夜，其福常生，轉増轉廣。」 ",
  "ma7:9.1": "於是，尊者摩訶周那即從坐起，偏袒右肩，右膝著地，長跪叉手。 ",
  "ma7:9.2": "白曰： ",
  "ma7:9.3": "「世尊，可得施設出世間福耶。」 ",
  "ma7:10.1": "世尊告曰： ",
  "ma7:10.2": "「可得，周那。 ",
  "ma7:10.3": "更有七福出於世間得大福祐，得大果報，得大名譽，得大功徳。 ",
  "ma7:10.4": "云何爲七。 ",
  "ma7:10.5": "周那，有信族姓男，族姓女聞如來，如來弟子遊於某處。 ",
  "ma7:10.6": "聞已，歡喜，極懷踊躍。 ",
  "ma7:10.7": "周那，是謂第一出世間福得大福祐，得大果報，得大名譽，得大功徳。 ",
  "ma7:11.1": "「復次，周那，有信族姓男，族姓女聞如來，如來弟子欲從彼至此。 ",
  "ma7:11.2": "聞已，歡喜，極懷踊躍。 ",
  "ma7:11.3": "周那，是謂第二出世間福得大福祐，得大果報，得大名譽，得大功徳。 ",
  "ma7:12.1": "「復次，周那，有信族姓男，族姓女聞如來，如來弟子已從彼至此。 ",
  "ma7:12.2": "聞已，歡喜，極懷踊躍。 ",
  "ma7:12.3": "以清淨心躬往奉見，禮敬，供養。 ",
  "ma7:12.4": "既供養已，受三自歸於佛，法，及比丘衆而受禁戒。 ",
  "ma7:12.5": "周那，是謂第七出世間福得大福祐，得大果報，得大名譽，得大功徳。 ",
  "ma7:13.1": "「周那，信族姓男，族姓女，若得此七世間之福及更有七出世間福者，其福不可數。 ",
  "ma7:13.2": "有爾所福，爾所福果，爾所福報唯不可限，不可量，不可得，大福之數。 ",
  "ma7:14.1": "「周那，譬如從閻浮洲有五河流： ",
  "ma7:14.2": "一曰恒伽，二曰搖尤那，三曰舍勞浮，四曰阿夷羅婆提，五曰摩企。 ",
  "ma7:14.3": "流入大海，於其中間，水不可數。 ",
  "ma7:14.4": "有爾所升斛唯不可限，不可量，不可得，大水之數。 ",
  "ma7:15.1": "「周那，如是，信族姓男，族姓女，若得此七世間之福及更有七出世間福者，其福不可數。 ",
  "ma7:15.2": "有爾所福，爾所福果，爾所福報唯不可限，不可量，不可得，大福之數。 ",
  "ma7:16.1": "「爾時，世尊而説頌曰： ",
  "ma7:17.1": "「恒伽之河 ",
  "ma7:17.2": "清淨易渡； ",
  "ma7:17.3": "海多珍寶 ",
  "ma7:17.4": "衆水中王。 ",
  "ma7:18.1": "猶若河水， ",
  "ma7:18.2": "世人敬奉； ",
  "ma7:18.3": "諸川所歸 ",
  "ma7:18.4": "引入大海。 ",
  "ma7:19.1": "如是人者 ",
  "ma7:19.2": "施衣飮食 ",
  "ma7:19.3": "床榻茵褥 ",
  "ma7:19.4": "及諸坐具。 ",
  "ma7:20.1": "無量福報 ",
  "ma7:20.2": "將至妙處； ",
  "ma7:20.3": "猶若河水 ",
  "ma7:20.4": "引入大海。」 ",
  "ma7:21.1": "佛説如是。 ",
  "ma7:21.2": "尊者摩訶周那及諸比丘聞佛所説，歡喜，奉行。 "
}