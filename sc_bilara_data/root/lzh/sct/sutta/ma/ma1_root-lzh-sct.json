{
  "ma1:0.1": "中阿含經 1 ",
  "ma1:0.2": "善法經 ",
  "ma1:1.1": "我聞如是： ",
  "ma1:1.2": "一時，佛遊舍衛國，在勝林給孤獨園。 ",
  "ma1:2.1": "爾時，世尊告諸比丘： ",
  "ma1:2.2": "「若有比丘成就七法者，便於賢聖得歡喜樂，正趣漏盡。 ",
  "ma1:2.3": "云何爲七。 ",
  "ma1:2.4": "謂比丘知法，知義，知時，知節，知己，知衆，知人勝如。 ",
  "ma1:3.1": "「云何比丘爲知法耶。 ",
  "ma1:3.2": "謂比丘知正經，歌詠，記説，偈咃，因縁，撰録，本起，此説，生處，廣解，未曾有法，及説義。 ",
  "ma1:3.3": "是謂比丘爲知法也。 ",
  "ma1:4.1": "「若有比丘不知法者，謂不知正經，歌詠，記説，偈咃，因縁，撰録，本起，此説，生處，廣解，未曾有法，及説義。 ",
  "ma1:4.2": "如是比丘爲不知法。 ",
  "ma1:5.1": "「若有比丘善知法者，謂知正經，歌詠，記説，偈咃，因縁，撰録，本起，此説，生處，廣解，未曾有法，及説義。 ",
  "ma1:5.2": "是謂比丘善知法也。 ",
  "ma1:6.1": "「云何比丘爲知義耶。 ",
  "ma1:6.2": "謂比丘知彼彼説義是彼義是此義。 ",
  "ma1:6.3": "是謂比丘爲知義也。 ",
  "ma1:7.1": "「若有比丘不知義者，謂不知彼彼説義是彼義是此義。 ",
  "ma1:7.2": "如是比丘爲不知義。 ",
  "ma1:8.1": "「若有比丘善知義者，謂知彼彼説義是彼義是此義。 ",
  "ma1:8.2": "是謂比丘善知義也。 ",
  "ma1:9.1": "「云何比丘爲知時耶。 ",
  "ma1:9.2": "謂比丘知：『是時修下相，是時修高相，是時修捨相。』 ",
  "ma1:9.3": "是謂比丘爲知時也。 ",
  "ma1:10.1": "「若有比丘不知時者。謂不知：『是時修下相，是時修高相，是時修捨相。』 ",
  "ma1:10.2": "如是比丘爲不知時。 ",
  "ma1:11.1": "「若有比丘善知時者。謂知：『是時修下相，是時修高相，是時修捨相。』 ",
  "ma1:11.2": "是謂比丘善知時也。 ",
  "ma1:12.1": "「云何比丘爲知節耶。 ",
  "ma1:12.2": "謂比丘知節若飮，若食，若去，若住，若坐，若臥，若語，若默，若大小便，捐除睡眠，修行正智。 ",
  "ma1:12.3": "是謂比丘爲知節也。 ",
  "ma1:13.1": "「若有比丘不知節者，謂不知若飮，若食，若去，若住，若坐，若臥，若語，若默，若大小便，捐除睡眠，修行正智。 ",
  "ma1:13.2": "如是比丘爲不知節。 ",
  "ma1:14.1": "「若有比丘善知節者，謂知若飮，若食，若去，若住，若坐，若臥，若語，若默，若大小便，捐除睡眠，修行正智。 ",
  "ma1:14.2": "是謂比丘善知節也。 ",
  "ma1:15.1": "「云何比丘爲知己耶。 ",
  "ma1:15.2": "謂比丘自知： ",
  "ma1:15.3": "『我有爾所信，戒，聞，施，慧，辯，阿含，及所得。』 ",
  "ma1:15.4": "是謂比丘爲知己也。 ",
  "ma1:16.1": "「若有比丘不知己者，謂不自知： ",
  "ma1:16.2": "『我有爾所信，戒，聞，施，慧，辯，阿含，及所得。』 ",
  "ma1:16.3": "如是比丘爲不知己。 ",
  "ma1:17.1": "「若有比丘善知己者，謂自知： ",
  "ma1:17.2": "『我有爾所信，戒，聞，施，慧，辯，阿含，及所得。』 ",
  "ma1:17.3": "是謂比丘善知己也。 ",
  "ma1:18.1": "「云何比丘爲知衆耶。 ",
  "ma1:18.2": "謂比丘知： ",
  "ma1:18.3": "『此刹利衆，此梵志衆，此居士衆，此沙門衆。 ",
  "ma1:18.4": "我於彼衆應如是去，如是住，如是坐，如是語，如是默。』 ",
  "ma1:18.5": "是謂比丘爲知衆也。 ",
  "ma1:19.1": "「若有比丘不知衆者，謂不知： ",
  "ma1:19.2": "『此刹利衆，此梵志衆，此居士衆，此沙門衆。 ",
  "ma1:19.3": "我於彼衆應如是去，如是住，如是坐，如是語，如是默。』 ",
  "ma1:19.4": "如是比丘爲不知衆。 ",
  "ma1:20.1": "「若有比丘善知衆者，謂知： ",
  "ma1:20.2": "『此刹利衆，此梵志衆，此居士衆，此沙門衆。 ",
  "ma1:20.3": "我於彼衆應如是去，如是住，如是坐，如是語，如是默。』 ",
  "ma1:20.4": "是謂比丘善知衆也。 ",
  "ma1:21.1": "「云何比丘知人勝如。 ",
  "ma1:21.2": "謂比丘知有二種人：有信，有不信。 ",
  "ma1:21.3": "若信者勝。不信者爲不如也。 ",
  "ma1:22.1": "「謂信人復有二種：有數往見比丘，有不數往見比丘。 ",
  "ma1:22.2": "若數往見比丘者勝。不數往見比丘者爲不如也。 ",
  "ma1:23.1": "「謂數往見比丘人復有二種：有禮敬比丘，有不禮敬比丘。 ",
  "ma1:23.2": "若禮敬比丘者勝。不禮敬比丘者爲不如也。 ",
  "ma1:24.1": "「謂禮敬比丘人復有二種：有問經，有不問經。 ",
  "ma1:24.2": "若問經者勝。不問經者爲不如也。 ",
  "ma1:25.1": "「謂問經人復有二種：有一心聽經，有不一心聽經。 ",
  "ma1:25.2": "若一心聽經者勝。不一心聽經者爲不如也。 ",
  "ma1:26.1": "「謂一心聽經人復有二種：有聞持法，有聞不持法。 ",
  "ma1:26.2": "若聞持法者勝。聞不持法者爲不如也。 ",
  "ma1:27.1": "「謂聞持法人復有二種：有聞法觀義，有聞法不觀義。 ",
  "ma1:27.2": "若聞法觀義者勝。聞法不觀義者爲不如也。 ",
  "ma1:28.1": "「謂聞法觀義人復有二種：有知法，知義，向法次法，隨順於法，如法行之；有不知法，不知義，不向法次法，不隨順法，不如法行。 ",
  "ma1:28.2": "若知法，知義，向法次法，隨順於法，如法行者勝。 ",
  "ma1:28.3": "不知法，不知義，不向法次法，不隨順法，不如法行者爲不如也。 ",
  "ma1:29.1": "「謂知法，知義，向法次法，隨順於法，如法行人復有二種：有自饒益，亦饒益他，饒益多人，愍傷世間，爲天爲人求義及饒益，求安隱快樂；有不自饒益，亦不饒益他，不饒益多人，不愍傷世間，不爲天不爲人求義及饒益，求安隱快樂。 ",
  "ma1:29.2": "若自饒益，亦饒益他，饒益多人，愍傷世間，爲天爲人求義及饒益，求安隱快樂者，此人於彼人中爲極第一。 ",
  "ma1:29.3": "爲大，爲上，爲最，爲勝，爲尊，爲妙。 ",
  "ma1:30.1": "「譬如因牛有乳，因乳有酪，因酪有生酥，因生酥有熟酥，因熟酥有酥精。 ",
  "ma1:30.2": "酥精者於彼中爲極第一。 ",
  "ma1:30.3": "爲大，爲上，爲最，爲勝，爲尊，爲妙。 ",
  "ma1:30.4": "如是，若人自饒益，亦饒益他，饒益多人，愍傷世間，爲天爲人求義及饒益，求安隱快樂。 ",
  "ma1:30.5": "此二人，如上所説，如上分別，如上施設，此爲第一，爲大，爲上，爲最，爲勝，爲尊，爲妙。 ",
  "ma1:30.6": "是謂比丘知人勝如。」 ",
  "ma1:31.1": "佛説如是。 ",
  "ma1:31.2": "彼諸比丘聞佛所説，歡喜，奉行。 "
}