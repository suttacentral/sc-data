{
  "ma8:0.1": "中阿含經 8 ",
  "ma8:0.2": "七日經 ",
  "ma8:1.1": "我聞如是： ",
  "ma8:1.2": "一時，佛遊鞞舍離，在㮈氏樹園。 ",
  "ma8:2.1": "爾時，世尊告諸比丘： ",
  "ma8:2.2": "「一切行無常。 ",
  "ma8:2.3": "不久住法速變易法不可猗法。 ",
  "ma8:2.4": "如是諸行不當樂著，當患厭之。 ",
  "ma8:2.5": "當求捨離，當求解脱。 ",
  "ma8:2.6": "所以者何。 ",
  "ma8:3.1": "「有時不雨當不雨時，一切諸樹，百穀，藥，木，皆悉枯槁，摧碎，滅盡。 ",
  "ma8:3.2": "不得常住。是故，一切行無常。 ",
  "ma8:3.3": "不久住法，速變易法，不可猗法。 ",
  "ma8:3.4": "如是諸行不當樂著，當患厭之。 ",
  "ma8:3.5": "當求捨離，當求解脱。 ",
  "ma8:4.1": "「復次，有時二日出世。 ",
  "ma8:4.2": "二日出時，諸溝渠，川流皆悉竭盡。 ",
  "ma8:4.3": "不得常住。是故，一切行無常 ",
  "ma8:4.4": "不久住法，速變易法，不可猗法。 ",
  "ma8:4.5": "如是諸行不當樂著，當患厭之。 ",
  "ma8:4.6": "當求捨離，當求解脱。 ",
  "ma8:5.1": "「復次，有時三日出世。 ",
  "ma8:5.2": "三日出時，諸大江河皆悉竭盡。 ",
  "ma8:5.3": "不得常住。是故，一切行無常。 ",
  "ma8:5.4": "不久住法，速變易法，不可猗法。 ",
  "ma8:5.5": "如是諸行不當樂著，當患厭之。 ",
  "ma8:5.6": "當求捨離，當求解脱。 ",
  "ma8:6.1": "「復次，有時四日出世。 ",
  "ma8:6.2": "四日出時，諸大泉源從閻浮洲五河所出： ",
  "ma8:6.3": "一曰恒伽，二曰搖尤那，三曰舍牢浮，四曰阿夷羅婆提，五曰摩企。 ",
  "ma8:6.4": "彼大泉源皆悉竭盡。 ",
  "ma8:6.5": "不得常住。是故，一切行無常。 ",
  "ma8:6.6": "不久住法，速變易法，不可猗法。 ",
  "ma8:6.7": "如是諸行不當樂著，當患厭之。 ",
  "ma8:6.8": "當求捨離，當求解脱。 ",
  "ma8:7.1": "「復次，有時五日出世。 ",
  "ma8:7.2": "五日出時，大海水減一百由延，轉減乃至七百由延。 ",
  "ma8:7.3": "五日出時，海水餘有七百由延，轉減乃至一百由延。 ",
  "ma8:7.4": "五日出時，大海水減一多羅樹，轉減乃至七多羅樹。 ",
  "ma8:7.5": "五日出時，海水餘有七多羅樹，轉減乃至一多羅樹。 ",
  "ma8:7.6": "五日出時，海水減一人，轉減乃至七人。 ",
  "ma8:7.7": "五日出時，海水餘有七人，轉減乃至一人。 ",
  "ma8:7.8": "五日出時，海水減至頸，至肩，至腰，至䐀，至膝，至踝。 ",
  "ma8:7.9": "有時海水消盡不足沒指。是故，一切行無常。 ",
  "ma8:7.10": "不久住法，速變易法，不可猗法。 ",
  "ma8:7.11": "如是諸行不當樂著，當患厭之。 ",
  "ma8:7.12": "當求捨離，當求解脱。 ",
  "ma8:8.1": "「復次，有時六日出世。 ",
  "ma8:8.2": "六日出時，一切大地，須彌山王皆悉烟起， ",
  "ma8:8.3": "合爲一烟。譬如陶師始爨窖時， ",
  "ma8:8.4": "皆悉烟起合爲一烟。 ",
  "ma8:8.5": "如是，六日出時，一切大地須彌山王皆悉烟起，合爲一烟。 ",
  "ma8:8.6": "是故，一切行無常。 ",
  "ma8:8.7": "不久住法，速變易法，不可猗法。 ",
  "ma8:8.8": "如是諸行不當樂著，當患厭之。 ",
  "ma8:8.9": "當求捨離，當求解脱。 ",
  "ma8:9.1": "「復次，有時七日出世。 ",
  "ma8:9.2": "七日出時，一切大地須彌山王洞燃倶熾，合爲一㷿。 ",
  "ma8:9.3": "如是，七日出時，一切大地須彌山王洞燃倶熾，合爲一㷿，風吹火㷿乃至梵天。 ",
  "ma8:9.4": "是時晃𦸸諸天始生天者不諳世間成敗，不見世間成敗，不知世間成敗。 ",
  "ma8:9.5": "見大火已，皆恐怖毛竪而作是念： ",
  "ma8:9.6": "『火不來至此耶。 ",
  "ma8:9.7": "火不來至此耶。』 ",
  "ma8:10.1": "「前生諸天諳世間成敗，見世間成敗，知世間成敗。 ",
  "ma8:10.2": "見大火已，慰勞諸天曰： ",
  "ma8:10.3": "『莫得恐怖。 ",
  "ma8:10.4": "火法齊彼，終不至此。』 ",
  "ma8:11.1": "「七日出時，須彌山王百由延崩，散壞，滅盡。 ",
  "ma8:11.2": "二百由延，三百由延，乃至七百由延崩，散壞，滅盡。 ",
  "ma8:11.3": "七日出時，須彌山王及此大地燒壞，消滅，無餘栽燼，如燃酥油煎熬，消盡，無餘烟墨。 ",
  "ma8:11.4": "如是，七日出時，須彌山王及此大地無餘烖燼。是故，一切行無常。 ",
  "ma8:11.5": "不久住法，速變易法，不可猗法。 ",
  "ma8:11.6": "如是諸行不當樂著，當患厭之。 ",
  "ma8:11.7": "當求捨離，當求解脱。 ",
  "ma8:12.1": "「我今爲汝説須彌山王當崩壞盡。誰有能信。 ",
  "ma8:12.2": "唯見諦者耳。 ",
  "ma8:12.3": "我今爲汝説大海水當竭消盡。誰有能信。 ",
  "ma8:12.4": "唯見諦者耳。 ",
  "ma8:12.5": "我今爲汝説一切大地當燒燃盡。誰有能信。 ",
  "ma8:12.6": "唯見諦者耳。 ",
  "ma8:12.7": "所以者何。 ",
  "ma8:13.1": "「比丘。昔有大師名曰善眼，爲外道仙人之所師宗。 ",
  "ma8:13.2": "捨離欲愛，得如意足。 ",
  "ma8:13.3": "善眼大師有無量百千弟子。 ",
  "ma8:13.4": "善眼大師爲諸弟子説梵世法。若善眼大師爲説梵世法時，諸弟子等有不具足奉行法者，彼命終已，或生四王天，或生三十三天，或生㷿摩天，或生兜率哆天，或生化樂天，或生他化樂天。 ",
  "ma8:13.5": "若善眼大師爲説梵世法時，諸弟子等設有具足奉行法者，彼修四梵室，捨離於欲。彼命終已，得生梵天。 ",
  "ma8:14.1": "「彼時，善眼大師而作是念： ",
  "ma8:14.2": "『我不應與弟子等同倶至後世共生一處。 ",
  "ma8:14.3": "我今寧可更修増上慈。 ",
  "ma8:14.4": "修増上慈已，命終，得生晃𦸸天中。』 ",
  "ma8:14.5": "彼時，善眼大師則於後時更修増上慈。 ",
  "ma8:14.6": "修増上慈已，命終，得生晃𦸸天中。 ",
  "ma8:14.7": "善眼大師及諸弟子學道不虚， ",
  "ma8:14.8": "得大果報。 ",
  "ma8:15.1": "「諸比丘，於意云何。 ",
  "ma8:15.2": "昔善眼大師爲外道仙人之所師宗捨離欲愛，得如意足者，汝謂異人耶。 ",
  "ma8:15.3": "莫作斯念；當知即是我也。 ",
  "ma8:16.1": "「我於爾時名善眼大師爲外道仙人之所師宗，捨離欲愛，得如意足。 ",
  "ma8:16.2": "我於爾時有無量百千弟子。 ",
  "ma8:16.3": "我於爾時爲諸弟子説梵世法。我説梵世法時，諸弟子等有不具足奉行法者，彼命終已，或生四王天，或生三十三天，或生㷿摩天，或生兜率哆天，或生化樂天，或生他化樂天。 ",
  "ma8:16.4": "我説梵世法時，諸弟子等設有具足奉行法者，修四梵室，捨離於欲。彼命終已，得生梵天。 ",
  "ma8:17.1": "「我於爾時而作是念： ",
  "ma8:17.2": "『我不應與弟子等同倶至後世共生一處。 ",
  "ma8:17.3": "我今寧可更修増上慈。 ",
  "ma8:17.4": "修増上慈已，命終，得生晃𦸸天中。 ",
  "ma8:17.5": "我於後時更修増上慈。 ",
  "ma8:17.6": "修増上慈已，命終，得生晃𦸸天中。』 ",
  "ma8:17.7": "我於爾時及諸弟子學道不虚， ",
  "ma8:17.8": "得大果報。 ",
  "ma8:18.1": "「我於爾時親行斯道爲自饒益，亦饒益他，饒益多人，愍傷世間，爲天爲人求義及饒益，求安隱快樂。 ",
  "ma8:18.2": "爾時，説法不至究竟，不究竟白淨，不究竟梵行，不究竟梵行訖。 ",
  "ma8:18.3": "爾時，不離生，老，病，死，啼哭，憂慼，亦未能得脱一切苦。 ",
  "ma8:19.1": "「比丘，我今出世如來，無所著，等正覺，明行成，爲善逝，世間解，無上士，道法御，天人師，號佛，衆祐。 ",
  "ma8:19.2": "我今自饒益，亦饒益他，饒益多人，愍傷世間，爲天爲人求義及饒益，求安隱快樂。 ",
  "ma8:19.3": "我今説法得至究竟，究竟白淨，究竟梵行，究竟梵行訖。 ",
  "ma8:19.4": "我今已離生，老，病，死，啼哭，憂慼。我今已得脱一切苦。」 ",
  "ma8:20.1": "佛説如是。 ",
  "ma8:20.2": "彼諸比丘聞佛所説，歡喜，奉行。 "
}