{
  "ma6:0.1": "中阿含經 6 ",
  "ma6:0.2": "善人往經 ",
  "ma6:1.1": "我聞如是： ",
  "ma6:1.2": "一時，佛遊舍衛國，在勝林給孤獨園。 ",
  "ma6:2.1": "爾時，世尊告諸比丘： ",
  "ma6:2.2": "「我當爲汝説七善人所往至處及無餘涅槃。 ",
  "ma6:2.3": "諦聽，諦聽。 ",
  "ma6:2.4": "善思念之。」 ",
  "ma6:3.1": "時，諸比丘受教而聽。 ",
  "ma6:4.1": "佛言： ",
  "ma6:4.2": "「云何爲七。 ",
  "ma6:4.3": "比丘行當如是： ",
  "ma6:4.4": "『我者無我亦無我所。 ",
  "ma6:4.5": "當來無我亦無我所。』 ",
  "ma6:4.6": "已有便斷，已斷得捨。 ",
  "ma6:4.7": "有樂不染，合會不著。 ",
  "ma6:4.8": "如是行者無上息迹慧之所見，然未得證。 ",
  "ma6:5.1": "「比丘行如是往至何所。 ",
  "ma6:5.2": "譬如燒䴸，纔燃便滅。 ",
  "ma6:5.3": "當知比丘亦復如是。 ",
  "ma6:5.4": "少慢未盡，五下分結已斷，得中般涅槃。 ",
  "ma6:5.5": "是謂第一善人所往至處。 ",
  "ma6:5.6": "世間諦如有。 ",
  "ma6:6.1": "「復次，比丘行當如是： ",
  "ma6:6.2": "『我者無我亦無我所。 ",
  "ma6:6.3": "當來無我亦無我所。』 ",
  "ma6:6.4": "已有便斷，已斷得捨。 ",
  "ma6:6.5": "有樂不染，合會不著。 ",
  "ma6:6.6": "行如是者無上息迹慧之所見，然未得證。 ",
  "ma6:7.1": "「比丘行如是往至何所。 ",
  "ma6:7.2": "譬若如鐵洞燃倶熾以椎打之，迸火飛空，上已即滅。 ",
  "ma6:7.3": "當知比丘亦復如是。 ",
  "ma6:7.4": "少慢未盡，五下分結已斷，得中般涅槃。 ",
  "ma6:7.5": "是謂第二善人所往至處。 ",
  "ma6:7.6": "世間諦如有。 ",
  "ma6:8.1": "「復次，比丘行當如是： ",
  "ma6:8.2": "『我者無我亦無我所。 ",
  "ma6:8.3": "當來無我亦無我所。』 ",
  "ma6:8.4": "已有便斷，已斷得捨。 ",
  "ma6:8.5": "有樂不染，合會不著。 ",
  "ma6:8.6": "行如是者無上息迹慧之所見，然未得證。 ",
  "ma6:9.1": "「比丘行如是往至何所。 ",
  "ma6:9.2": "譬若如鐵洞燃倶熾以椎打之，迸火飛空。 ",
  "ma6:9.3": "從上來還，未至地滅。 ",
  "ma6:9.4": "當知比丘亦復如是。 ",
  "ma6:9.5": "少慢未盡，五下分結已斷，得中般涅槃。 ",
  "ma6:9.6": "是謂第三善人所往至處。 ",
  "ma6:9.7": "世間諦如有。 ",
  "ma6:10.1": "「復次，比丘行當如是： ",
  "ma6:10.2": "『我者無我亦無我所。 ",
  "ma6:10.3": "當來無我亦無我所。』 ",
  "ma6:10.4": "已有便斷，已斷得捨。 ",
  "ma6:10.5": "有樂不染，合會不著 ",
  "ma6:10.6": "行如是者無上息迹慧之所見，然未得證。 ",
  "ma6:11.1": "「比丘行如是往至何所。 ",
  "ma6:11.2": "譬若如鐵洞然倶熾以椎打之，迸火飛空，墮地而滅。 ",
  "ma6:11.3": "當知比丘亦復如是。 ",
  "ma6:11.4": "少慢未盡，五下分結已斷，得生般涅槃。 ",
  "ma6:11.5": "是謂第四善人所往至處。 ",
  "ma6:11.6": "世間諦如有。 ",
  "ma6:12.1": "「復次，比丘行當如是： ",
  "ma6:12.2": "『我者無我亦無我所。 ",
  "ma6:12.3": "當來無我亦無我所。』 ",
  "ma6:12.4": "已有便斷，已斷得捨。 ",
  "ma6:12.5": "有樂不染，合會不著。 ",
  "ma6:12.6": "行如是者無上息迹慧之所見，然未得證。 ",
  "ma6:13.1": "「比丘行如是往至何所。 ",
  "ma6:13.2": "譬若如鐵洞燃倶熾以椎打之，迸火飛空。 ",
  "ma6:13.3": "墮少薪草上，若烟，若燃，燃已便滅。 ",
  "ma6:13.4": "當知比丘亦復如是。 ",
  "ma6:13.5": "少慢未盡，五下分結已斷，得行般涅槃。 ",
  "ma6:13.6": "是謂第五善人所往至處。 ",
  "ma6:13.7": "世間諦如有。 ",
  "ma6:14.1": "「復次，比丘行當如是： ",
  "ma6:14.2": "『我者無我亦無我所。 ",
  "ma6:14.3": "當來無我亦無我所。』 ",
  "ma6:14.4": "已有便斷，已斷得捨。 ",
  "ma6:14.5": "有樂不染，合會不著。 ",
  "ma6:14.6": "行如是者無上息迹慧之所見，然未得證。 ",
  "ma6:15.1": "「比丘行如是往至何所。 ",
  "ma6:15.2": "譬若如鐵洞燃倶熾以椎打之，迸火飛空。 ",
  "ma6:15.3": "墮多薪草上，若烟，若燃，燃盡已滅。 ",
  "ma6:15.4": "當知比丘亦復如是。 ",
  "ma6:15.5": "少慢未盡，五下分結已斷，得無行般涅槃。 ",
  "ma6:15.6": "是謂第六善人所往至處。 ",
  "ma6:15.7": "世間諦如有。 ",
  "ma6:16.1": "「復次，比丘行當如是： ",
  "ma6:16.2": "『我者無我亦無我所。 ",
  "ma6:16.3": "當來無我亦無我所。』 ",
  "ma6:16.4": "已有便斷，已斷得捨。 ",
  "ma6:16.5": "有樂不染，合會不著。 ",
  "ma6:16.6": "行如是者無上息迹慧之所見，然未得證。 ",
  "ma6:17.1": "「比丘行如是往至何所。 ",
  "ma6:17.2": "譬若如鐵洞燃倶熾以椎打之，迸火飛空 ",
  "ma6:17.3": "墮多薪草上，若烟若燃。 ",
  "ma6:17.4": "燃已便燒，村邑，城郭，山，林，曠野。 ",
  "ma6:17.5": "燒村邑，城郭，山，林，曠野已，或至道，至水，至平地滅。 ",
  "ma6:17.6": "當知比丘亦復如是。 ",
  "ma6:17.7": "少慢未盡，五下分結已斷，得上流阿迦膩吒般涅槃。 ",
  "ma6:17.8": "是謂第七善人所往至處。 ",
  "ma6:17.9": "世間諦如有。 ",
  "ma6:18.1": "「云何無餘涅槃。 ",
  "ma6:18.2": "比丘行當如是： ",
  "ma6:18.3": "『我者無我亦無我所。 ",
  "ma6:18.4": "當來無我亦無我所。』 ",
  "ma6:18.5": "已有便斷，已斷得捨。 ",
  "ma6:18.6": "有樂不染，合會不著。 ",
  "ma6:18.7": "行如是者，無上息迹慧之所見，而已得證。 ",
  "ma6:19.1": "「我説彼比丘不至東方，不至西方，南方，北方，四維，上，下。 ",
  "ma6:19.2": "便於現法中，息迹滅度。 ",
  "ma6:20.1": "「我向所説，『七善人所往至處及無餘涅槃者，』因此故説。」 ",
  "ma6:21.1": "佛説如是。 ",
  "ma6:21.2": "彼諸比丘聞佛所説，歡喜，奉行。 "
}