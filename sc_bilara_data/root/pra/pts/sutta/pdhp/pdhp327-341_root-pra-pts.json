{
  "pdhp327:0.0": "Patna Dharmapada ",
  "pdhp327:0.1": "18. Dadantī ",
  "pdhp327:1": "dadantiveyathāśraddhaṁ yathāprasādanaṁ janā । ",
  "pdhp327:2": "tattha yo duṁmano hoti paresaṁ pānabhojane । ",
  "pdhp327:3": "na so divā ca rātto ca samādhim adhigacchati ।। ",
  "pdhp328:1": "yassa cetaṁ samucchinnaṁ mūlo ’gghaccaṁ samūhataṁ । ",
  "pdhp328:2": "sa ve divā ca rātto ca samādhim adhigacchati ।। ",
  "pdhp329:1": "aśśo va bhadro kaṣāya puṭṭho ātāpino saviṁgaṇo carāṇo । ",
  "pdhp329:2": "śraddhāya sīlena ca vīriyeṇa ca samādhinā dhammavipaśśanāya ca । ",
  "pdhp329:3": "te khāntisoracchasamādhisaṁṭhitā śutassa praṁñāya ca sāram ajjhagū ।। ",
  "pdhp330:1": "yo driṣṭe dhaṁme labhati śraddhāṁ praṁñāṁ anuttarāṁ । ",
  "pdhp330:2": "sa ve mahaddhano loke moham aṁñaṁ bahuṁ dhanaṁ ।। ",
  "pdhp331:1": "śraddho sīlena saṁpanno yaśabhogasamāhito । ",
  "pdhp331:2": "yaṁ yaṁ so bhajate deśaṁ tattha tattheva pūjiyo ।। ",
  "pdhp332:1": "śraddhābitiyaṁ puruṣaṁ carantaṁ na naṁ labheyā aśraddho va cāro । ",
  "pdhp332:2": "yaśo ca kittī ca tato nam eti saggaṁ ca gacche śarīraṁ prahāya ।। ",
  "pdhp333:1": "aśraddho akataṁñū ca saṁdhicchedo ca yo naro । ",
  "pdhp333:2": "hatāvakāśo vāntāśo sa ve uttimaporuṣo ।। ",
  "pdhp334:1": "kiccho buddhāna uppādo kicchā dhammassa deśanā । ",
  "pdhp334:2": "kiccho śraddhapaṭīlābho kicchaṁ māccāna jīvitaṁ ।। ",
  "pdhp335:1": "anavaṭṭhitacittassa saddhaṁmam avijānato । ",
  "pdhp335:2": "pāriplavaprasādassa praṁñā na paripūrati ।। ",
  "pdhp336:1": "nāprasannacittena duṣṭena kupitena vā । ",
  "pdhp336:2": "śakkam ājānituṁ dhammo sāraṁbhabahulena vā ।। ",
  "pdhp337:1": "yo tu vinīya sāraṁbhaṁ aprasādaṁ ca cetaso । ",
  "pdhp337:2": "prasannacitto sumano sa ve nyāyyā subhāṣitaṁ ।। ",
  "pdhp338:1": "manuṣyapaṭilābhena saggānāṁ gamanena ca । ",
  "pdhp338:2": "pṛthivyām ekarājjena sotāpattiphalaṁ varaṁ ।। ",
  "pdhp339:1": "yassa śraddhā tathāgate acalā supratiṣṭhitā । ",
  "pdhp339:2": "śīlañ ca yassa kallāṇaṁ ayirakāntaṁ praśaṁsiyaṁ ।। ",
  "pdhp340:1": "saṁghe prasādo yassa asti ujjubhūtañ ca daṁśanaṁ । ",
  "pdhp340:2": "adaridro ti tam āhu amoghaṁ tassa jīvitaṁ ।। ",
  "pdhp341:1": "tassā śraddhañ ca śīlaṁ ca prasādaṁ dhammadaṁśane । ",
  "pdhp341:2": "anuyuñjeya medhāvī saraṁ buddhāna śāsanaṁ ।। ",
  "pdhp341:3": "Dadantīvarggaḥ "
}