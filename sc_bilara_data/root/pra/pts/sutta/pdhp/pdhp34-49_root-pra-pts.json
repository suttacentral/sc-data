{
  "pdhp34:0.0": "Patna Dharmapada ",
  "pdhp34:0.1": "3. Brāhmaṇa ",
  "pdhp34:1": "chinna sūtraṁ parākrāmma bhavaṁ praṇuda brāhmaṇa । ",
  "pdhp34:2": "saṁkhārāṇāṁ khayaṁ ñāttā akathaso si brāhmaṇa ।। ",
  "pdhp35:1": "yamhi dhammaṁ vijāneyā vṛddhamhi daharamhi vā । ",
  "pdhp35:2": "sakkacca naṁ namasseyā aggihotraṁ va brāhmaṇo ।। ",
  "pdhp36:1": "yamhi dhammaṁ vijāneyā sammasaṁbuddhadeśitaṁ । ",
  "pdhp36:2": "tam eva apacāyeyā aggihotraṁ va brāhmaṇo ।। ",
  "pdhp37:1": "na jaṭāhi na gotreṇa na jāccā hoti brāhmaṇo । ",
  "pdhp37:2": "yo tu bāhati pāpāni aṇutthūlāni sabbaśo ।। ",
  "pdhp37:3": "bāhanā eva pāpānāṁ brahmaṇo ti pravuccati । ",
  "pdhp38:1": "vārī pukkharapatte vā ārāgre-r-iva sāsavo ।। ",
  "pdhp38:2": "yo na lippati kāmesu tam ahaṁ brūmi brāhmaṇaṁ । ",
  "pdhp39:1": "udayaṁ tapati ādicco ratrim ābhāti candramā ।। ",
  "pdhp39:2": "sannaddho khattiyo tapati jhāyiṁ tapati brāhmaṇo ।। ",
  "pdhp39:3": "atha sabbe ahorātte buddho tapati tejasā ।। ",
  "pdhp40:1": "yassa pāram apāram vā pārāpāraṁ na vijjati । ",
  "pdhp40:2": "vītajjaraṁ visaṁyuttaṁ tam ahaṁ brūmi brāhmaṇaṁ ।। ",
  "pdhp41:1": "yadā dayesu dhammesu pāragū hoti brāhmaṇo । ",
  "pdhp41:2": "athassa sabbe saṁyogā atthaṁ gacchanti jānato ।। ",
  "pdhp42:1": "sa khu so khīṇasaṁyogo khīṇamānapunabbhavo । ",
  "pdhp42:2": "saṁghāvasevī dhammaṭṭho saṁghaṁ na upeti vedagū ।। ",
  "pdhp43:1": "akakkaśiṁ vinnapaṇiṁ girāṁ saccam udīraye । ",
  "pdhp43:2": "tāya nābhiṣape kaṁci tam ahaṁ brūmi brāhmaṇaṁ ।। ",
  "pdhp44:1": "asaṁsaṭṭhaṁ gṛhaṭṭhehi anagārehi cūbhayaṁ । ",
  "pdhp44:2": "anokasāriṁ appicchaṁ tam ahaṁ brūmi brāhmaṇaṁ ।। ",
  "pdhp45:1": "yassa kāyena vācāya manasā nāsti dukkataṁ । ",
  "pdhp45:2": "saṁvṛtaṁ trisu ṭṭhāṇesu tam ahaṁ brūmi brāhmaṇaṁ ।। ",
  "pdhp46:1": "mā brāhmaṇassa prahare nāssa mucceya brāhmaṇo । ",
  "pdhp46:2": "dhī brāhmaṇassa hantāraṁ ya ssa vā su na muccati ।। ",
  "pdhp47:1": "mātaraṁ paṭhamaṁ hantā rājānaṁ do ca khattiye । ",
  "pdhp47:2": "rāṣṭaṁ sānucaraṁ hantā anigho carati brāhmaṇo ।। ",
  "pdhp48:1": "gambhīrapraṁñaṁ medhāviṁ māggā ’māggassa kovidaṁ । ",
  "pdhp48:2": "uttamāttham anuprāttaṁ tam ahaṁ brūmi brāhmaṇaṁ ।। ",
  "pdhp49:1": "jhāyiṁ virajam āsīnaṁ katakiccaṁ anāsavaṁ । ",
  "pdhp49:2": "uttamātthaṁ anuprāttaṁ tam ahaṁ brūmi brāhmaṇaṁ ।। ",
  "pdhp49:3": "Brāhmaṇavarggaḥ "
}