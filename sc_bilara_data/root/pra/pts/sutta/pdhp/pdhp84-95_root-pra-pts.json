{
  "pdhp84:0.0": "Patna Dharmapada ",
  "pdhp84:0.1": "6. Śoka ",
  "pdhp84:1": "ye keci śokā paridevitaṁ vā dukkhaṁ va lokamhi anekarūpaṁ । ",
  "pdhp84:2": "priyaṁ paṭicca prabhavanti ete priye asante na bhavanti ete ।। ",
  "pdhp85:1": "tassā hi te sukhino vītaśokā yesaṁ priyaṁ nāsti kahiṁci loke । ",
  "pdhp85:2": "tassā aśokaṁ virajaṁ prātthayānā priyaṁ na kayirātha kahiṁci loke ।। ",
  "pdhp86:1": "gataddhuno viśokassa vipramuttassa sabbahiṁ । ",
  "pdhp86:2": "sabbaggrantaprahīṇassa paridāhā na vijjati ।। ",
  "pdhp87:1": "yesāṁ sannicayo nāsti ye pariñātabhojanā । ",
  "pdhp87:2": "ākāśe va śakuntānāṁ padaṁ tesāṁ durannayaṁ ।। ",
  "pdhp88:1": "śānto tassa mano hoti śāntā vācā ca kaṁmu ca । ",
  "pdhp88:2": "saṁmadaṁñāvimuttassa upaśāntassa tāyino ।। ",
  "pdhp89:1": "yassendriyāṇi samathaṁ gatāni aśśā yathā sārathinā sudāntā । ",
  "pdhp89:2": "prahīṇamānassa anāsavassa devā pi tassa prihayanti tāyino ।। ",
  "pdhp90:1": "dāntaṁ nayanti samitiṁ dāntaṁ rājābhirūhati । ",
  "pdhp90:2": "dānto śreṣṭho manuṣyesu yo ’tivāde titikkhati ।। ",
  "pdhp91:1": "varam assatarā dāntā ājāneyā ca sendhavā । ",
  "pdhp91:2": "kuñjarā va mahānāgā āttā dānto tato varaṁ ।। ",
  "pdhp92:1": "na hi tehi jānajātehi tāṁ bhūmim abhisaṁbhave । ",
  "pdhp92:2": "yathā ’ttanā sudāntena dānto dāntena gacchati ।। ",
  "pdhp93:1": "śelo yathā ekaghano vātena na samīrati । ",
  "pdhp93:2": "evaṁ nindāpraśaṁsāsu na samīranti paṇḍitā ।। ",
  "pdhp94:1": "anikkaṣāyo kāṣāyaṁ yo vastaṁ paridhehiti । ",
  "pdhp94:2": "apeto damasaccena na so kāṣāyam arihati ।। ",
  "pdhp95:1": "yo tu vāntakaṣāyassa śīlehi susamāhito । ",
  "pdhp95:2": "upeto damasaccena sa ve kāṣāyam arihati ।। ",
  "pdhp95:3": "Śokavarggaḥ "
}