{
  "pdhp65:0.0": "Patna Dharmapada ",
  "pdhp65:0.1": "5. Attha ",
  "pdhp65:1": "atthesu jātesusukhā sakhāyā puṁñaṁ sukhaṁjīvitasaṁkhayamhi । ",
  "pdhp65:2": "toṣṭī sukhā yā itarī<supplied>tarena</supplied> sabbassa pāpassa sukhaṁ prahāṇaṁ ।। ",
  "pdhp66:1": "sukhā mātreatā loke tato petteatā sukhā । ",
  "pdhp66:2": "śāmannatā sukhā loke tato brāhmannatā sukhā ।। ",
  "pdhp67:1": "sukhaṁ yāvaj jarā śīlaṁ sukhā śraddhā pratiṣṭhitā । ",
  "pdhp67:2": "sukhā attharasā vācā assiṁ mānakkhayo sukho ।। ",
  "pdhp68:1": "sukho buddhāna uppādo sukhā dhammassa deśanā । ",
  "pdhp68:2": "sukhā saṁghassa sāmaggrī samaggrāṇāṁ tapo sukho ।। ",
  "pdhp69:1": "sukhaṁ daṁśanam ayirāṇāṁ saṁvāso pi satāṁ sukho । ",
  "pdhp69:2": "addaṁśanena bālānāṁ niccam eva sukhī siyā ।। ",
  "pdhp70:1": "bālāsaṅgatacārī hi drīgham addhāna śocati । ",
  "pdhp70:2": "dukkho bālehi saṁvāso amittehi-r-iva sabbadā । ",
  "pdhp70:3": "dhīrā tu sukhasaṁvāsā ñātīnaṁ vā samāgamo ।। ",
  "pdhp71:1": "tassā hi dhīraṁ ca bahuśśutañ ca dhoreyaśīlavratamantam ayiraṁ । ",
  "pdhp71:2": "taṁ tārisaṁ sappuruṣaṁ sumedhaṁ sevetha nakkhattapathe va candramā ।। ",
  "pdhp72:1": "priyāto jāyate dukkhaṁ priyā śokā priyā bhayaṁ । ",
  "pdhp72:2": "priyāto vipramuttassa nāsti śokā kato bhayaṁ ।। ",
  "pdhp73:1": "mā priyehi samāgaṁma apriyehi kadācanaṁ । ",
  "pdhp73:2": "priyassa addaṁśanaṁ dukkhaṁ apriyassa ca daṁśanaṁ ।। ",
  "pdhp74:1": "tassā priyaṁ na kayirātha priyāvādo hi pāpako । ",
  "pdhp74:2": "ggraṁthā tesaṁ na vijjanti yesaṁ nāsti priyāpriyaṁ ।। ",
  "pdhp75:1": "chudhā parama rogāṇāṁ saṁkhāraparamaṁ dukhaṁ । ",
  "pdhp75:2": "etaṁ ñāttā yathābhūtaṁ nibbāṇaparamaṁ sukhaṁ ।। ",
  "pdhp76:1": "āroggaparamā lābhā sāṁtoṣṭīparamaṁ dhanaṁ । ",
  "pdhp76:2": "viśśāsaparamā ñātī nibbāṇaparamaṁ sukhaṁ ।। ",
  "pdhp77:1": "māttāsukhapariccāgā paśśe ce vipulāṁ sukhaṁ । ",
  "pdhp77:2": "caje māttāsukhaṁ dhīro saṁpaśśaṁ vipulāṁ sukham ।। ",
  "pdhp78:1": "manujassa sadā satīmato māttaṁ jāniya laddhibhojane । ",
  "pdhp78:2": "tanukā ’ssa bhavanti vedanā śanikaṁ jīrati āyu pālayaṁ ।। ",
  "pdhp79:1": "dullabho puruṣājaṁño na so sabbattha jāyati । ",
  "pdhp79:2": "yattha so jāyate vīro taṁ kulaṁ sukham edhati ।। ",
  "pdhp80:1": "sabbattha ve sappuruṣā bhavanti na kāmakāmā lapayanti santo । ",
  "pdhp80:2": "sukhena phuṭṭhā uttavā dukhena noccāvacaṁ sappuruṣā karonti ।। ",
  "pdhp81:1": "jayaṁ veraṁ prasavati dukkhaṁ śeti parājito । ",
  "pdhp81:2": "upaśānto sukhaṁ śeti hettā jayaparājayaṁ ।। ",
  "pdhp82:1": "sukhā najjo sūpatitthā sukho dhammajito jano । ",
  "pdhp82:2": "sukho śraddhapaṭīlābho pāpassa akaraṇaṁ sukhaṁ ।। ",
  "pdhp83:1": "sukhaṁ draṣṭuṁ śīlavanto sukhaṁ draṣṭuṁ bahuśśutā । ",
  "pdhp83:2": "arahanto pi sukhaṁ draṣṭuṁ vipramuttā niropadhī ।। ",
  "pdhp83:3": "Atthavarggaḥ "
}