{
  "pdhp137:0.0": "Patna Dharmapada ",
  "pdhp137:0.1": "9. Tahna ",
  "pdhp137:1": "manujassa pramattacāriṇo tahnāvaddhatimālutā iva । ",
  "pdhp137:2": "sā prāplavate hurāhuraṁ phalameṣī va vanamhi vānnaro ।। ",
  "pdhp138:1": "yaṁ cesā sahate jaṁmī tahnā loke duraccayā । ",
  "pdhp138:2": "śokā tassa pravaddhaṁti ovaṭṭhā beruṇā iva ।। ",
  "pdhp139:1": "yo cetāṁ sahate jaṁmiṁ tahnāṁ loke duraccayāṁ । ",
  "pdhp139:2": "śokā tassa vivaṭṭanti udabindū va pukkhare ।। ",
  "pdhp140:1": "taṁ vo vademi bhadraṁ vo yāvaṁt-ittha samāgatā । ",
  "pdhp140:2": "tahnāṁ samūlāṁ khaṇatha uṣīrātthī va beruṇiṁ । ",
  "pdhp140:3": "tahnāya khatamūlāya nāsti śokā kato bhayaṁ ।। ",
  "pdhp141:1": "tahnabitiyo puruṣo drīgham addhāna saṁsari । ",
  "pdhp141:2": "etthabhāvaṁñathābhāvaṁ tattha tattha punappuno ।। ",
  "pdhp142:1": "etam ādīnavaṁ nyāttā tahnā dukkhassa saṁbhavaṁ । ",
  "pdhp142:2": "vītatahno anādāno sato bhikkhū parivraje ।। ",
  "pdhp143:1": "na taṁ dṛḍhaṁ bandhanam āhu dhīrā yad āyasaṁ dārujaṁ babbajaṁ vā । ",
  "pdhp143:2": "sārattarattā maṇikuṇḍalesu putresu dāresu ca yā apekhā ।। ",
  "pdhp144:1": "etaṁ dṛḍhaṁ bandhanam āhu dhīrā ohārimaṁ sukhumaṁ dupramuñcaṁ । ",
  "pdhp144:2": "etappi chettāna vrajanti santo anapekhino sabbadukhaṁ prahāya ।। ",
  "pdhp145:1": "na kāhāpaṇavāsena ttrettī kāmesu vijjati । ",
  "pdhp145:2": "appāssādā dukhā kāmā iti viṁñāya paṇḍito ।। ",
  "pdhp146:1": "api divvesu kāmesu ratiṁ so nādhigacchati ।। ",
  "pdhp146:2": "tahnakkhayarato hoti saṁmasaṁbuddhasāvako ।। ",
  "pdhp147:1": "vītatahno anādāno niruttīpadakovido । ",
  "pdhp147:2": "akkharāṇāṁ sannipātena ñāyyā pūrvvāparāṇi so । ",
  "pdhp147:3": "sa ve antimaśārīro mahāpraṁño ti vuccati ।। ",
  "pdhp148:1": "saritāni sinehitāni ca somanassāni bhavanti jantuno । ",
  "pdhp148:2": "ye sātasitā sukheṣiṇo te ve jātijaropagā ।। ",
  "pdhp149:1": "tahnāya purekkhaṭā prajā parisappanti śaśo va bādhito । ",
  "pdhp149:2": "te saṁjotanasaṅgasattā gabbham upenti punappuno ciraṁ pi ।। ",
  "pdhp150:1": "muñca pure muñca pacchato majjhe muñca bhavassa pāragū । ",
  "pdhp150:2": "sabbattha vimuttamānaso na puno jātijarām upehisi ।। ",
  "pdhp151:1": "yo nivvanadho vanā tu mutto vanamutto vanam eva dhāvati । ",
  "pdhp151:2": "taṁ puggalam etha paśśatha mutto bandhanam eva dhāvati ।। ",
  "pdhp152:1": "ttriṇadoṣāṇi khettrāṇi rāgadoṣā ayaṁ prajā । ",
  "pdhp152:2": "tassā hi vītarāgesu dinnaṁ hoti mahapphalaṁ ।। ",
  "pdhp153:1": "ttriṇadoṣāṇi khettrāṇi doṣadoṣā ayaṁ prajā । ",
  "pdhp153:2": "tassā hi vītadoṣesu dinnaṁ hoti mahapphalaṁ ।। ",
  "pdhp154:1": "ttriṇadoṣāṇi khettrāṇi mohadoṣā ayaṁ prajā । ",
  "pdhp154:2": "tassā hi vītamohesu dinnaṁ hoti mahapphalaṁ ।। ",
  "pdhp155:1": "ramaṇīyaṁ vatā ’raṇṇaṁ yamhiṁ na ramate jano । ",
  "pdhp155:2": "vītarāgāttha raṁsanti nāṁñe kāmagaveṣiṇo ।। ",
  "pdhp156:1": "yathā pi mūle anupadrute dṛḍhe chinno pi rukkho punar-īva jāyati । ",
  "pdhp156:2": "em eva tahnānuśaye anūhate nivvattate dukkham idaṁ punappuno ।। ",
  "pdhp156:3": "Tahnavarggaḥ "
}