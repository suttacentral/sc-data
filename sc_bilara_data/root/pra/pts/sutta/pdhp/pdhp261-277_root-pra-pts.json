{
  "pdhp261:0.0": "Patna Dharmapada ",
  "pdhp261:0.1": "15. Āsava ",
  "pdhp261:1": "appakātemanuṣyesu ye janāpāragāmino । ",
  "pdhp261:2": "athāyam itarā prajā tīram evānudhāvati ।। ",
  "pdhp262:1": "ye ca kho saṁmadākkhāte dhamme dhaṁmānuvattino । ",
  "pdhp262:2": "te janā pāram ehiṁti maccudheyaṁ suduttaraṁ ।। ",
  "pdhp263:1": "kihne dhamme viprahāya śukre bhāvetha paṇḍitā । ",
  "pdhp263:2": "okā anokam āgaṁma viveko yattha dūramaṁ ।। ",
  "pdhp264:1": "tatthābhiratim eṣāṇā hettā kāme akiṁcanā । ",
  "pdhp264:2": "payirodametha āttānaṁ cittaṁ kileśehi sabbaśo ।। ",
  "pdhp265:1": "yassa saṁbodhiaṁgehi samaṁ cittaṁ subhāvitaṁ । ",
  "pdhp265:2": "āttānapaṭinissagge anupādāya ye ratā । ",
  "pdhp265:3": "khīṇāsavā jutīmanto te loke parinivṛtā ।। ",
  "pdhp266:1": "yad<unclear>a</unclear>hi kiccaṁ tad apaviddhaṁ akiccaṁ puna kīrati । ",
  "pdhp266:2": "unnaddhānāṁ pramattānāṁ tesaṁ vaddhaṁti āsavā ।। ",
  "pdhp267:1": "yesaṁ ca susamāraddhā niccaṁ kāyagatā satī । ",
  "pdhp267:2": "akiccaṁ te na sevaṁti kicce sātaccakāriṇo । ",
  "pdhp267:3": "satānāṁ samprajānānāṁ tesaṁ khīyaṁti āsavā ।। ",
  "pdhp268:1": "paravajjānupaśśīnāṁ niccaṁ ojjhāyasaṁñinā । ",
  "pdhp268:2": "āsavā tesaṁ vaddhanti ārā te āsavakkhayā ।। ",
  "pdhp269:1": "jāgarikām anuyuttānāṁ ahorāttānuśikkhiṇāṁ । ",
  "pdhp269:2": "nibbāṇe adhimuttānāṁ atthaṁ gacchaṁti āsavā ।। ",
  "pdhp270:1": "yesā ’savā parikkhīṇā āhāre ca aniśśitā । ",
  "pdhp270:2": "śuṁñatā ānimitto ca vimogho yesa gocaro । ",
  "pdhp270:3": "ākāśe va śakuntānāṁ padaṁ tesaṁ durannayaṁ । ",
  "pdhp271:1": "na hi śīlavrateneva bāhuśoccena vā puna । ",
  "pdhp271:2": "atha vā samādhilābhena vivittaśayanena vā ।। ",
  "pdhp272:1": "phusāma nekkhaṁmasukhaṁ apṛthujjanasevitaṁ । ",
  "pdhp272:2": "bhikkhū viśśāsamāpādi aprāpyāsavakkhayaṁ ।। ",
  "pdhp273:1": "nāyaṁ pramajjituṁ kālo ’prāpyāsavakkhayaṁ । ",
  "pdhp273:2": "pramattaṁ dukham anneti sīhaṁ vā mṛgamātikā । ",
  "pdhp274:1": "gabbham eke okraṁmanti nirayaṁ pāpakaṁmuṇo । ",
  "pdhp274:2": "saggaṁ sugatino yānti parinivvānti anāsavā ।। ",
  "pdhp275:1": "yathā hrado ’ssa gaṁbhīro viprasanno anāvilo । ",
  "pdhp275:2": "evaṁ dhaṁmāṇi śottāna viprasīdaṁti paṇḍitā ।। ",
  "pdhp276:1": "yassa jitaṁ nā ’ppajjīyati jitam assā na upeti antako । ",
  "pdhp276:2": "taṁ buddham anomanikramaṁ apadaṁ kena padena nehisi ।। ",
  "pdhp277:1": "yassa jālinī visattikā tahnā nāsti kahiṁ ci netaye । ",
  "pdhp277:2": "taṁ buddham anantagocaraṁ apadaṁ kena padena nehisi ।। ",
  "pdhp277:3": "Āsavavarggaḥ "
}