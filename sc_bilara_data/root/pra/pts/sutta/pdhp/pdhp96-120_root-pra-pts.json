{
  "pdhp96:0.0": "Patna Dharmapada ",
  "pdhp96:0.1": "7. Kalyāṇī ",
  "pdhp96:1": "abhittaretha kallāṇe pāpā cittaṁnivāraye। ",
  "pdhp96:2": "daṁdhaṁhikaratopuṁñaṁ pāpamhi ramatemano ।। ",
  "pdhp97:1": "kayira ce puruṣo pāpaṁ na naṁ kayirā punappuno । ",
  "pdhp97:2": "na tamhi chanda<unclear>ṁ</unclear> kayirātha dukkho pāpassa sa<unclear>ṁ</unclear>ayo ।। ",
  "pdhp98:1": "kayira ce puruṣo pu<unclear>ṁ</unclear>ña<unclear>ṁ</unclear> kay<unclear>i</unclear>ra cena<unclear>ṁ</unclear> punappuno । ",
  "pdhp98:2": "tamh<unclear>i</unclear> eva chanda<unclear>ṁ</unclear> kayirātha sukho puṁñassa saṁcayo ।। ",
  "pdhp99:1": "śuddhasseva sadā phaggū suddasso ’poṣatho sadā । ",
  "pdhp99:2": "śuddhassa śucikammassa sadā saṁpajjate vrataṁ ।। ",
  "pdhp100:1": "akataṁ dukkataṁ śreyo pacchā tapati dukkataṁ । ",
  "pdhp100:2": "dukkataṁ me kataṁ ti śocati bhūyo śocati doggatiṁ gato ।। ",
  "pdhp101:1": "katañ ca sukataṁ sādhu yaṁ kattā nānutappati । ",
  "pdhp101:2": "sukataṁ me kataṁ ti nandati bhūyo nandati soggatiṅ gato ।। ",
  "pdhp102:1": "pāpo pi paśśate bhadraṁ yāva pāpaṁ na paccati । ",
  "pdhp102:2": "yadā tu paccate pāpaṁ atha pāpo pāpāni paśśati ।। ",
  "pdhp103:1": "bhadro pi paśśate pāpaṁ yāva bhadraṁ na paccati । ",
  "pdhp103:2": "yadā tu paccate bhadraṁ atha bhadro bhadrāṇi paśśati ।। ",
  "pdhp104:1": "pāpaṁ pi karato bhadraṁ yāva pāpaṁ na paccati । ",
  "pdhp104:2": "atha payirāgate kāle pāpo pāpāni paśśati ।। ",
  "pdhp105:1": "bhadraṁ pi karato pāpaṁ yāva bhadraṁ na paccati । ",
  "pdhp105:2": "atha payirāgate kāle bhadro bhadrāṇi paśśati ।। ",
  "pdhp106:1": "pāṇimhi ce vraṇo nā ’ssa dhāreyā pāṇinā viṣaṁ । ",
  "pdhp106:2": "nāvraṇe viṣam anneti nāsti pāpaṁ akurvvato ।। ",
  "pdhp107:1": "na hi pāpakaṁ kataṁ kammaṁ sajjaṁ chīraṁ va mucchati । ",
  "pdhp107:2": "dahantaṁ bālam anneti bhassachanno va pāpako ।। ",
  "pdhp108:1": "na hi pāpakaṁ kataṁ kammaṁ sajjaṁ śastam va kantati । ",
  "pdhp108:2": "maraṇo ’peto hi jānāti yā gatī pāpakaṁmuṇo ।। ",
  "pdhp109:1": "anāgataṁ paṭikayirātha kiccaṁ mā vo kiccaṁ kiccakāle vyadheyā । ",
  "pdhp109:2": "taṁ tārisaṁ paṭikatakiccakāriṁ na naṁ kiccaṁ kiccakāle vyadheti ।। ",
  "pdhp110:1": "paṭikacceva taṁ kayirā yaṁ ñāyyā hitam āttano । ",
  "pdhp110:2": "na śākaṭikamanti ssa mantaṁ dhīro parākrame ।। ",
  "pdhp111:1": "yathā śākaṭiko māggaṁ samaṁ hettā mahāpathaṁ । ",
  "pdhp111:2": "viṣamaṁ māggam āsājja akkhachinno tha jhāyati ।। ",
  "pdhp112:1": "evaṁ dhammā apakrāṁma adhaṁmam anuvattiya । ",
  "pdhp112:2": "bālo maccumukhaṁ prātto akkhachinno va jhāyati ।। ",
  "pdhp113:1": "kāṣāyakaṁṭhā bahavo pāpadhaṁmā asaṁyyatā । ",
  "pdhp113:2": "pāpā pāpehi kaṁmehi nirayaṁ te upapajjatha ।। ",
  "pdhp114:1": "abhūtavādī nirayaṁ upeti yo cāpi kattā na karomī ti āha । ",
  "pdhp114:2": "ubho pi te precca samā bhavanti nihīnakaṁmā manujā paratra ।। ",
  "pdhp115:1": "yo apraduṣṭassa naro praduṣyati śuddhassa poṣassa anaṁgaṇassa । ",
  "pdhp115:2": "tam eva bālaṁ pracceti pāpaṁ sukhumo rajo paṭivātaṁ va khitto ।। ",
  "pdhp116:1": "vāṇijo va bhayaṁ māggaṁ appasāttho mahaddhano । ",
  "pdhp116:2": "viṣaṁ jīvitukāmo va pāpāni parivajjaye ।। ",
  "pdhp117:1": "paradukkhopadhānena yo icche sukham āttano । ",
  "pdhp117:2": "verasaṁsaggasaṁsaṭṭho dukkhā na parimuccati ।। ",
  "pdhp118:1": "kuṇapassa pi gandhucchijjati u ’ddhukitassa pi rāti accayā । ",
  "pdhp118:2": "puruṣassa adhammacāriṇo annāhaṁ gandho na chijjati ।। ",
  "pdhp119:1": "yatha ggrahapatayo prabhūtaratanā āḍitte nagaramhi dahyamāne । ",
  "pdhp119:2": "muttāmaṇiphaṭikarajataheto vyāyamanti api nīharema kiṁci ।। ",
  "pdhp120:1": "tatha-r-iva śamaṇā prabhūtapraṁñā ayirā ayirapathesu sicchamānā । ",
  "pdhp120:2": "jātijarāmaraṇabhayāddittā dukkhāṭṭā vyāyamanti api prāpuṇema śāntiṁ ।। ",
  "pdhp120:3": "Kalyāṇīvarggaḥ "
}