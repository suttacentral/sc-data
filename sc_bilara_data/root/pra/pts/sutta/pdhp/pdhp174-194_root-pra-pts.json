{
  "pdhp174:0.0": "Patna Dharmapada ",
  "pdhp174:0.1": "11. Bāla ",
  "pdhp174:1": "caranti bālā dummedhā amitteṇa-r-iva āttanā । ",
  "pdhp174:2": "karontā pāpakaṁ kammaṁ yaṁ hoti kaṭukapphalaṁ ।। ",
  "pdhp175:1": "kathañ ca taṁ kare kaṁmaṁ yaṁ kattā anutappati । ",
  "pdhp175:2": "yassa aṁśumukho rodaṁ vipākaṁ paṭisevati ।। ",
  "pdhp176:1": "taṁ ca kaṁmaṁ kataṁ sādhu yaṁ kattā nānutappati । ",
  "pdhp176:2": "yassa pratīto sumano vipākaṁ paṭisevati ।। ",
  "pdhp177:1": "yāvad eva anatthāya ñāttaṁ bālassa jāyati । ",
  "pdhp177:2": "hanti bālassa śukrāṅggaṁ (?) muddham assa nipātaye ।। ",
  "pdhp178:1": "asatāṁ bhāvanam icchanti purekkhārañ ca bhikkhusu । ",
  "pdhp178:2": "āvāsesu ca essariyaṁ pūjāṁ parakulesu ca ।। ",
  "pdhp179:1": "mameva katamannentu gṛhī pravrajitā ca ye । ",
  "pdhp179:2": "na me pratibalā assa kiccā ’kiccesu kesuci ।। ",
  "pdhp180:1": "iti bālassa saṁkappo icchāmāno ca vaddhati । ",
  "pdhp180:2": "aṁñā hi lābhopaniśā aṁñā nibbāṇagāminī ।। ",
  "pdhp181:1": "evam etaṁ yathābhūtaṁ paśśaṁ buddhassa sāvako । ",
  "pdhp181:2": "sakkāraṁ nābhinandeyā vivekam anubrūhaye ।। ",
  "pdhp182:1": "jayaṁ ve manyate bālo vācāya paruṣaṁ bhaṇaṁ । ",
  "pdhp182:2": "satāṁ hesa jayo hoti yā titikkhā vijānato ।। ",
  "pdhp183:1": "abalaṁ tassa balaṁ hoti yassa bālabalaṁ balaṁ । ",
  "pdhp183:2": "balassa dhammaguttassa paṭivattā na vijjati ।। ",
  "pdhp184:1": "yo bālo bālamānī paṇḍito cāpi tattha so । ",
  "pdhp184:2": "bālo tu paṇḍitamānī sa ve bālo ti vuccati ।। ",
  "pdhp185:1": "drīghā assupato rātrī drīghaṁ śāntassa yojanaṁ । ",
  "pdhp185:2": "drīgho bālānā saṁsāro saddhaṁmam avijānatāṁ ।। ",
  "pdhp186:1": "pūtimacche kuśāggreṇa yo naro upanahyati । ",
  "pdhp186:2": "kuśā pi pūtiṁ vāyanti evaṁ bālopasevanā ।। ",
  "pdhp187:1": "tagarañ ca palāśamhi yo naro upanahyati । ",
  "pdhp187:2": "pattaṁ pi surabhiṁ vāti evaṁ dhīropasevanā ।। ",
  "pdhp188:1": "akaronto pi ce pāpaṁ karonte upasevati । ",
  "pdhp188:2": "śaṅkiyo hoti pāpamhi avaṇṇo cāssa rūhati ।। ",
  "pdhp189:1": "sevamāno sevamāne saṁpuṭṭho saṁphusaṁ pare । ",
  "pdhp189:2": "śaro litto kalāpe vā alitte upaliṁpati । ",
  "pdhp189:3": "upalepabhayā dhīro neva pāpasakhā siyā ।। ",
  "pdhp190:1": "tassā phalapuṭasseva ñāyyā saṁpākam āttano । ",
  "pdhp190:2": "asanto nopaseveyā santo seveya paṇḍito ।। ",
  "pdhp191:1": "yāvaj jīvaṁ pi ce bālo paṇḍite payirupāsati । ",
  "pdhp191:2": "neva dhammaṁ vijānāti dravvī sūparasān iva ।। ",
  "pdhp192:1": "muhuttam api ce praṁño paṇḍite payirupāsati । ",
  "pdhp192:2": "khipraṁ dhammaṁ vijānāti jivhā sūparasān iva ।। ",
  "pdhp193:1": "nāppaṁ pāpassa maṁñeyā na me taṁ āgamiṣyati । ",
  "pdhp193:2": "udabindunipātena udakuṁbho pi pūrati ।। ",
  "pdhp193:3": "pūrate bālo pāpassa thokathokaṁ pi ācinaṁ । ",
  "pdhp194:1": "nāppaṁ puṁñassa manyeyā na me taṁ āgamiṣyati ।। ",
  "pdhp194:2": "udabindunipātena udakumbho pi pūrati । ",
  "pdhp194:3": "pūrate praṁño puṁñassa thokathokaṁ pi ācinaṁ ।। ",
  "pdhp194:4": "Bālavarggaḥ "
}