{
  "pdhp50:0.0": "Patna Dharmapada ",
  "pdhp50:0.1": "4. Bhikṣu ",
  "pdhp50:1": "sabbattha saṁvaro sādhu sādhu sabbattha saṁvaro । ",
  "pdhp50:2": "sabbattha saṁvṛto bhikkhū sabbadukkhā pramuccati ।। ",
  "pdhp51:1": "kāyena samvaro sādhu sādhu vācāya saṁvaro । ",
  "pdhp51:2": "manasā pi saṁvaro sādhu sādhu sabbattha saṁvaro । ",
  "pdhp51:3": "sabbattha saṁvṛto bhikkhū sabbadukkhā pramuccati ।। ",
  "pdhp52:1": "hastasaṁyyato pādasaṁyyato vācāsaṁyyato saṁvṛtendriyo ।। ",
  "pdhp52:2": "ajjhattarato samāhito eko saṁtuṣito tam āhu bhikkhuṁ । ",
  "pdhp53:1": "śāntakāyo śāntacitto śāntavā susamāhito ।। ",
  "pdhp53:2": "vāntalokāmiṣo bhikkhū upaśānto ti vuccati । ",
  "pdhp54:1": "yo mukhe saṁyyato bhikkhū mantābhāṣī anuddhato ।। ",
  "pdhp54:2": "atthaṁ dhammañ ca deśeti madhuraṁ tassa bhāṣitaṁ । ",
  "pdhp55:1": "saṁ lābhaṁ nātimaṁñeyā nā ’ṁñesaṁ prihayaṁ care ।। ",
  "pdhp55:2": "aṁñesaṁ prihayaṁ bhikkhū samādhin nādhigacchati । ",
  "pdhp56:1": "appalābho pi ce bhikkhū saṁ lābhaṁ nātimaṁñati ।। ",
  "pdhp56:2": "taṁ ve devā praśaṁsanti śuddhājīviṁ atandritaṁ ।। ",
  "pdhp57:1": "siñca bhikkhu imāṁ nāvāṁ sittā te laghu hehiti । ",
  "pdhp57:2": "hettā rāgañ ca dosaṁ ca tato nibbāṇam ehisi ।। ",
  "pdhp58:1": "udāggracitto sumano adhibhūya priyā ’priyaṁ ।। ",
  "pdhp58:2": "tato prāmojjabahulo sato bhikkhū parivraje । ",
  "pdhp59:1": "mettāvihārī bhikkhū prasanno buddhaśāsane ।। ",
  "pdhp59:2": "paṭivijjhi padaṁ śāntaṁ saṁkhāropaśamaṁ sukhaṁ । ",
  "pdhp59:3": "dṛṣṭe va dhamme nibbāṇaṁ yogacchemaṁ anuttaraṁ ।। ",
  "pdhp60:1": "suṁñā ’gāraṁ praviṣṭassa śāntacittassa bhikkhuṇo । ",
  "pdhp60:2": "amānuṣā ratī hoti sammaṁ dhammaṁ vipaśśato ।। ",
  "pdhp61:1": "yathā yathā sammasati khandhānām udayavyayaṁ । ",
  "pdhp61:2": "labhate cittassa prāmojjaṁ amatā hetaṁ vijānato ।। ",
  "pdhp62:1": "nāsti jhānam apraṁñassa praṁñā nāsti ajhāyato । ",
  "pdhp62:2": "yamhi jhānañ ca praṁñā ca sa ve nibbāṇasantike ।। ",
  "pdhp63:1": "tatthāyam ādī bhavati iha praṁñassa bhikkhuṇo । ",
  "pdhp63:2": "indriyagottī sāntoṣṭī prātimokkhe ca saṁvaro ।। ",
  "pdhp64:1": "mitte bhajetha kallāṇe śuddhājīvī atandrito । ",
  "pdhp64:2": "paṭisandharavaṭṭi ssa ācārakuśalo siyā । ",
  "pdhp64:3": "tato prāmojjabahulo sato bhikkhū parivraje ।। ",
  "pdhp64:4": "Bhikṣuvarggaḥ "
}