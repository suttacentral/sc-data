{
  "pp2.6:0.1": "Puggalapaññatti",
  "pp2.6:0.2": "Niddesa",
  "pp2.6:0.3": "6. Chakkapuggalapaññatti",
  "pp2.6:1.1": "Tatra yvāyaṁ puggalo pubbe ananussutesu dhammesu sāmaṁ saccāni abhisambujjhati, tattha ca sabbaññutaṁ pāpuṇāti balesu ca vasībhāvaṁ, sammāsambuddho tena daṭṭhabbo. <span class='counter' title='counter'>1</span>",
  "pp2.6:2.1": "Tatra yvāyaṁ puggalo pubbe ananussutesu dhammesu sāmaṁ saccāni abhisambujjhati, na ca tattha sabbaññutaṁ pāpuṇāti na ca balesu vasībhāvaṁ, paccekasambuddho tena daṭṭhabbo. <span class='counter' title='counter'>2</span>",
  "pp2.6:3.1": "Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti, sāriputtamoggallānā tena daṭṭhabbā. <span class='counter' title='counter'>3</span>",
  "pp2.6:4.1": "Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, diṭṭheva dhamme dukkhassantakaro hoti, na ca sāvakapāramiṁ pāpuṇāti, avasesā arahantā tena daṭṭhabbā. <span class='counter' title='counter'>4</span>",
  "pp2.6:5.1": "Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, na ca diṭṭheva dhamme dukkhassantakaro hoti, anāgāmī hoti anāgantā itthattaṁ, anāgāmī tena daṭṭhabbo. <span class='counter' title='counter'>5</span>",
  "pp2.6:6.1": "Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, na ca diṭṭheva dhamme dukkhassantakaro hoti, āgantā itthattaṁ, sotāpannasakadāgāmino tena daṭṭhabbā. <span class='counter' title='counter'>6</span>",
  "pp2.6:7.1": "Chakkaniddeso."
}