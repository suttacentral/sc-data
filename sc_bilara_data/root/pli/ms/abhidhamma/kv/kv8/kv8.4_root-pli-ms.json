{
  "kv8.4:0.1": "Kathāvatthu",
  "kv8.4:0.2": "Mahāpaṇṇāsaka",
  "kv8.4:0.3": "Aṭṭhamavagga",
  "kv8.4:0.4": "Kāmakathā",
  "kv8.4:1.1": "☑ Pañcevāyatanā kāmāti?",
  "kv8.4:1.2": "Āmantā.",
  "kv8.4:1.3": "Nanu atthi tappaṭisaṁyutto chandoti?",
  "kv8.4:1.4": "Āmantā.",
  "kv8.4:1.5": "Hañci atthi tappaṭisaṁyutto chando, no ca vata re vattabbe—",
  "kv8.4:1.6": "“pañcevāyatanā kāmā”ti.",
  "kv8.4:1.7": "Nanu atthi tappaṭisaṁyutto rāgo tappaṭisaṁyutto chando tappaṭisaṁyutto chandarāgo tappaṭisaṁyutto saṅkappo tappaṭisaṁyutto rāgo tappaṭisaṁyutto saṅkapparāgo tappaṭisaṁyuttā pīti tappaṭisaṁyuttaṁ somanassaṁ tappaṭisaṁyuttaṁ pītisomanassanti?",
  "kv8.4:1.8": "Āmantā.",
  "kv8.4:1.9": "Hañci atthi tappaṭisaṁyuttaṁ pītisomanassaṁ, no ca vata re vattabbe—",
  "kv8.4:1.10": "“pañcevāyatanā kāmā”ti.",
  "kv8.4:2.1": "☒ Na vattabbaṁ—",
  "kv8.4:2.2": "“pañcevāyatanā kāmā”ti?",
  "kv8.4:2.3": "Āmantā.",
  "kv8.4:2.4": "Nanu vuttaṁ bhagavatā—",
  "kv8.4:2.5": "“pañcime, bhikkhave, kāmaguṇā.",
  "kv8.4:2.6": "Katame pañca?",
  "kv8.4:2.7": "Cakkhuviññeyyā rūpā …pe…",
  "kv8.4:2.8": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "kv8.4:2.9": "ime kho, bhikkhave, pañca kāmaguṇā”ti.",
  "kv8.4:2.10": "Attheva suttantoti?",
  "kv8.4:2.11": "Āmantā.",
  "kv8.4:2.12": "Tena hi pañcevāyatanā kāmāti.",
  "kv8.4:3.1": "☑ Pañcevāyatanā kāmāti?",
  "kv8.4:3.2": "Āmantā.",
  "kv8.4:3.3": "Nanu vuttaṁ bhagavatā—",
  "kv8.4:3.4": "“pañcime, bhikkhave, kāmaguṇā.",
  "kv8.4:3.5": "Katame pañca?",
  "kv8.4:3.6": "Cakkhuviññeyyā rūpā …pe…",
  "kv8.4:3.7": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—",
  "kv8.4:3.8": "ime kho, bhikkhave, pañca kāmaguṇā.",
  "kv8.4:3.9": "Api ca, bhikkhave, nete kāmā kāmaguṇā nāmete ariyassa vinaye vuccan”ti—",
  "kv8.4:4.1": "“Saṅkapparāgo purisassa kāmo,",
  "kv8.4:4.2": "Na te kāmā yāni citrāni loke;",
  "kv8.4:4.3": "Saṅkapparāgo purisassa kāmo,",
  "kv8.4:4.4": "Tiṭṭhanti citrāni tatheva loke;",
  "kv8.4:4.5": "Athettha dhīrā vinayanti chandan”ti.",
  "kv8.4:5.1": "Attheva suttantoti?",
  "kv8.4:5.2": "Āmantā.",
  "kv8.4:5.3": "Tena hi na vattabbaṁ—",
  "kv8.4:5.4": "“pañcevāyatanā kāmā”ti.",
  "kv8.4:5.5": "Kāmakathā niṭṭhitā."
}