{
  "kv8.8:0.1": "Kathāvatthu ",
  "kv8.8:0.2": "Mahāpaṇṇāsaka ",
  "kv8.8:0.3": "Aṭṭhamavagga ",
  "kv8.8:0.4": "Arūperūpakathā ",
  "kv8.8:1.1": "Atthi rūpaṁ arūpesūti? ",
  "kv8.8:1.2": "Āmantā. ",
  "kv8.8:1.3": "Rūpabhavo rūpagati rūpasattāvāso rūpasaṁsāro rūpayoni rūpattabhāvapaṭilābhoti? ",
  "kv8.8:1.4": "Na hevaṁ vattabbe …pe… ",
  "kv8.8:1.5": "nanu arūpabhavo arūpagati arūpasattāvāso arūpasaṁsāro arūpayoni arūpattabhāvapaṭilābhoti? ",
  "kv8.8:1.6": "Āmantā. ",
  "kv8.8:1.7": "Hañci arūpabhavo …pe… arūpattabhāvapaṭilābho, no ca vata re vattabbe—",
  "kv8.8:1.8": "“atthi rūpaṁ arūpesū”ti. ",
  "kv8.8:2.1": "Atthi rūpaṁ arūpesūti? ",
  "kv8.8:2.2": "Āmantā. ",
  "kv8.8:2.3": "Pañcavokārabhavo gati sattāvāso saṁsāro yoni viññāṇaṭṭhiti attabhāvapaṭilābhoti? ",
  "kv8.8:2.4": "Na hevaṁ vattabbe …pe… ",
  "kv8.8:2.5": "nanu catuvokārabhavo …pe… attabhāvapaṭilābhoti? ",
  "kv8.8:2.6": "Āmantā. ",
  "kv8.8:2.7": "Hañci catuvokārabhavo gati …pe… attabhāvapaṭilābho, no ca vata re vattabbe—",
  "kv8.8:2.8": "“atthi rūpaṁ arūpesū”ti. ",
  "kv8.8:3.1": "Atthi rūpaṁ rūpadhātuyā, so ca rūpabhavo rūpagati rūpasattāvāso rūpasaṁsāro rūpayoni rūpattabhāvapaṭilābhoti? ",
  "kv8.8:3.2": "Āmantā. ",
  "kv8.8:3.3": "Atthi rūpaṁ arūpesu, so ca rūpabhavo rūpagati …pe… rūpattabhāvapaṭilābhoti? ",
  "kv8.8:3.4": "Na hevaṁ vattabbe …pe… ",
  "kv8.8:3.5": "atthi rūpaṁ rūpadhātuyā, so ca pañcavokārabhavo gati …pe… attabhāvapaṭilābhoti? ",
  "kv8.8:3.6": "Āmantā. ",
  "kv8.8:3.7": "Atthi rūpaṁ arūpesu, so ca pañcavokārabhavo gati …pe… attabhāvapaṭilābhoti? ",
  "kv8.8:3.8": "Na hevaṁ vattabbe …pe…. ",
  "kv8.8:4.1": "Atthi rūpaṁ arūpesu, so ca arūpabhavo arūpagati arūpasattāvāso arūpasaṁsāro arūpayoni arūpattabhāvapaṭilābhoti? ",
  "kv8.8:4.2": "Āmantā. ",
  "kv8.8:4.3": "Atthi rūpaṁ rūpadhātuyā, so ca arūpabhavo arūpagati …pe… arūpattabhāvapaṭilābhoti? ",
  "kv8.8:4.4": "Na hevaṁ vattabbe …pe… ",
  "kv8.8:4.5": "atthi rūpaṁ arūpesu, so ca catuvokārabhavo gati …pe… attabhāvapaṭilābhoti? ",
  "kv8.8:4.6": "Āmantā. ",
  "kv8.8:4.7": "Atthi rūpaṁ rūpadhātuyā, so ca catuvokārabhavo gati …pe… attabhāvapaṭilābhoti? ",
  "kv8.8:4.8": "Na hevaṁ vattabbe …pe…. ",
  "kv8.8:5.1": "Atthi rūpaṁ arūpesūti? ",
  "kv8.8:5.2": "Āmantā. ",
  "kv8.8:5.3": "Nanu rūpānaṁ nissaraṇaṁ arūpaṁ vuttaṁ bhagavatāti? ",
  "kv8.8:5.4": "Āmantā. ",
  "kv8.8:5.5": "Hañci rūpānaṁ nissaraṇaṁ arūpaṁ vuttaṁ bhagavatā, no ca vata re vattabbe—",
  "kv8.8:5.6": "“atthi rūpaṁ arūpesū”ti. ",
  "kv8.8:6.1": "Rūpānaṁ nissaraṇaṁ arūpaṁ vuttaṁ bhagavatā, atthi rūpaṁ arūpesūti? ",
  "kv8.8:6.2": "Āmantā. ",
  "kv8.8:6.3": "Kāmānaṁ nissaraṇaṁ nekkhammaṁ vuttaṁ bhagavatā, atthi nekkhammesu kāmā, atthi anāsavesu āsavā, atthi apariyāpannesu pariyāpannāti? ",
  "kv8.8:6.4": "Na hevaṁ vattabbe …pe…. ",
  "kv8.8:6.5": "Arūpe rūpakathā niṭṭhitā. "
}