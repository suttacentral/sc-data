{
  "kv18.8:0.1": "Kathāvatthu ",
  "kv18.8:0.2": "Mahāpaṇṇāsaka ",
  "kv18.8:0.3": "Aṭṭhārasamavagga ",
  "kv18.8:0.4": "Saddaṁsuṇātītikathā ",
  "kv18.8:1.1": "Samāpanno saddaṁ suṇātīti? ",
  "kv18.8:1.2": "Āmantā. ",
  "kv18.8:1.3": "Samāpanno cakkhunā rūpaṁ passati …pe… ",
  "kv18.8:1.4": "sotena …pe… ",
  "kv18.8:1.5": "ghānena …pe… ",
  "kv18.8:1.6": "jivhāya …pe… ",
  "kv18.8:1.7": "kāyena phoṭṭhabbaṁ phusatīti? ",
  "kv18.8:1.8": "Na hevaṁ vattabbe …pe…. ",
  "kv18.8:2.1": "Samāpanno saddaṁ suṇātīti? ",
  "kv18.8:2.2": "Āmantā. ",
  "kv18.8:2.3": "Sotaviññāṇasamaṅgī samāpannoti? ",
  "kv18.8:2.4": "Na hevaṁ vattabbe. ",
  "kv18.8:2.5": "Nanu samādhi manoviññāṇasamaṅgissāti? ",
  "kv18.8:2.6": "Āmantā. ",
  "kv18.8:2.7": "Hañci samādhi manoviññāṇasamaṅgissa, no ca vata re vattabbe—",
  "kv18.8:2.8": "“samāpanno saddaṁ suṇātī”ti. ",
  "kv18.8:3.1": "Samādhi manoviññāṇasamaṅgissa, sotaviññāṇasamaṅgī saddaṁ suṇātīti? ",
  "kv18.8:3.2": "Āmantā. ",
  "kv18.8:3.3": "Hañci samādhi manoviññāṇasamaṅgissa, sotaviññāṇasamaṅgī saddaṁ suṇāti, no ca vata re vattabbe—",
  "kv18.8:3.4": "“samāpanno saddaṁ suṇātī”ti. ",
  "kv18.8:3.5": "Samādhi manoviññāṇasamaṅgissa, sotaviññāṇasamaṅgī saddaṁ suṇātīti? ",
  "kv18.8:3.6": "Āmantā. ",
  "kv18.8:3.7": "Dvinnaṁ phassānaṁ …pe… ",
  "kv18.8:3.8": "dvinnaṁ cittānaṁ samodhānaṁ hotīti? ",
  "kv18.8:3.9": "Na hevaṁ vattabbe …pe…. ",
  "kv18.8:4.1": "Na vattabbaṁ—",
  "kv18.8:4.2": "“samāpanno saddaṁ suṇātī”ti? ",
  "kv18.8:4.3": "Āmantā. ",
  "kv18.8:4.4": "Nanu paṭhamassa jhānassa saddo kaṇṭako vutto bhagavatāti? ",
  "kv18.8:4.5": "Āmantā. ",
  "kv18.8:4.6": "Hañci paṭhamassa jhānassa saddo kaṇṭako vutto bhagavatā, tena vata re vattabbe—",
  "kv18.8:4.7": "“samāpanno saddaṁ suṇātī”ti. ",
  "kv18.8:5.1": "Paṭhamassa jhānassa saddo kaṇṭako vutto bhagavatāti, samāpanno saddaṁ suṇātīti? ",
  "kv18.8:5.2": "Āmantā. ",
  "kv18.8:5.3": "Dutiyassa jhānassa vitakko vicāro kaṇṭako vutto bhagavatā, atthi tassa vitakkavicārāti? ",
  "kv18.8:5.4": "Na hevaṁ vattabbe …pe…. ",
  "kv18.8:6.1": "Paṭhamassa jhānassa saddo kaṇṭako vutto bhagavatāti, samāpanno saddaṁ suṇātīti? ",
  "kv18.8:6.2": "Āmantā. ",
  "kv18.8:6.3": "Tatiyassa jhānassa pīti kaṇṭako …pe… ",
  "kv18.8:6.4": "catutthassa jhānassa assāsapassāso kaṇṭako … ākāsānañcāyatanaṁ samāpannassa rūpasaññā kaṇṭako … viññāṇañcāyatanaṁ samāpannassa ākāsānañcāyatanasaññā kaṇṭako … ākiñcaññāyatanaṁ samāpannassa viññāṇañcāyatanasaññā kaṇṭako … nevasaññānāsaññāyatanaṁ samāpannassa ākiñcaññāyatanasaññā kaṇṭako … saññāvedayitanirodhaṁ samāpannassa saññā ca vedanā ca kaṇṭako vutto bhagavatā, atthi tassa saññā ca vedanā cāti? ",
  "kv18.8:6.5": "Na hevaṁ vattabbe …pe…. ",
  "kv18.8:6.6": "Saddaṁ suṇātītikathā niṭṭhitā. "
}