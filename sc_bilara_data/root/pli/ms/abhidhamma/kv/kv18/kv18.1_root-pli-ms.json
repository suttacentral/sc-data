{
  "kv18.1:0.1": "Kathāvatthu ",
  "kv18.1:0.2": "Niggahapaṇṇāsaka ",
  "kv18.1:0.3": "Aṭṭhārasamavagga ",
  "kv18.1:0.4": "Manussalokakathā ",
  "kv18.1:1.1": "Na vattabbaṁ—",
  "kv18.1:1.2": "“buddho bhagavā manussaloke aṭṭhāsī”ti? ",
  "kv18.1:1.3": "Āmantā. ",
  "kv18.1:1.4": "Nanu atthi buddhavutthāni cetiyāni ārāmavihāragāmanigamanagarāni raṭṭhāni janapadānīti? ",
  "kv18.1:1.5": "Āmantā. ",
  "kv18.1:1.6": "Hañci atthi buddhavutthāni cetiyāni ārāmavihāragāmanigamanagarāni raṭṭhāni janapadāni, tena vata re vattabbe—",
  "kv18.1:1.7": "“buddho bhagavā manussaloke aṭṭhāsī”ti. ",
  "kv18.1:2.1": "Na vattabbaṁ—",
  "kv18.1:2.2": "“buddho bhagavā manussaloke aṭṭhāsī”ti? ",
  "kv18.1:2.3": "Āmantā. ",
  "kv18.1:2.4": "Nanu bhagavā lumbiniyā jāto, bodhiyā mūle abhisambuddho, bārāṇasiyaṁ bhagavatā dhammacakkaṁ pavattitaṁ, cāpāle cetiye āyusaṅkhāro ossaṭṭho, kusinārāyaṁ bhagavā parinibbutoti? ",
  "kv18.1:2.5": "Āmantā. ",
  "kv18.1:2.6": "Hañci bhagavā lumbiniyā jāto …pe… kusinārāyaṁ bhagavā parinibbuto, tena vata re vattabbe—",
  "kv18.1:2.7": "“buddho bhagavā manussaloke aṭṭhāsī”ti. ",
  "kv18.1:3.1": "Na vattabbaṁ—",
  "kv18.1:3.2": "“buddho bhagavā manussaloke aṭṭhāsī”ti? ",
  "kv18.1:3.3": "Āmantā. ",
  "kv18.1:3.4": "Nanu vuttaṁ bhagavatā—",
  "kv18.1:3.5": "“ekamidāhaṁ, bhikkhave, samayaṁ ukkaṭṭhāyaṁ viharāmi subhagavane sālarājamūle”ti; ",
  "kv18.1:3.6": "“ekamidāhaṁ, bhikkhave, samayaṁ uruvelāyaṁ viharāmi ajapālanigrodhe paṭhamābhisambuddho”ti; ",
  "kv18.1:3.7": "“ekamidāhaṁ, bhikkhave, samayaṁ rājagahe viharāmi veḷuvane kalandakanivāpe”ti; ",
  "kv18.1:3.8": "“ekamidāhaṁ, bhikkhave, samayaṁ sāvatthiyaṁ viharāmi jetavane anāthapiṇḍikassa ārāme”ti; ",
  "kv18.1:3.9": "“ekamidāhaṁ, bhikkhave, samayaṁ vesāliyaṁ viharāmi mahāvane kūṭāgārasālāyan”ti. ",
  "kv18.1:3.10": "Attheva suttantoti? ",
  "kv18.1:3.11": "Āmantā. ",
  "kv18.1:3.12": "Tena hi buddho bhagavā manussaloke aṭṭhāsīti. ",
  "kv18.1:4.1": "Buddho bhagavā manussaloke aṭṭhāsīti? ",
  "kv18.1:4.2": "Āmantā. ",
  "kv18.1:4.3": "Nanu bhagavā loke jāto, loke saṁvaḍḍho, lokaṁ abhibhuyya viharati anupalitto lokenāti? ",
  "kv18.1:4.4": "Āmantā. ",
  "kv18.1:4.5": "Hañci bhagavā loke jāto, loke saṁvaḍḍho, lokaṁ abhibhuyya viharati anupalitto lokena, no ca vata re vattabbe—",
  "kv18.1:4.6": "“buddho bhagavā manussaloke aṭṭhāsī”ti. ",
  "kv18.1:4.7": "Manussalokakathā niṭṭhitā. "
}