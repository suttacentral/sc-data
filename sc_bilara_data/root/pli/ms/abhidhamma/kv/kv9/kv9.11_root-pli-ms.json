{
  "kv9.11:0.1": "Kathāvatthu ",
  "kv9.11:0.2": "Mahāpaṇṇāsaka ",
  "kv9.11:0.3": "Navamavagga ",
  "kv9.11:0.4": "Atītānāgatasamannāgatakathā ",
  "kv9.11:1.1": "Atītena samannāgatoti? ",
  "kv9.11:1.2": "Āmantā. ",
  "kv9.11:1.3": "Nanu atītaṁ niruddhaṁ vigataṁ vipariṇataṁ atthaṅgataṁ abbhatthaṅgatanti? ",
  "kv9.11:1.4": "Āmantā. ",
  "kv9.11:1.5": "Hañci atītaṁ niruddhaṁ vigataṁ vipariṇataṁ atthaṅgataṁ abbhatthaṅgataṁ, no ca vata re vattabbe—",
  "kv9.11:1.6": "“atītena samannāgato”ti. ",
  "kv9.11:2.1": "Anāgatena samannāgatoti? ",
  "kv9.11:2.2": "Āmantā. ",
  "kv9.11:2.3": "Nanu anāgataṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtanti? ",
  "kv9.11:2.4": "Āmantā. ",
  "kv9.11:2.5": "Hañci anāgataṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtaṁ, no ca vata re vattabbe—",
  "kv9.11:2.6": "“anāgatena samannāgato”ti. ",
  "kv9.11:3.1": "Atītena rūpakkhandhena samannāgato, anāgatena rūpakkhandhena samannāgato, paccuppannena rūpakkhandhena samannāgatoti? ",
  "kv9.11:3.2": "Āmantā. ",
  "kv9.11:3.3": "Tīhi rūpakkhandhehi samannāgatoti? ",
  "kv9.11:3.4": "Na hevaṁ vattabbe …pe… ",
  "kv9.11:3.5": "atītehi pañcahi khandhehi samannāgato, anāgatehi pañcahi khandhehi samannāgato, paccuppannehi pañcahi khandhehi samannāgatoti? ",
  "kv9.11:3.6": "Āmantā. ",
  "kv9.11:3.7": "Pannarasahi khandhehi samannāgatoti? ",
  "kv9.11:3.8": "Na hevaṁ vattabbe …pe…. ",
  "kv9.11:4.1": "Atītena cakkhāyatanena samannāgato, anāgatena cakkhāyatanena samannāgato, paccuppannena cakkhāyatanena samannāgatoti? ",
  "kv9.11:4.2": "Āmantā. ",
  "kv9.11:4.3": "Tīhi cakkhāyatanehi samannāgatoti? ",
  "kv9.11:4.4": "Na hevaṁ vattabbe …pe… ",
  "kv9.11:4.5": "atītehi dvādasahi āyatanehi samannāgato, anāgatehi dvādasahi āyatanehi samannāgato, paccuppannehi dvādasahi āyatanehi samannāgatoti? ",
  "kv9.11:4.6": "Āmantā. ",
  "kv9.11:4.7": "Chattiṁsāyatanehi samannāgatoti? ",
  "kv9.11:4.8": "Na hevaṁ vattabbe …pe… ",
  "kv9.11:5.1": "Atītāya cakkhudhātuyā samannāgato, anāgatāya cakkhudhātuyā samannāgato, paccuppannāya cakkhudhātuyā samannāgatoti? ",
  "kv9.11:5.2": "Āmantā. ",
  "kv9.11:5.3": "Tīhi cakkhudhātūhi samannāgatoti? ",
  "kv9.11:5.4": "Na hevaṁ vattabbe …pe… ",
  "kv9.11:5.5": "atītāhi aṭṭhārasahi dhātūhi samannāgato, anāgatāhi aṭṭhārasahi dhātūhi samannāgato, paccuppannāhi aṭṭhārasahi dhātūhi samannāgatoti? ",
  "kv9.11:5.6": "Āmantā. ",
  "kv9.11:5.7": "Catupaññāsadhātūhi samannāgatoti? ",
  "kv9.11:5.8": "Na hevaṁ vattabbe …pe…. ",
  "kv9.11:6.1": "Atītena cakkhundriyena samannāgato, anāgatena cakkhundriyena samannāgato, paccuppannena cakkhundriyena samannāgatoti? ",
  "kv9.11:6.2": "Āmantā. ",
  "kv9.11:6.3": "Tīhi cakkhundriyehi samannāgatoti? ",
  "kv9.11:6.4": "Na hevaṁ vattabbe …pe… ",
  "kv9.11:6.5": "atītehi bāvīsatindriyehi samannāgato, anāgatehi bāvīsatindriyehi samannāgato, paccuppannehi bāvīsatindriyehi samannāgatoti? ",
  "kv9.11:6.6": "Āmantā. ",
  "kv9.11:6.7": "Chasaṭṭhindriyehi samannāgatoti? ",
  "kv9.11:6.8": "Na hevaṁ vattabbe …pe…. ",
  "kv9.11:7.1": "Na vattabbaṁ—",
  "kv9.11:7.2": "“atītānāgatehi samannāgato”ti? ",
  "kv9.11:7.3": "Āmantā. ",
  "kv9.11:7.4": "Nanu atthi aṭṭhavimokkhajhāyī catunnaṁ jhānānaṁ nikāmalābhī navannaṁ anupubbavihārasamāpattīnaṁ lābhīti? ",
  "kv9.11:7.5": "Āmantā. ",
  "kv9.11:7.6": "Hañci atthi aṭṭhavimokkhajhāyī catunnaṁ jhānānaṁ nikāmalābhī navannaṁ anupubbavihārasamāpattīnaṁ lābhī, tena vata re vattabbe—",
  "kv9.11:7.7": "“atītānāgatehi samannāgato”ti. ",
  "kv9.11:7.8": "Atītānāgatapaccuppannakathā niṭṭhitā. ",
  "kv9.11:7.9": "Navamo vaggo. ",
  "kv9.11:7.10": "Tassuddānaṁ ",
  "kv9.11:8.1": "Ānisaṁsadassāvissa saṁyojanānaṁ pahānaṁ, amatārammaṇaṁ saṁyojanaṁ, rūpaṁ sārammaṇaṁ, anusayā anārammaṇā, evamevaṁ ñāṇaṁ, atītānāgatārammaṇaṁ cittaṁ, sabbaṁ cittaṁ vitakkānupatitaṁ, sabbaso vitakkayato vicārayato vitakkavipphāro saddo, na yathācittassa vācā, tatheva kāyakammaṁ atītānāgatehi samannāgatoti. "
}