{
  "kv5.2:0.1": "Kathāvatthu ",
  "kv5.2:0.2": "Mahāpaṇṇāsaka ",
  "kv5.2:0.3": "Pañcamavagga ",
  "kv5.2:0.4": "Asekhañāṇakathā ",
  "kv5.2:1.1": "Sekhassa asekhaṁ ñāṇaṁ atthīti? ",
  "kv5.2:1.2": "Āmantā. ",
  "kv5.2:1.3": "Sekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? ",
  "kv5.2:1.4": "Na hevaṁ vattabbe …pe… ",
  "kv5.2:1.5": "nanu sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? ",
  "kv5.2:1.6": "Āmantā. ",
  "kv5.2:1.7": "Hañci sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharati, no ca vata re vattabbe—",
  "kv5.2:1.8": "“sekhassa asekhaṁ ñāṇaṁ atthī”ti. ",
  "kv5.2:2.1": "Asekhassa asekhaṁ ñāṇaṁ atthi, asekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? ",
  "kv5.2:2.2": "Āmantā. ",
  "kv5.2:2.3": "Sekhassa asekhaṁ ñāṇaṁ atthi, sekho asekhaṁ dhammaṁ jānāti passati, diṭṭhaṁ viditaṁ sacchikataṁ upasampajja viharati, kāyena phusitvā viharatīti? ",
  "kv5.2:2.4": "Na hevaṁ vattabbe …pe…. ",
  "kv5.2:3.1": "Sekhassa asekhaṁ ñāṇaṁ atthi, sekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? ",
  "kv5.2:3.2": "Āmantā. ",
  "kv5.2:3.3": "Asekhassa asekhaṁ ñāṇaṁ atthi, asekho asekhaṁ dhammaṁ na jānāti na passati, adiṭṭhaṁ aviditaṁ asacchikataṁ na upasampajja viharati, na kāyena phusitvā viharatīti? ",
  "kv5.2:3.4": "Na hevaṁ vattabbe …pe…. ",
  "kv5.2:4.1": "Sekhassa asekhaṁ ñāṇaṁ atthīti? ",
  "kv5.2:4.2": "Āmantā. ",
  "kv5.2:4.3": "Gotrabhuno puggalassa sotāpattimagge ñāṇaṁ atthīti? ",
  "kv5.2:4.4": "Na hevaṁ vattabbe …pe… ",
  "kv5.2:4.5": "sotāpattiphalasacchikiriyāya paṭipannassa puggalassa sotāpattiphale ñāṇaṁ atthīti? ",
  "kv5.2:4.6": "Na hevaṁ vattabbe …pe… ",
  "kv5.2:4.7": "sakadāgāmiphala … anāgāmiphala … arahattasacchikiriyāya paṭipannassa puggalassa arahatte ñāṇaṁ atthīti? ",
  "kv5.2:4.8": "Na hevaṁ vattabbe …pe…. ",
  "kv5.2:5.1": "Na vattabbaṁ—",
  "kv5.2:5.2": "“sekhassa asekhaṁ ñāṇaṁ atthī”ti? ",
  "kv5.2:5.3": "Āmantā. ",
  "kv5.2:5.4": "Nanu āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānātīti? ",
  "kv5.2:5.5": "Āmantā. ",
  "kv5.2:5.6": "Hañci āyasmā ānando sekho—“bhagavā uḷāro”ti jānāti, “sāriputto thero, mahāmoggallāno thero uḷāro”ti jānāti, tena vata re vattabbe—",
  "kv5.2:5.7": "“sekhassa asekhaṁ ñāṇaṁ atthī”ti. ",
  "kv5.2:5.8": "Asekhañāṇakathā niṭṭhitā. "
}