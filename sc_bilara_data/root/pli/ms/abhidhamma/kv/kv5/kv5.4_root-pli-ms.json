{
  "kv5.4:0.1": "Kathāvatthu ",
  "kv5.4:0.2": "Mahāpaṇṇāsaka ",
  "kv5.4:0.3": "Pañcamavagga ",
  "kv5.4:0.4": "Niyāmakathā ",
  "kv5.4:1.1": "Aniyatassa niyāmagamanāya atthi ñāṇanti? ",
  "kv5.4:1.2": "Āmantā. ",
  "kv5.4:1.3": "Niyatassa aniyāmagamanāya atthi ñāṇanti? ",
  "kv5.4:1.4": "Na hevaṁ vattabbe …pe…. ",
  "kv5.4:2.1": "Niyatassa aniyāmagamanāya natthi ñāṇanti? ",
  "kv5.4:2.2": "Āmantā. ",
  "kv5.4:2.3": "Aniyatassa niyāmagamanāya natthi ñāṇanti? ",
  "kv5.4:2.4": "Na hevaṁ vattabbe …pe…. ",
  "kv5.4:3.1": "Aniyatassa niyāmagamanāya atthi ñāṇanti? ",
  "kv5.4:3.2": "Āmantā. ",
  "kv5.4:3.3": "Niyatassa niyāmagamanāya atthi ñāṇanti? ",
  "kv5.4:3.4": "Na hevaṁ vattabbe …pe…. ",
  "kv5.4:4.1": "Niyatassa niyāmagamanāya natthi ñāṇanti? ",
  "kv5.4:4.2": "Āmantā. ",
  "kv5.4:4.3": "Aniyatassa niyāmagamanāya natthi ñāṇanti? ",
  "kv5.4:4.4": "Na hevaṁ vattabbe …pe…. ",
  "kv5.4:5.1": "Aniyatassa niyāmagamanāya atthi ñāṇanti? ",
  "kv5.4:5.2": "Āmantā. ",
  "kv5.4:5.3": "Aniyatassa aniyāmagamanāya atthi ñāṇanti? ",
  "kv5.4:5.4": "Na hevaṁ vattabbe …pe…. ",
  "kv5.4:6.1": "Aniyatassa aniyāmagamanāya natthi ñāṇanti? ",
  "kv5.4:6.2": "Āmantā. ",
  "kv5.4:6.3": "Aniyatassa niyāmagamanāya natthi ñāṇanti? ",
  "kv5.4:6.4": "Na hevaṁ vattabbe …pe…. ",
  "kv5.4:7.1": "Aniyatassa niyāmagamanāya atthi ñāṇanti? ",
  "kv5.4:7.2": "Āmantā. ",
  "kv5.4:7.3": "Aniyatassa niyāmagamanāya atthi niyāmoti? ",
  "kv5.4:7.4": "Na hevaṁ vattabbe …pe… ",
  "kv5.4:8.1": "Aniyatassa niyāmagamanāya atthi ñāṇanti? ",
  "kv5.4:8.2": "Āmantā. ",
  "kv5.4:8.3": "Aniyatassa niyāmagamanāya atthi satipaṭṭhānā … ",
  "kv5.4:8.4": "sammappadhānā … ",
  "kv5.4:8.5": "iddhipādā … ",
  "kv5.4:8.6": "indriyā … ",
  "kv5.4:8.7": "balā … ",
  "kv5.4:8.8": "bojjhaṅgāti? ",
  "kv5.4:8.9": "Na hevaṁ vattabbe …pe…. ",
  "kv5.4:9.1": "Aniyatassa niyāmagamanāya natthi niyāmoti? ",
  "kv5.4:9.2": "Āmantā. ",
  "kv5.4:9.3": "Hañci aniyatassa niyāmagamanāya natthi niyāmo, no vata re vattabbe—",
  "kv5.4:9.4": "“aniyatassa niyāmagamanāya atthi ñāṇan”ti. ",
  "kv5.4:10.1": "Aniyatassa niyāmagamanāya natthi satipaṭṭhānā …pe… ",
  "kv5.4:10.2": "bojjhaṅgāti? ",
  "kv5.4:10.3": "Āmantā. ",
  "kv5.4:10.4": "Hañci aniyatassa niyāmagamanāya natthi bojjhaṅgā, no vata re vattabbe—",
  "kv5.4:10.5": "“aniyatassa niyāmagamanāya atthi ñāṇan”ti. ",
  "kv5.4:11.1": "Aniyatassa niyāmagamanāya atthi ñāṇanti? ",
  "kv5.4:11.2": "Āmantā. ",
  "kv5.4:11.3": "Gotrabhuno puggalassa sotāpattimagge ñāṇaṁ atthīti? ",
  "kv5.4:11.4": "Na hevaṁ vattabbe …pe… ",
  "kv5.4:11.5": "sotāpattiphalasacchikiriyāya paṭipannassa puggalassa sotāpattiphale ñāṇaṁ atthīti? ",
  "kv5.4:11.6": "Na hevaṁ vattabbe …pe… ",
  "kv5.4:11.7": "arahattasacchikiriyāya paṭipannassa puggalassa arahatte ñāṇaṁ atthīti? ",
  "kv5.4:11.8": "Na hevaṁ vattabbe …pe…. ",
  "kv5.4:12.1": "Na vattabbaṁ—",
  "kv5.4:12.2": "“aniyatassa niyāmagamanāya atthi ñāṇan”ti? ",
  "kv5.4:12.3": "Āmantā. ",
  "kv5.4:12.4": "Nanu bhagavā jānāti—",
  "kv5.4:12.5": "“ayaṁ puggalo sammattaniyāmaṁ okkamissati, bhabbo ayaṁ puggalo dhammaṁ abhisametun”ti? ",
  "kv5.4:12.6": "Āmantā. ",
  "kv5.4:12.7": "Hañci bhagavā jānāti—",
  "kv5.4:12.8": "“ayaṁ puggalo sammattaniyāmaṁ okkamissati, bhabbo ayaṁ puggalo dhammaṁ abhisametuṁ”, tena vata re vattabbe—",
  "kv5.4:12.9": "“aniyatassa niyāmagamanāya atthi ñāṇan”ti. ",
  "kv5.4:12.10": "Niyāmakathā niṭṭhitā. "
}