{
  "kv4.8:0.1": "Kathāvatthu ",
  "kv4.8:0.2": "Mahāpaṇṇāsaka ",
  "kv4.8:0.3": "Catutthavagga ",
  "kv4.8:0.4": "Niyāmokkantikathā ",
  "kv4.8:1.1": "Bodhisatto kassapassa bhagavato pāvacane okkantaniyāmo caritabrahmacariyoti? ",
  "kv4.8:1.2": "Āmantā. ",
  "kv4.8:1.3": "Bodhisatto kassapassa bhagavato sāvakoti? ",
  "kv4.8:1.4": "Na hevaṁ vattabbe …pe…. ",
  "kv4.8:2.1": "Bodhisatto kassapassa bhagavato sāvakoti? ",
  "kv4.8:2.2": "Āmantā. ",
  "kv4.8:2.3": "Sāvako hutvā buddho hotīti? ",
  "kv4.8:2.4": "Na hevaṁ vattabbe …pe…. ",
  "kv4.8:3.1": "Sāvako hutvā buddho hotīti? ",
  "kv4.8:3.2": "Āmantā. ",
  "kv4.8:3.3": "Anussaviyoti? ",
  "kv4.8:3.4": "Na hevaṁ vattabbe …pe…. ",
  "kv4.8:4.1": "Anussaviyoti? ",
  "kv4.8:4.2": "Āmantā. ",
  "kv4.8:4.3": "Nanu bhagavā sayambhūti? ",
  "kv4.8:4.4": "Āmantā. ",
  "kv4.8:4.5": "Hañci bhagavā sayambhū, no ca vata re vattabbe—",
  "kv4.8:4.6": "“anussaviyo”ti. ",
  "kv4.8:5.1": "Bodhisatto kassapassa bhagavato pāvacane okkantaniyāmo caritabrahmacariyoti? ",
  "kv4.8:5.2": "Āmantā. ",
  "kv4.8:5.3": "Bhagavatā bodhiyā mūle tīṇeva sāmaññaphalāni abhisambuddhānīti? ",
  "kv4.8:5.4": "Na hevaṁ vattabbe …pe…. ",
  "kv4.8:6.1": "Nanu bhagavatā bodhiyā mūle cattāri sāmaññaphalāni abhisambuddhānīti? ",
  "kv4.8:6.2": "Āmantā. ",
  "kv4.8:6.3": "Hañci bhagavatā bodhiyā mūle cattāri sāmaññaphalāni abhisambuddhāni, no ca vata re vattabbe—",
  "kv4.8:6.4": "“bodhisatto kassapassa bhagavato pāvacane okkantaniyāmo caritabrahmacariyo”ti. ",
  "kv4.8:7.1": "Bodhisatto kassapassa bhagavato pāvacane okkantaniyāmo caritabrahmacariyoti? ",
  "kv4.8:7.2": "Āmantā. ",
  "kv4.8:7.3": "Bodhisatto dukkarakāriyaṁ akāsīti? ",
  "kv4.8:7.4": "Āmantā. ",
  "kv4.8:7.5": "Dassanasampanno puggalo dukkarakāriyaṁ kareyyāti? ",
  "kv4.8:7.6": "Na hevaṁ vattabbe …pe…. ",
  "kv4.8:8.1": "Bodhisatto aparantapaṁ akāsi, aññaṁ satthāraṁ uddisīti? ",
  "kv4.8:8.2": "Āmantā. ",
  "kv4.8:8.3": "Dassanasampanno puggalo aññaṁ satthāraṁ uddiseyyāti? ",
  "kv4.8:8.4": "Na hevaṁ vattabbe …pe…. ",
  "kv4.8:9.1": "Āyasmā ānando bhagavato pāvacane okkantaniyāmo caritabrahmacariyo, āyasmā ānando bhagavato sāvakoti? ",
  "kv4.8:9.2": "Āmantā. ",
  "kv4.8:9.3": "Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? ",
  "kv4.8:9.4": "Na hevaṁ vattabbe …pe…. ",
  "kv4.8:10.1": "Citto gahapati hatthako āḷavako bhagavato pāvacane okkantaniyāmo caritabrahmacariyo, citto gahapati hatthako āḷavako bhagavato sāvakoti? ",
  "kv4.8:10.2": "Āmantā. ",
  "kv4.8:10.3": "Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? ",
  "kv4.8:10.4": "Na hevaṁ vattabbe …pe…. ",
  "kv4.8:11.1": "Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? ",
  "kv4.8:11.2": "Āmantā. ",
  "kv4.8:11.3": "Āyasmā ānando bhagavato pāvacane okkantaniyāmo caritabrahmacariyo, na ca bhagavato sāvakoti? ",
  "kv4.8:11.4": "Na hevaṁ vattabbe …pe…. ",
  "kv4.8:12.1": "Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? ",
  "kv4.8:12.2": "Āmantā. ",
  "kv4.8:12.3": "Citto gahapati hatthako āḷavako bhagavato pāvacane okkantaniyāmo caritabrahmacariyo, na ca bhagavato sāvakoti? ",
  "kv4.8:12.4": "Na hevaṁ vattabbe …pe…. ",
  "kv4.8:13.1": "Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? ",
  "kv4.8:13.2": "Āmantā. ",
  "kv4.8:13.3": "Sāvako jātiṁ vītivatto asāvako hotīti? ",
  "kv4.8:13.4": "Na hevaṁ vattabbe …pe…. ",
  "kv4.8:14.1": "Na vattabbaṁ—",
  "kv4.8:14.2": "“bodhisatto kassapassa bhagavato pāvacane okkantaniyāmo caritabrahmacariyo”ti? ",
  "kv4.8:14.3": "Āmantā. ",
  "kv4.8:14.4": "Nanu vuttaṁ bhagavatā—",
  "kv4.8:14.5": "“kassape ahaṁ, ānanda, bhagavati brahmacariyaṁ acariṁ āyatiṁ sambodhāyā”ti. ",
  "kv4.8:14.6": "Attheva suttantoti? ",
  "kv4.8:14.7": "Āmantā. ",
  "kv4.8:14.8": "Tena hi na vattabbaṁ—",
  "kv4.8:14.9": "“bodhisatto kassapassa bhagavato pāvacane okkantaniyāmo caritabrahmacariyo”ti. ",
  "kv4.8:15.1": "Bodhisatto kassapassa bhagavato pāvacane okkantaniyāmo caritabrahmacariyoti? ",
  "kv4.8:15.2": "Āmantā. ",
  "kv4.8:15.3": "Nanu vuttaṁ bhagavatā—",
  "kv4.8:16.1": "“Sabbābhibhū sabbavidūhamasmi, ",
  "kv4.8:16.2": "Sabbesu dhammesu anupalitto; ",
  "kv4.8:16.3": "Sabbañjaho taṇhakkhaye vimutto, ",
  "kv4.8:16.4": "Sayaṁ abhiññāya kamuddiseyyaṁ. ",
  "kv4.8:17.1": "Na me ācariyo atthi, ",
  "kv4.8:17.2": "sadiso me na vijjati; ",
  "kv4.8:17.3": "Sadevakasmiṁ lokasmiṁ, ",
  "kv4.8:17.4": "natthi me paṭipuggalo. ",
  "kv4.8:18.1": "Ahañhi arahā loke, ",
  "kv4.8:18.2": "ahaṁ satthā anuttaro; ",
  "kv4.8:18.3": "Ekomhi sammāsambuddho, ",
  "kv4.8:18.4": "sītibhūtosmi nibbuto. ",
  "kv4.8:19.1": "Dhammacakkaṁ pavattetuṁ, ",
  "kv4.8:19.2": "Gacchāmi kāsinaṁ puraṁ; ",
  "kv4.8:19.3": "Andhībhūtasmiṁ lokasmiṁ, ",
  "kv4.8:19.4": "Āhañchaṁ amatadundubhin”ti. ",
  "kv4.8:20.1": "“Yathā kho tvaṁ, āvuso, paṭijānāsi, arahasi anantajino”ti? ",
  "kv4.8:21.1": "“Mādisā ve jinā honti, ",
  "kv4.8:21.2": "ye pattā āsavakkhayaṁ; ",
  "kv4.8:21.3": "Jitā me pāpakā dhammā, ",
  "kv4.8:21.4": "tasmāhaṁ upaka jino”ti. ",
  "kv4.8:22.1": "Attheva suttantoti? ",
  "kv4.8:22.2": "Āmantā. ",
  "kv4.8:22.3": "Tena hi na vattabbaṁ—",
  "kv4.8:22.4": "“bodhisatto kassapassa bhagavato pāvacane okkantaniyāmo caritabrahmacariyo”ti. ",
  "kv4.8:23.1": "Bodhisatto kassapassa bhagavato pāvacane okkantaniyāmo caritabrahmacariyoti? ",
  "kv4.8:23.2": "Āmantā. ",
  "kv4.8:23.3": "Nanu vuttaṁ bhagavatā—",
  "kv4.8:23.4": "“‘idaṁ dukkhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ",
  "kv4.8:23.5": "‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave …pe… ",
  "kv4.8:23.6": "pariññātanti me, bhikkhave, pubbe ananussutesu dhammesu cakkhuṁ udapādi …pe… āloko udapādi. ",
  "kv4.8:23.7": "‘Idaṁ dukkhasamudayaṁ ariyasaccan’ti me, bhikkhave …pe… ",
  "kv4.8:23.8": "‘taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave …pe… ",
  "kv4.8:23.9": "pahīnanti me, bhikkhave …pe… ",
  "kv4.8:23.10": "‘idaṁ dukkhanirodhaṁ ariyasaccan’ti me, bhikkhave …pe… ",
  "kv4.8:23.11": "‘taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave …pe… ",
  "kv4.8:23.12": "sacchikatanti me, bhikkhave …pe… ",
  "kv4.8:23.13": "‘idaṁ dukkhanirodhagāminī paṭipadā ariyasaccan’ti me, bhikkhave …pe… ",
  "kv4.8:23.14": "‘taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave …pe… ",
  "kv4.8:23.15": "bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti. ",
  "kv4.8:23.16": "Attheva suttantoti? ",
  "kv4.8:23.17": "Āmantā. ",
  "kv4.8:23.18": "Tena hi na vattabbaṁ—",
  "kv4.8:23.19": "“bodhisatto kassapassa bhagavato pāvacane okkantaniyāmo caritabrahmacariyo”ti. ",
  "kv4.8:23.20": "Niyāmokkantikathā niṭṭhitā. "
}