{
  "bv28:0.1": "Buddhavaṁsa ",
  "bv28:0.2": "28. Buddhapakiṇṇakakaṇḍa ",
  "bv28:1.1": "Aparimeyyito kappe, ",
  "bv28:1.2": "caturo āsuṁ vināyakā; ",
  "bv28:1.3": "Taṇhaṅkaro medhaṅkaro, ",
  "bv28:1.4": "athopi saraṇaṅkaro; ",
  "bv28:1.5": "Dīpaṅkaro ca sambuddho, ",
  "bv28:1.6": "ekakappamhi te jinā. ",
  "bv28:2.1": "Dīpaṅkarassa aparena, ",
  "bv28:2.2": "koṇḍañño nāma nāyako; ",
  "bv28:2.3": "Ekova ekakappamhi, ",
  "bv28:2.4": "tāresi janataṁ bahuṁ. ",
  "bv28:3.1": "Dīpaṅkarassa bhagavato, ",
  "bv28:3.2": "koṇḍaññassa ca satthuno; ",
  "bv28:3.3": "Etesaṁ antarā kappā, ",
  "bv28:3.4": "gaṇanāto asaṅkhiyā. ",
  "bv28:4.1": "Koṇḍaññassa aparena, ",
  "bv28:4.2": "maṅgalo nāma nāyako; ",
  "bv28:4.3": "Tesampi antarā kappā, ",
  "bv28:4.4": "gaṇanāto asaṅkhiyā. ",
  "bv28:5.1": "Maṅgalo ca sumano ca, ",
  "bv28:5.2": "revato sobhito muni; ",
  "bv28:5.3": "Tepi buddhā ekakappe, ",
  "bv28:5.4": "cakkhumanto pabhaṅkarā. ",
  "bv28:6.1": "Sobhitassa aparena, ",
  "bv28:6.2": "anomadassī mahāyaso; ",
  "bv28:6.3": "Tesampi antarā kappā, ",
  "bv28:6.4": "gaṇanāto asaṅkhiyā. ",
  "bv28:7.1": "Anomadassī padumo, ",
  "bv28:7.2": "nārado cāpi nāyako; ",
  "bv28:7.3": "Tepi buddhā ekakappe, ",
  "bv28:7.4": "tamantakārakā munī. ",
  "bv28:8.1": "Nāradassa aparena, ",
  "bv28:8.2": "Padumuttaro nāma nāyako; ",
  "bv28:8.3": "Ekakappamhi uppanno, ",
  "bv28:8.4": "Tāresi janataṁ bahuṁ. ",
  "bv28:9.1": "Nāradassa bhagavato, ",
  "bv28:9.2": "padumuttarassa satthuno; ",
  "bv28:9.3": "Tesampi antarā kappā, ",
  "bv28:9.4": "gaṇanāto asaṅkhiyā. ",
  "bv28:10.1": "Kappasatasahassamhi, ",
  "bv28:10.2": "eko āsi mahāmuni; ",
  "bv28:10.3": "Padumuttaro lokavidū, ",
  "bv28:10.4": "āhutīnaṁ paṭiggaho. ",
  "bv28:11.1": "Tiṁsakappasahassamhi, ",
  "bv28:11.2": "duve āsuṁ vināyakā; ",
  "bv28:11.3": "Sumedho ca sujāto ca, ",
  "bv28:11.4": "orato padumuttarā. ",
  "bv28:12.1": "Aṭṭhārase kappasate, ",
  "bv28:12.2": "tayo āsuṁ vināyakā; ",
  "bv28:12.3": "Piyadassī atthadassī, ",
  "bv28:12.4": "dhammadassī ca nāyakā. ",
  "bv28:13.1": "Orato ca sujātassa, ",
  "bv28:13.2": "sambuddhā dvipaduttamā; ",
  "bv28:13.3": "Ekakappamhi te buddhā, ",
  "bv28:13.4": "loke appaṭipuggalā. ",
  "bv28:14.1": "Catunnavutito kappe, ",
  "bv28:14.2": "eko āsi mahāmuni; ",
  "bv28:14.3": "Siddhattho so lokavidū, ",
  "bv28:14.4": "sallakatto anuttaro. ",
  "bv28:15.1": "Dvenavute ito kappe, ",
  "bv28:15.2": "duve āsuṁ vināyakā; ",
  "bv28:15.3": "Tisso phusso ca sambuddhā, ",
  "bv28:15.4": "asamā appaṭipuggalā. ",
  "bv28:16.1": "Ekanavutito kappe, ",
  "bv28:16.2": "vipassī nāma nāyako; ",
  "bv28:16.3": "Sopi buddho kāruṇiko, ",
  "bv28:16.4": "satte mocesi bandhanā. ",
  "bv28:17.1": "Ekatiṁse ito kappe, ",
  "bv28:17.2": "duve āsuṁ vināyakā; ",
  "bv28:17.3": "Sikhī ca vessabhū ceva, ",
  "bv28:17.4": "asamā appaṭipuggalā. ",
  "bv28:18.1": "Imamhi bhaddake kappe, ",
  "bv28:18.2": "tayo āsuṁ vināyakā; ",
  "bv28:18.3": "Kakusandho koṇāgamano, ",
  "bv28:18.4": "kassapo cāpi nāyako. ",
  "bv28:19.1": "Ahametarahi sambuddho, ",
  "bv28:19.2": "metteyyo cāpi hessati; ",
  "bv28:19.3": "Etepime pañca buddhā, ",
  "bv28:19.4": "dhīrā lokānukampakā. ",
  "bv28:20.1": "Etesaṁ dhammarājūnaṁ, ",
  "bv28:20.2": "Aññesaṁnekakoṭinaṁ; ",
  "bv28:20.3": "Ācikkhitvāna taṁ maggaṁ, ",
  "bv28:20.4": "Nibbutā te sasāvakāti. ",
  "bv28:21.1": "Buddhapakiṇṇakakaṇḍaṁ niṭṭhitaṁ. "
}