{
  "ps3.4:0.1": "Paṭisambhidāmagga ",
  "ps3.4:0.2": "3 Paññāvagga ",
  "ps3.4:0.3": "3.4. Vivekakathā ",
  "ps3.4:1.1": "Sāvatthinidānaṁ. ",
  "ps3.4:1.2": "“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti; ",
  "ps3.4:1.3": "evamevaṁ, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. ",
  "ps3.4:2.1": "Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? ",
  "ps3.4:2.2": "Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:2.3": "Sammāsaṅkappaṁ …pe… ",
  "ps3.4:2.4": "sammāvācaṁ … ",
  "ps3.4:2.5": "sammākammantaṁ … ",
  "ps3.4:2.6": "sammāājīvaṁ … ",
  "ps3.4:2.7": "sammāvāyāmaṁ … ",
  "ps3.4:2.8": "sammāsatiṁ … ",
  "ps3.4:2.9": "sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:2.10": "Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. ",
  "ps3.4:3.1": "Seyyathāpi, bhikkhave, ye keci bījagāmabhūtagāmā vuddhiṁ viruḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ viruḷhiṁ vepullaṁ āpajjanti; ",
  "ps3.4:3.2": "evamevaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu. ",
  "ps3.4:4.1": "Kathañca, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesu? ",
  "ps3.4:4.2": "Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:4.3": "Sammāsaṅkappaṁ bhāveti …pe… ",
  "ps3.4:4.4": "sammāvācaṁ bhāveti … ",
  "ps3.4:4.5": "sammākammantaṁ bhāveti … ",
  "ps3.4:4.6": "sammāājīvaṁ bhāveti … ",
  "ps3.4:4.7": "sammāvāyāmaṁ bhāveti … ",
  "ps3.4:4.8": "sammāsatiṁ bhāveti … ",
  "ps3.4:4.9": "sammāsamādhiṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:4.10": "Evaṁ kho, bhikkhave, bhikkhu sīlaṁ nissāya sīle patiṭṭhāya ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto vuddhiṁ viruḷhiṁ vepullaṁ pāpuṇāti dhammesū”ti. ",
  "ps3.4:5.0": "3.4.1. Maggaṅganiddesa ",
  "ps3.4:5.1": "Sammādiṭṭhiyā pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:5.2": "Sammāsaṅkappassa …pe… ",
  "ps3.4:5.3": "sammāvācāya … ",
  "ps3.4:5.4": "sammākammantassa … ",
  "ps3.4:5.5": "sammāājīvassa … ",
  "ps3.4:5.6": "sammāvāyāmassa … ",
  "ps3.4:5.7": "sammāsatiyā … ",
  "ps3.4:5.8": "sammāsamādhissa pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:6.1": "**Sammādiṭṭhiyā katame pañca vivekā?** ",
  "ps3.4:6.2": "Vikkhambhanaviveko, tadaṅgaviveko samucchedaviveko, paṭippassaddhiviveko, nissaraṇaviveko. ",
  "ps3.4:6.3": "Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ. ",
  "ps3.4:6.4": "Sammādiṭṭhiyā ime pañca vivekā. ",
  "ps3.4:6.5": "Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:7.1": "**Sammādiṭṭhiyā katame pañca virāgā?** ",
  "ps3.4:7.2": "Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo. ",
  "ps3.4:7.3": "Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ. ",
  "ps3.4:7.4": "Sammādiṭṭhiyā ime pañca virāgā. ",
  "ps3.4:7.5": "Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:8.1": "**Sammādiṭṭhiyā katame pañca nirodhā?** ",
  "ps3.4:8.2": "Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho. ",
  "ps3.4:8.3": "Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu. ",
  "ps3.4:8.4": "Sammādiṭṭhiyā ime pañca nirodhā. ",
  "ps3.4:8.5": "Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:9.1": "**Sammādiṭṭhiyā katame pañca vosaggā?** ",
  "ps3.4:9.2": "Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo. ",
  "ps3.4:9.3": "Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ. ",
  "ps3.4:9.4": "Sammādiṭṭhiyā ime pañca vosaggā. ",
  "ps3.4:9.5": "Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:9.6": "Sammādiṭṭhiyā ime pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:10.1": "**Sammāsaṅkappassa …pe…** ",
  "ps3.4:10.2": "**sammāvācāya …** ",
  "ps3.4:10.3": "**sammākammantassa …** ",
  "ps3.4:10.4": "**sammāājīvassa …** ",
  "ps3.4:10.5": "**sammāvāyāmassa …** ",
  "ps3.4:10.6": "**sammāsatiyā …** ",
  "ps3.4:10.7": "**sammāsamādhissa katame pañca vivekā?** ",
  "ps3.4:10.8": "Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko. ",
  "ps3.4:10.9": "Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe nissaraṇaviveko ca nirodho nibbānaṁ. ",
  "ps3.4:10.10": "Sammāsamādhissa ime pañca vivekā. ",
  "ps3.4:10.11": "Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:11.1": "**Sammāsamādhissa katame pañca virāgā?** ",
  "ps3.4:11.2": "Vikkhambhanavirāgo, tadaṅgavirāgo, samucchedavirāgo, paṭippassaddhivirāgo, nissaraṇavirāgo. ",
  "ps3.4:11.3": "Vikkhambhanavirāgo ca nīvaraṇānaṁ paṭhamajjhānaṁ bhāvayato, tadaṅgavirāgo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavirāgo ca lokuttaraṁ khayagāmimaggaṁ bhāvayato, paṭippassaddhivirāgo ca phalakkhaṇe, nissaraṇavirāgo ca nirodho nibbānaṁ. ",
  "ps3.4:11.4": "Sammāsamādhissa ime pañca virāgā. ",
  "ps3.4:11.5": "Imesu pañcasu virāgesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:12.1": "**Sammāsamādhissa katame pañca nirodhā?** ",
  "ps3.4:12.2": "Vikkhambhananirodho, tadaṅganirodho, samucchedanirodho, paṭippassaddhinirodho, nissaraṇanirodho. ",
  "ps3.4:12.3": "Vikkhambhananirodho ca nīvaraṇānaṁ paṭhamajjhānaṁ bhāvayato, tadaṅganirodho ca diṭṭhigatānaṁ nibbedhabhāgiyaṁ samādhiṁ bhāvayato, samucchedanirodho ca lokuttaraṁ khayagāmimaggaṁ bhāvayato, paṭippassaddhinirodho ca phalakkhaṇe, nissaraṇanirodho ca amatā dhātu. ",
  "ps3.4:12.4": "Sammāsamādhissa ime pañca nirodhā. ",
  "ps3.4:12.5": "Imesu pañcasu nirodhesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:13.1": "**Sammāsamādhissa katame pañca vosaggā?** ",
  "ps3.4:13.2": "Vikkhambhanavosaggo, tadaṅgavosaggo, samucchedavosaggo, paṭippassaddhivosaggo, nissaraṇavosaggo. ",
  "ps3.4:13.3": "Vikkhambhanavosaggo ca nīvaraṇānaṁ paṭhamajjhānaṁ bhāvayato, tadaṅgavosaggo ca diṭṭhigatānaṁ nibbedhabhāgiyaṁ samādhiṁ bhāvayato, samucchedavosaggo ca lokuttaraṁ khayagāmimaggaṁ bhāvayato, paṭippassaddhivosaggo ca phalakkhaṇe, nissaraṇavosaggo ca nirodho nibbānaṁ. ",
  "ps3.4:13.4": "Sammāsamādhissa ime pañca vosaggā. ",
  "ps3.4:13.5": "Imesu pañcasu vosaggesu chandajāto hoti saddhādhimutto, cittañcassa svādhiṭṭhitaṁ. ",
  "ps3.4:13.6": "Sammāsamādhissa ime pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:14.1": "“Seyyathāpi, bhikkhave, ye keci balakaraṇīyā kammantā karīyanti, sabbe te pathaviṁ nissāya pathaviyaṁ patiṭṭhāya evamete balakaraṇīyā kammantā karīyanti; ",
  "ps3.4:14.2": "evamevaṁ kho, bhikkhave, bhikkhu sīlaṁ nissāya sīle patiṭṭhāya satta bojjhaṅge bhāveti, satta bojjhaṅge bahulīkaroti …pe… ",
  "ps3.4:14.3": "satta bojjhaṅge bhāvento satta bojjhaṅge bahulīkaronto vuddhiṁ virūḷhiṁ vepullaṁ pāpuṇāti dhammesu …pe… ",
  "ps3.4:14.4": "pañca balāni bhāveti, pañca balāni bahulīkaroti …pe… ",
  "ps3.4:14.5": "pañca balāni bhāvento pañca balāni bahulīkaronto vuddhiṁ virūḷhiṁ vepullaṁ pāpuṇāti dhammesu …pe… ",
  "ps3.4:14.6": "pañcindriyāni bhāveti, pañcindriyāni bahulīkaroti …pe…. ",
  "ps3.4:15.1": "Seyyathāpi, bhikkhave, ye keci bījagāmabhūtagāmā vuddhiṁ virūḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya evamete bījagāmabhūtagāmā vuddhiṁ virūḷhiṁ vepullaṁ āpajjanti; ",
  "ps3.4:15.2": "evamevaṁ kho, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu. ",
  "ps3.4:16.1": "Kathañca, bhikkhave, bhikkhu sīlaṁ nissāya sīle patiṭṭhāya pañcindriyāni bhāvento pañcindriyāni bahulīkaronto vuddhiṁ virūḷhiṁ vepullaṁ pāpuṇāti dhammesu? ",
  "ps3.4:16.2": "Idha, bhikkhave, bhikkhu saddhindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:16.3": "Vīriyindriyaṁ bhāveti …pe… ",
  "ps3.4:16.4": "satindriyaṁ bhāveti …pe… ",
  "ps3.4:16.5": "samādhindriyaṁ bhāveti …pe… ",
  "ps3.4:16.6": "paññindriyaṁ bhāveti vivekanissitaṁ virāganissitaṁ nirodhanissitaṁ vosaggapariṇāmiṁ. ",
  "ps3.4:16.7": "Evaṁ kho, bhikkhave, bhikkhu sīlaṁ nissāya …pe… ",
  "ps3.4:16.8": "pāpuṇāti dhammesū”ti. ",
  "ps3.4:17.0": "3.4.2. Indriyaniddesa ",
  "ps3.4:17.1": "Saddhindriyassa pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:17.2": "Vīriyindriyassa …pe… ",
  "ps3.4:17.3": "satindriyassa …pe… ",
  "ps3.4:17.4": "samādhindriyassa …pe… ",
  "ps3.4:17.5": "paññindriyassa pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:18.1": "**Saddhindriyassa katame pañca vivekā?** ",
  "ps3.4:18.2": "Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko. ",
  "ps3.4:18.3": "Vikkhambhanaviveko ca nīvaraṇānaṁ paṭhamajjhānaṁ bhāvayato, tadaṅgaviveko ca diṭṭhigatānaṁ nibbedhabhāgiyaṁ samādhiṁ bhāvayato, samucchedaviveko ca lokuttaraṁ khayagāmimaggaṁ bhāvayato, paṭippassaddhiviveko ca phalakkhaṇe, nissaraṇaviveko ca nirodho nibbānaṁ. ",
  "ps3.4:18.4": "Saddhindriyassa ime pañca vivekā. ",
  "ps3.4:18.5": "Imesu pañcasu vivekesu chandajāto hoti saddhādhimutto, cittañcassa svādhiṭṭhitaṁ …pe… ",
  "ps3.4:18.6": "saddhindriyassa ime pañca vivekā, pañca virāgā, pañca nirodhā, pañca vosaggā, dvādasa nissayā. ",
  "ps3.4:19.1": "Vīriyindriyassa …pe… ",
  "ps3.4:19.2": "satindriyassa …pe… ",
  "ps3.4:19.3": "samādhindriyassa … ",
  "ps3.4:19.4": "paññindriyassa katame pañca vivekā? ",
  "ps3.4:19.5": "Vikkhambhanaviveko, tadaṅgaviveko, samucchedaviveko, paṭippassaddhiviveko, nissaraṇaviveko …pe… ",
  "ps3.4:19.6": "paññindriyassa ime pañca vivekā, pañca virāgā, pañca nirodhā, pañca vosaggā, dvādasa nissayāti. ",
  "ps3.4:19.7": "Vivekakathā niṭṭhitā. "
}