{
  "ud3.1:0.1": "Udāna 3.1 ",
  "ud3.1:0.2": "Kammavipākajasutta ",
  "ud3.1:1.1": "Evaṁ me sutaṁ—",
  "ud3.1:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "ud3.1:1.3": "Tena kho pana samayena aññataro bhikkhu bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsento sato sampajāno avihaññamāno. ",
  "ud3.1:2.1": "Addasā kho bhagavā taṁ bhikkhuṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsentaṁ sataṁ sampajānaṁ avihaññamānaṁ. ",
  "ud3.1:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud3.1:4.1": "“Sabbakammajahassa bhikkhuno, ",
  "ud3.1:4.2": "Dhunamānassa pure kataṁ rajaṁ; ",
  "ud3.1:4.3": "Amamassa ṭhitassa tādino, ",
  "ud3.1:4.4": "Attho natthi janaṁ lapetave”ti. ",
  "ud3.1:4.5": "Paṭhamaṁ. "
}