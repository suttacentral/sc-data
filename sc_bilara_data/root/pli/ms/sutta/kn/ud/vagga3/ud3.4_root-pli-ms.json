{
  "ud3.4:0.1": "Udāna 3.4 ",
  "ud3.4:0.2": "Sāriputtasutta ",
  "ud3.4:1.1": "Evaṁ me sutaṁ—",
  "ud3.4:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "ud3.4:1.3": "Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "ud3.4:1.4": "Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "ud3.4:2.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud3.4:3.1": "“Yathāpi pabbato selo, ",
  "ud3.4:3.2": "acalo suppatiṭṭhito; ",
  "ud3.4:3.3": "Evaṁ mohakkhayā bhikkhu, ",
  "ud3.4:3.4": "pabbatova na vedhatī”ti. ",
  "ud3.4:3.5": "Catutthaṁ. "
}