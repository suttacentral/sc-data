{
  "ud8.9:0.1": "Udāna 8.9",
  "ud8.9:0.2": "Paṭhamadabbasutta",
  "ud8.9:1.1": "Evaṁ me sutaṁ—",
  "ud8.9:1.2": "ekaṁ samayaṁ bhagavā rājagahe viharati veḷuvane kalandakanivāpe.",
  "ud8.9:1.3": "Atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.",
  "ud8.9:1.4": "Ekamantaṁ nisinno kho āyasmā dabbo mallaputto bhagavantaṁ etadavoca:",
  "ud8.9:1.5": "“parinibbānakālo me dāni, sugatā”ti.",
  "ud8.9:1.6": "“Yassadāni tvaṁ, dabba, kālaṁ maññasī”ti.",
  "ud8.9:2.1": "Atha kho āyasmā dabbo mallaputto uṭṭhāyāsanā bhagavantaṁ abhivādetvā padakkhiṇaṁ katvā vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbāyi.",
  "ud8.9:3.1": "Atha kho āyasmato dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi.",
  "ud8.9:3.2": "Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi;",
  "ud8.9:3.3": "evamevaṁ āyasmato dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.",
  "ud8.9:4.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.9:5.1": "“Abhedi kāyo nirodhi saññā,",
  "ud8.9:5.2": "Vedanā sītibhaviṁsu sabbā;",
  "ud8.9:5.3": "Vūpasamiṁsu saṅkhārā,",
  "ud8.9:5.4": "Viññāṇaṁ atthamāgamā”ti.",
  "ud8.9:5.5": "Navamaṁ."
}