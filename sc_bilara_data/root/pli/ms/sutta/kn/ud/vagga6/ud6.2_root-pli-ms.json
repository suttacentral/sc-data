{
  "ud6.2:0.1": "Udāna 6.2 ",
  "ud6.2:0.2": "Sattajaṭilasutta ",
  "ud6.2:1.1": "Evaṁ me sutaṁ—",
  "ud6.2:1.2": " ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "ud6.2:1.3": "Tena kho pana samayena bhagavā sāyanhasamayaṁ paṭisallānā vuṭṭhito bahidvārakoṭṭhake nisinno hoti. ",
  "ud6.2:1.4": "Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ",
  "ud6.2:2.1": "Tena kho pana samayena satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, parūḷhakacchanakhalomā khārivividhamādāya bhagavato avidūre atikkamanti. ",
  "ud6.2:3.1": "Addasā kho rājā pasenadi kosalo te satta ca jaṭile, satta ca nigaṇṭhe, satta ca acelake, satta ca ekasāṭake, satta ca paribbājake, parūḷhakacchanakhalome khārivividhamādāya bhagavato avidūre atikkamante. ",
  "ud6.2:3.2": "Disvāna uṭṭhāyāsanā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena te satta ca jaṭilā, satta ca nigaṇṭhā, satta ca acelakā, satta ca ekasāṭakā, satta ca paribbājakā, tenañjaliṁ paṇāmetvā tikkhattuṁ nāmaṁ sāvesi: ",
  "ud6.2:3.3": "“rājāhaṁ, bhante, pasenadi kosalo; ",
  "ud6.2:3.4": "rājāhaṁ, bhante, pasenadi kosalo; ",
  "ud6.2:3.5": "rājāhaṁ, bhante, pasenadi kosalo”ti. ",
  "ud6.2:4.1": "Atha kho rājā pasenadi kosalo acirapakkantesu tesu sattasu ca jaṭilesu, sattasu ca nigaṇṭhesu, sattasu ca acelakesu, sattasu ca ekasāṭakesu, sattasu ca paribbājakesu, yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājā pasenadi kosalo bhagavantaṁ etadavoca: ",
  "ud6.2:4.2": "“ye kho, bhante, loke arahanto vā arahattamaggaṁ vā samāpannā ete tesaṁ aññatare”ti. ",
  "ud6.2:5.1": "“Dujjānaṁ kho etaṁ, mahārāja, tayā gihinā kāmabhoginā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena—ime vā arahanto, ime vā arahattamaggaṁ samāpannāti. ",
  "ud6.2:6.1": "Saṁvāsena kho, mahārāja, sīlaṁ veditabbaṁ. Tañca kho dīghena addhunā na ittaraṁ, manasikarotā no amanasikarotā, paññavatā no duppaññena. ",
  "ud6.2:6.2": "Saṁvohārena kho, mahārāja, soceyyaṁ veditabbaṁ. Tañca kho dīghena addhunā na ittaraṁ, manasikarotā no amanasikarotā, paññavatā no duppaññena. ",
  "ud6.2:6.3": "Āpadāsu kho, mahārāja, thāmo veditabbo. So ca kho dīghena addhunā na ittaraṁ, manasikarotā no amanasikarotā, paññavatā no duppaññena. ",
  "ud6.2:6.4": "Sākacchāya kho, mahārāja, paññā veditabbā. Sā ca kho dīghena addhunā na ittaraṁ, manasikarotā no amanasikarotā, paññavatā no duppaññenā”ti. ",
  "ud6.2:7.1": "“Acchariyaṁ, bhante, abbhutaṁ, bhante. ",
  "ud6.2:7.2": "Yāva subhāsitañcidaṁ, bhante, bhagavatā: ",
  "ud6.2:7.3": "‘dujjānaṁ kho etaṁ, mahārāja, tayā gihinā puttasambādhasayanaṁ ajjhāvasantena kāsikacandanaṁ paccanubhontena mālāgandhavilepanaṁ dhārayantena jātarūparajataṁ sādiyantena—ime vā arahanto, ime vā arahattamaggaṁ samāpannāti. ",
  "ud6.2:7.4": "Saṁvāsena kho, mahārāja, sīlaṁ veditabbaṁ …pe… ",
  "ud6.2:7.5": "sākacchāya kho, mahārāja, paññā veditabbā. ",
  "ud6.2:7.6": "Sā ca kho dīghena addhunā na ittaraṁ, manasikarotā no amanasikarotā, paññavatā no duppaññenā’”ti. ",
  "ud6.2:8.1": "“Ete, bhante, mama purisā corā ocarakā janapadaṁ ocaritvā gacchanti. ",
  "ud6.2:8.2": "Tehi paṭhamaṁ ociṇṇaṁ ahaṁ pacchā osārissāmi. ",
  "ud6.2:8.3": "Idāni te, bhante, taṁ rajojallaṁ pavāhetvā sunhātā suvilittā kappitakesamassū odātavatthavasanā pañcahi kāmaguṇehi samappitā samaṅgibhūtā paricāressantī”ti. ",
  "ud6.2:9.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud6.2:10.1": "“Na vāyameyya sabbattha, ",
  "ud6.2:10.2": "nāññassa puriso siyā; ",
  "ud6.2:10.3": "Nāññaṁ nissāya jīveyya, ",
  "ud6.2:10.4": "dhammena na vaṇiṁ care”ti. ",
  "ud6.2:10.5": "Dutiyaṁ. "
}