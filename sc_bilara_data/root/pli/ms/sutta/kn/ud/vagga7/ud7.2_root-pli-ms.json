{
  "ud7.2:0.1": "Udāna 7.2 ",
  "ud7.2:0.2": "Dutiyalakuṇḍakabhaddiyasutta ",
  "ud7.2:1.1": "Evaṁ me sutaṁ—",
  "ud7.2:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "ud7.2:1.3": "Tena kho pana samayena āyasmā sāriputto āyasmantaṁ lakuṇḍakabhaddiyaṁ sekhaṁ maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṁseti. ",
  "ud7.2:2.1": "Addasā kho bhagavā āyasmantaṁ sāriputtaṁ āyasmantaṁ lakuṇḍakabhaddiyaṁ sekhaṁ maññamānaṁ bhiyyoso mattāya anekapariyāyena dhammiyā kathāya sandassentaṁ samādapentaṁ samuttejentaṁ sampahaṁsentaṁ. ",
  "ud7.2:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud7.2:4.1": "“Acchecchi vaṭṭaṁ byagā nirāsaṁ, ",
  "ud7.2:4.2": "Visukkhā saritā na sandati; ",
  "ud7.2:4.3": "Chinnaṁ vaṭṭaṁ na vattati, ",
  "ud7.2:4.4": "Esevanto dukkhassā”ti. ",
  "ud7.2:4.5": "Dutiyaṁ. "
}