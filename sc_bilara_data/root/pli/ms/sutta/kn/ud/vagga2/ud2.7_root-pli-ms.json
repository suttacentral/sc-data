{
  "ud2.7:0.1": "Udāna 2.7 ",
  "ud2.7:0.2": "Ekaputtakasutta ",
  "ud2.7:1.1": "Evaṁ me sutaṁ—",
  "ud2.7:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "ud2.7:1.3": "Tena kho pana samayena aññatarassa upāsakassa ekaputtako piyo manāpo kālaṅkato hoti. ",
  "ud2.7:2.1": "Atha kho sambahulā upāsakā allavatthā allakesā divā divassa yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te upāsake bhagavā etadavoca: ",
  "ud2.7:2.2": "“kiṁ nu kho tumhe, upāsakā, allavatthā allakesā idhūpasaṅkamantā divā divassā”ti? ",
  "ud2.7:3.1": "Evaṁ vutte, so upāsako bhagavantaṁ etadavoca: ",
  "ud2.7:3.2": "“mayhaṁ kho, bhante, ekaputtako piyo manāpo kālaṅkato. ",
  "ud2.7:3.3": "Tena mayaṁ allavatthā allakesā idhūpasaṅkamantā divā divassā”ti. ",
  "ud2.7:4.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud2.7:5.1": "“Piyarūpassādagadhitāse, ",
  "ud2.7:5.2": "Devakāyā puthu manussā ca; ",
  "ud2.7:5.3": "Aghāvino parijunnā, ",
  "ud2.7:5.4": "Maccurājassa vasaṁ gacchanti. ",
  "ud2.7:6.1": "Ye ve divā ca ratto ca, ",
  "ud2.7:6.2": "Appamattā jahanti piyarūpaṁ; ",
  "ud2.7:6.3": "Te ve khaṇanti aghamūlaṁ, ",
  "ud2.7:6.4": "Maccuno āmisaṁ durativattan”ti. ",
  "ud2.7:6.5": "Sattamaṁ. "
}