{
  "ud1.7:0.1": "Udāna 1.7 ",
  "ud1.7:0.2": "Ajakalāpakasutta ",
  "ud1.7:1.1": "Evaṁ me sutaṁ—",
  "ud1.7:1.2": " ekaṁ samayaṁ bhagavā pāvāyaṁ viharati ajakalāpake cetiye, ajakalāpakassa yakkhassa bhavane. ",
  "ud1.7:1.3": "Tena kho pana samayena bhagavā rattandhakāratimisāyaṁ abbhokāse nisinno hoti; devo ca ekamekaṁ phusāyati. ",
  "ud1.7:1.4": "Atha kho ajakalāpako yakkho bhagavato bhayaṁ chambhitattaṁ lomahaṁsaṁ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṁ “akkulo pakkulo”ti akkulapakkulikaṁ akāsi: ",
  "ud1.7:1.5": "“eso te, samaṇa, pisāco”ti. ",
  "ud1.7:2.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud1.7:3.1": "“Yadā sakesu dhammesu, ",
  "ud1.7:3.2": "pāragū hoti brāhmaṇo; ",
  "ud1.7:3.3": "Atha etaṁ pisācañca, ",
  "ud1.7:3.4": "pakkulañcātivattatī”ti. ",
  "ud1.7:3.5": "Sattamaṁ. "
}