{
  "ud1.4:0.1": "Udāna 1.4 ",
  "ud1.4:0.2": "Huṁhuṅkasutta ",
  "ud1.4:1.1": "Evaṁ me sutaṁ—",
  "ud1.4:1.2": " ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe paṭhamābhisambuddho. ",
  "ud1.4:1.3": "Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. ",
  "ud1.4:1.4": "Atha kho bhagavā tassa sattāhassa accayena tamhā samādhimhā vuṭṭhāsi. ",
  "ud1.4:2.1": "Atha kho aññataro huṁhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "ud1.4:2.2": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho so brāhmaṇo bhagavantaṁ etadavoca: ",
  "ud1.4:2.3": "“kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti? ",
  "ud1.4:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud1.4:4.1": "“Yo brāhmaṇo bāhitapāpadhammo, ",
  "ud1.4:4.2": "Nihuṁhuṅko nikkasāvo yatatto; ",
  "ud1.4:4.3": "Vedantagū vūsitabrahmacariyo, ",
  "ud1.4:4.4": "Dhammena so brahmavādaṁ vadeyya; ",
  "ud1.4:4.5": "Yassussadā natthi kuhiñci loke”ti. ",
  "ud1.4:4.6": "Catutthaṁ. "
}