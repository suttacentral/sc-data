{
  "ud4.10:0.1": "Udāna 4.10 ",
  "ud4.10:0.2": "Sāriputtaupasamasutta ",
  "ud4.10:1.1": "Evaṁ me sutaṁ—",
  "ud4.10:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "ud4.10:1.3": "Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamāno. ",
  "ud4.10:2.1": "Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya attano upasamaṁ paccavekkhamānaṁ. ",
  "ud4.10:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi: ",
  "ud4.10:4.1": "“Upasantasantacittassa, ",
  "ud4.10:4.2": "netticchinnassa bhikkhuno; ",
  "ud4.10:4.3": "Vikkhīṇo jātisaṁsāro, ",
  "ud4.10:4.4": "mutto so mārabandhanā”ti. ",
  "ud4.10:4.5": "Dasamaṁ. ",
  "ud4.10:4.6": "Meghiyavaggo catuttho. ",
  "ud4.10:5.0": "Tassuddānaṁ ",
  "ud4.10:5.1": "Meghiyo uddhatā gopālo, ",
  "ud4.10:5.2": "yakkho nāgena pañcamaṁ; ",
  "ud4.10:5.3": "Piṇḍolo sāriputto ca, ",
  "ud4.10:5.4": "sundarī bhavati aṭṭhamaṁ; ",
  "ud4.10:5.5": "Upaseno vaṅgantaputto, ",
  "ud4.10:5.6": "sāriputto ca te dasāti. "
}