{
  "thag5.2:0.1": "Theragāthā 5.2 ",
  "thag5.2:0.2": "Pañcakanipāta ",
  "thag5.2:0.3": "Paṭhamavagga ",
  "thag5.2:0.4": "Subhūtattheragāthā ",
  "thag5.2:1.1": "“Ayoge yuñjamattānaṁ, ",
  "thag5.2:1.2": "puriso kiccamicchako; ",
  "thag5.2:1.3": "Carañce nādhigaccheyya, ",
  "thag5.2:1.4": "‘taṁ me dubbhagalakkhaṇaṁ’. ",
  "thag5.2:2.1": "Abbūḷhaṁ aghagataṁ vijitaṁ, ",
  "thag5.2:2.2": "Ekañce ossajeyya kalīva siyā; ",
  "thag5.2:2.3": "Sabbānipi ce ossajeyya andhova siyā, ",
  "thag5.2:2.4": "Samavisamassa adassanato. ",
  "thag5.2:3.1": "Yañhi kayirā tañhi vade, ",
  "thag5.2:3.2": "yaṁ na kayirā na taṁ vade; ",
  "thag5.2:3.3": "Akarontaṁ bhāsamānaṁ, ",
  "thag5.2:3.4": "parijānanti paṇḍitā. ",
  "thag5.2:4.1": "Yathāpi ruciraṁ pupphaṁ, ",
  "thag5.2:4.2": "vaṇṇavantaṁ agandhakaṁ; ",
  "thag5.2:4.3": "Evaṁ subhāsitā vācā, ",
  "thag5.2:4.4": "aphalā hoti akubbato. ",
  "thag5.2:5.1": "Yathāpi ruciraṁ pupphaṁ, ",
  "thag5.2:5.2": "Vaṇṇavantaṁ sugandhakaṁ; ",
  "thag5.2:5.3": "Evaṁ subhāsitā vācā, ",
  "thag5.2:5.4": "Saphalā hoti kubbato”ti. ",
  "thag5.2:5.5": "… Subhūto thero …. "
}