{
  "tha-ap40:0.1": "Therāpadāna",
  "tha-ap40:0.2": "Kuṇḍadhānavagga",
  "tha-ap40:0.3": "8 Āyāgadāyakattheraapadāna",
  "tha-ap40:1.1": "“Nibbute lokanāthamhi,",
  "tha-ap40:1.2": "sikhimhi vadataṁ vare;",
  "tha-ap40:1.3": "Haṭṭho haṭṭhena cittena,",
  "tha-ap40:1.4": "avandiṁ thūpamuttamaṁ.",
  "tha-ap40:2.1": "Vaḍḍhakīhi kathāpetvā,",
  "tha-ap40:2.2": "mūlaṁ datvānahaṁ tadā;",
  "tha-ap40:2.3": "Haṭṭho haṭṭhena cittena,",
  "tha-ap40:2.4": "āyāgaṁ kārapesahaṁ.",
  "tha-ap40:3.1": "Aṭṭha kappāni devesu,",
  "tha-ap40:3.2": "abbokiṇṇaṁ vasiṁ ahaṁ;",
  "tha-ap40:3.3": "Avasesesu kappesu,",
  "tha-ap40:3.4": "vokiṇṇaṁ saṁsariṁ ahaṁ.",
  "tha-ap40:4.1": "Kāye visaṁ na kamati,",
  "tha-ap40:4.2": "satthāni na ca hanti me;",
  "tha-ap40:4.3": "Udakehaṁ na miyyāmi,",
  "tha-ap40:4.4": "āyāgassa idaṁ phalaṁ.",
  "tha-ap40:5.1": "Yadicchāmi ahaṁ vassaṁ,",
  "tha-ap40:5.2": "mahāmegho pavassati;",
  "tha-ap40:5.3": "Devāpi me vasaṁ enti,",
  "tha-ap40:5.4": "puññakammassidaṁ phalaṁ.",
  "tha-ap40:6.1": "Sattaratanasampanno,",
  "tha-ap40:6.2": "tiṁsakkhattuṁ ahosahaṁ;",
  "tha-ap40:6.3": "Na maṁ kecāvajānanti,",
  "tha-ap40:6.4": "puññakammassidaṁ phalaṁ.",
  "tha-ap40:7.1": "Ekattiṁse ito kappe,",
  "tha-ap40:7.2": "āyāgaṁ yamakārayiṁ;",
  "tha-ap40:7.3": "Duggatiṁ nābhijānāmi,",
  "tha-ap40:7.4": "āyāgassa idaṁ phalaṁ.",
  "tha-ap40:8.1": "Paṭisambhidā catasso,",
  "tha-ap40:8.2": "…pe…",
  "tha-ap40:8.3": "kataṁ buddhassa sāsanaṁ”.",
  "tha-ap40:9.1": "Itthaṁ sudaṁ āyasmā āyāgadāyako thero imā gāthāyo abhāsitthāti.",
  "tha-ap40:10.1": "Āyāgadāyakattherassāpadānaṁ aṭṭhamaṁ."
}