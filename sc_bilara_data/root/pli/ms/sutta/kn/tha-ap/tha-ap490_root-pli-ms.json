{
  "tha-ap490:0.1": "Therāpadāna",
  "tha-ap490:0.2": "Paṁsukūlavagga",
  "tha-ap490:0.3": "8. Taraṇiyattheraapadāna",
  "tha-ap490:1.1": "“Atthadassī tu bhagavā,",
  "tha-ap490:1.2": "sayambhū lokanāyako;",
  "tha-ap490:1.3": "Vinatā nadiyā tīraṁ,",
  "tha-ap490:1.4": "upāgacchi tathāgato.",
  "tha-ap490:2.1": "Udakā abhinikkhamma,",
  "tha-ap490:2.2": "kacchapo vārigocaro;",
  "tha-ap490:2.3": "Buddhaṁ tāretukāmohaṁ,",
  "tha-ap490:2.4": "upesiṁ lokanāyakaṁ.",
  "tha-ap490:3.1": "‘Abhirūhatu maṁ buddho,",
  "tha-ap490:3.2": "atthadassī mahāmuni;",
  "tha-ap490:3.3": "Ahaṁ taṁ tārayissāmi,",
  "tha-ap490:3.4": "dukkhassantakaro tuvaṁ’.",
  "tha-ap490:4.1": "Mama saṅkappamaññāya,",
  "tha-ap490:4.2": "atthadassī mahāyaso;",
  "tha-ap490:4.3": "Abhirūhitvā me piṭṭhiṁ,",
  "tha-ap490:4.4": "aṭṭhāsi lokanāyako.",
  "tha-ap490:5.1": "Yato sarāmi attānaṁ,",
  "tha-ap490:5.2": "yato pattosmi viññutaṁ;",
  "tha-ap490:5.3": "Sukhaṁ me tādisaṁ natthi,",
  "tha-ap490:5.4": "phuṭṭhe pādatale yathā.",
  "tha-ap490:6.1": "Uttaritvāna sambuddho,",
  "tha-ap490:6.2": "atthadassī mahāyaso;",
  "tha-ap490:6.3": "Naditīramhi ṭhatvāna,",
  "tha-ap490:6.4": "imā gāthā abhāsatha.",
  "tha-ap490:7.1": "‘Yāvatā vattate cittaṁ,",
  "tha-ap490:7.2": "gaṅgāsotaṁ tarāmahaṁ;",
  "tha-ap490:7.3": "Ayañca kacchapo rājā,",
  "tha-ap490:7.4": "tāresi mama paññavā.",
  "tha-ap490:8.1": "Iminā buddhataraṇena,",
  "tha-ap490:8.2": "mettacittavatāya ca;",
  "tha-ap490:8.3": "Aṭṭhārase kappasate,",
  "tha-ap490:8.4": "devaloke ramissati.",
  "tha-ap490:9.1": "Devalokā idhāgantvā,",
  "tha-ap490:9.2": "sukkamūlena codito;",
  "tha-ap490:9.3": "Ekāsane nisīditvā,",
  "tha-ap490:9.4": "kaṅkhāsotaṁ tarissati.",
  "tha-ap490:10.1": "Yathāpi bhaddake khette,",
  "tha-ap490:10.2": "bījaṁ appampi ropitaṁ;",
  "tha-ap490:10.3": "Sammādhāre pavecchante,",
  "tha-ap490:10.4": "phalaṁ toseti kassakaṁ’.",
  "tha-ap490:11.1": "Tathevidaṁ buddhakhettaṁ,",
  "tha-ap490:11.2": "sammāsambuddhadesitaṁ;",
  "tha-ap490:11.3": "Sammādhāre pavecchante,",
  "tha-ap490:11.4": "phalaṁ maṁ tosayissati.",
  "tha-ap490:12.1": "Padhānapahitattomhi,",
  "tha-ap490:12.2": "upasanto nirūpadhi;",
  "tha-ap490:12.3": "Sabbāsave pariññāya,",
  "tha-ap490:12.4": "viharāmi anāsavo.",
  "tha-ap490:13.1": "Aṭṭhārase kappasate,",
  "tha-ap490:13.2": "yaṁ kammamakariṁ tadā;",
  "tha-ap490:13.3": "Duggatiṁ nābhijānāmi,",
  "tha-ap490:13.4": "taraṇāya idaṁ phalaṁ.",
  "tha-ap490:14.1": "Kilesā jhāpitā mayhaṁ,",
  "tha-ap490:14.2": "…pe…",
  "tha-ap490:14.3": "viharāmi anāsavo.",
  "tha-ap490:15.1": "Svāgataṁ vata me āsi,",
  "tha-ap490:15.2": "…pe…",
  "tha-ap490:15.3": "kataṁ buddhassa sāsanaṁ.",
  "tha-ap490:16.1": "Paṭisambhidā catasso,",
  "tha-ap490:16.2": "…pe…",
  "tha-ap490:16.3": "kataṁ buddhassa sāsanaṁ”.",
  "tha-ap490:17.1": "Itthaṁ sudaṁ āyasmā taraṇiyo thero imā gāthāyo abhāsitthāti.",
  "tha-ap490:18.1": "Taraṇiyattherassāpadānaṁ aṭṭhamaṁ."
}