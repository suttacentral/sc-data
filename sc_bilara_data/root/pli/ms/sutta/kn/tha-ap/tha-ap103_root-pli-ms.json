{
  "tha-ap103:0.1": "Therāpadāna",
  "tha-ap103:0.2": "Bhikkhadāyivagga",
  "tha-ap103:0.3": "1 Bhikkhadāyakattheraapadāna",
  "tha-ap103:1.1": "“Suvaṇṇavaṇṇaṁ sambuddhaṁ,",
  "tha-ap103:1.2": "Āhutīnaṁ paṭiggahaṁ;",
  "tha-ap103:1.3": "Pavarā abhinikkhantaṁ,",
  "tha-ap103:1.4": "Vanā nibbanamāgataṁ.",
  "tha-ap103:2.1": "Kaṭacchubhikkhaṁ pādāsiṁ,",
  "tha-ap103:2.2": "siddhatthassa mahesino;",
  "tha-ap103:2.3": "Paññāya upasantassa,",
  "tha-ap103:2.4": "mahāvīrassa tādino.",
  "tha-ap103:3.1": "Padenānupadāyantaṁ,",
  "tha-ap103:3.2": "nibbāpente mahājanaṁ;",
  "tha-ap103:3.3": "Uḷārā vitti me jātā,",
  "tha-ap103:3.4": "buddhe ādiccabandhune.",
  "tha-ap103:4.1": "Catunnavutito kappe,",
  "tha-ap103:4.2": "yaṁ dānamadadiṁ tadā;",
  "tha-ap103:4.3": "Duggatiṁ nābhijānāmi,",
  "tha-ap103:4.4": "bhikkhādānassidaṁ phalaṁ.",
  "tha-ap103:5.1": "Sattāsītimhito kappe,",
  "tha-ap103:5.2": "mahāreṇu sanāmakā;",
  "tha-ap103:5.3": "Sattaratanasampannā,",
  "tha-ap103:5.4": "sattete cakkavattino.",
  "tha-ap103:6.1": "Paṭisambhidā catasso,",
  "tha-ap103:6.2": "vimokkhāpi ca aṭṭhime;",
  "tha-ap103:6.3": "Chaḷabhiññā sacchikatā,",
  "tha-ap103:6.4": "kataṁ buddhassa sāsanaṁ”.",
  "tha-ap103:7.1": "Itthaṁ sudaṁ āyasmā bhikkhadāyako thero imā gāthāyo abhāsitthāti.",
  "tha-ap103:8.1": "Bhikkhadāyakattherassāpadānaṁ paṭhamaṁ."
}