{
  "ne9:0.1": "Netti ",
  "ne9:0.2": "Paṭiniddesavāra ",
  "ne9:0.3": "Vibhaṅga 6 ",
  "ne9:0.4": "Catubyūhahāravibhaṅga ",
  "ne9:1.1": "Tattha katamo catubyūho hāro? ",
  "ne9:1.2": "“Neruttamadhippāyo”ti ayaṁ. ",
  "ne9:1.3": "Byañjanena suttassa neruttañca adhippāyo ca nidānañca pubbāparasandhi ca gavesitabbo. ",
  "ne9:1.4": "Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ. ",
  "ne9:1.5": "Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti. ",
  "ne9:1.6": "Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo ekādhivacanakusalo anekādhivacanakusalo, evaṁ sabbāni kātabbāni janapadaniruttāni sabbā ca janapadaniruttiyo. ",
  "ne9:1.7": "Ayaṁ niruttipadasaṁhitā. ",
  "ne9:2.1": "Tattha katamo adhippāyo? ",
  "ne9:3.1": "“Dhammo have rakkhati dhammacāriṁ, ",
  "ne9:3.2": "Chattaṁ mahantaṁ yatha vassakāle; ",
  "ne9:3.3": "Esānisaṁso dhamme suciṇṇe, ",
  "ne9:3.4": "Na duggatiṁ gacchati dhammacārī”ti. ",
  "ne9:4.1": "Idha bhagavato ko adhippāyo? ",
  "ne9:4.2": "Ye apāyehi parimuccitukāmā bhavissanti, te dhammacārino bhavissantīti ayaṁ ettha bhagavato adhippāyo. ",
  "ne9:5.1": "“Coro yathā sandhimukhe gahīto, ",
  "ne9:5.2": "Sakammunā haññati bajjhate ca; ",
  "ne9:5.3": "Evaṁ ayaṁ pecca pajā parattha, ",
  "ne9:5.4": "Sakammunā haññati bajjhate cā”ti. ",
  "ne9:6.1": "Idha bhagavato ko adhippāyo? ",
  "ne9:6.2": "Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo. ",
  "ne9:7.1": "“Sukhakāmāni bhūtāni, ",
  "ne9:7.2": "Yo daṇḍena vihiṁsati; ",
  "ne9:7.3": "Attano sukhamesāno, ",
  "ne9:7.4": "Pecca so na labhate sukhan”ti. ",
  "ne9:8.1": "Idha bhagavato ko adhippāyo? ",
  "ne9:8.2": "Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo. ",
  "ne9:9.1": "“Middhī yadā hoti mahagghaso ca, ",
  "ne9:9.2": "Niddāyitā samparivattasāyī; ",
  "ne9:9.3": "Mahāvarāhova nivāpapuṭṭho, ",
  "ne9:9.4": "Punappunaṁ gabbhamupeti mando”ti. ",
  "ne9:10.1": "Idha bhagavato ko adhippāyo? ",
  "ne9:10.2": "Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo. ",
  "ne9:11.1": "“Appamādo amatapadaṁ, ",
  "ne9:11.2": "Pamādo maccuno padaṁ; ",
  "ne9:11.3": "Appamattā na mīyanti, ",
  "ne9:11.4": "Ye pamattā yathā matā”ti. ",
  "ne9:12.1": "Idha bhagavato ko adhippāyo? ",
  "ne9:12.2": "Ye amatapariyesanaṁ pariyesitukāmā bhavissanti, te appamattā viharissantīti ayaṁ ettha bhagavato adhippāyo. ",
  "ne9:12.3": "Ayaṁ adhippāyo. ",
  "ne9:13.1": "Tattha katamaṁ nidānaṁ? ",
  "ne9:13.2": "Yathā so dhaniyo gopālako bhagavantaṁ āha—",
  "ne9:14.1": "“Nandati puttehi puttimā, ",
  "ne9:14.2": "Gomā gohi tatheva nandati; ",
  "ne9:14.3": "Upadhī hi narassa nandanā, ",
  "ne9:14.4": "Na hi so nandati yo nirūpadhī”ti. ",
  "ne9:15.1": "Bhagavā āha—",
  "ne9:16.1": "“Socati puttehi puttimā, ",
  "ne9:16.2": "Gopiko gohi tatheva socati; ",
  "ne9:16.3": "Upadhī hi narassa socanā, ",
  "ne9:16.4": "Na hi so socati yo nirūpadhī”ti. ",
  "ne9:17.1": "Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti. ",
  "ne9:17.2": "Yathā ca māro pāpimā gijjhakūṭā pabbatā puthusilaṁ pātesi, bhagavā āha—",
  "ne9:18.1": "“Sacepi kevalaṁ sabbaṁ, ",
  "ne9:18.2": "gijjhakūṭaṁ calessasi; ",
  "ne9:18.3": "Neva sammāvimuttānaṁ, ",
  "ne9:18.4": "buddhānaṁ atthi iñjitaṁ. ",
  "ne9:19.1": "Nabhaṁ phaleyyappathavī caleyya, ",
  "ne9:19.2": "Sabbeva pāṇā uda santaseyyuṁ; ",
  "ne9:19.3": "Sallampi ce urasi pakappayeyyuṁ, ",
  "ne9:19.4": "Upadhīsu tāṇaṁ na karonti buddhā”ti. ",
  "ne9:20.1": "Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti. ",
  "ne9:20.2": "Yathā cāha—",
  "ne9:21.1": "“Na taṁ daḷhaṁ bandhanamāhu dhīrā, ",
  "ne9:21.2": "Yadāyasaṁ dārujapabbajañca; ",
  "ne9:21.3": "Sārattarattā maṇikuṇḍalesu, ",
  "ne9:21.4": "Puttesu dāresu ca yā apekkhā”ti. ",
  "ne9:22.1": "Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti. ",
  "ne9:22.2": "Yathā cāha—",
  "ne9:23.1": "“Etaṁ daḷhaṁ bandhanamāhu dhīrā, ",
  "ne9:23.2": "Ohārinaṁ sithilaṁ duppamuñcaṁ; ",
  "ne9:23.3": "Etampi chetvāna paribbajanti, ",
  "ne9:23.4": "Anapekkhino kāmasukhaṁ pahāyā”ti. ",
  "ne9:24.1": "Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti. ",
  "ne9:24.2": "Yathā cāha—",
  "ne9:25.1": "“Āturaṁ asuciṁ pūtiṁ, ",
  "ne9:25.2": "duggandhaṁ dehanissitaṁ; ",
  "ne9:25.3": "Paggharantaṁ divā rattiṁ, ",
  "ne9:25.4": "bālānaṁ abhinanditan”ti. ",
  "ne9:26.1": "Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. ",
  "ne9:26.2": "Yathā cāha—",
  "ne9:27.1": "“Ucchinda sinehamattano, ",
  "ne9:27.2": "Kumudaṁ sāradikaṁva pāṇinā; ",
  "ne9:27.3": "Santimaggameva brūhaya, ",
  "ne9:27.4": "Nibbānaṁ sugatena desitan”ti. ",
  "ne9:28.1": "Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. ",
  "ne9:28.2": "Idaṁ nidānaṁ. ",
  "ne9:29.1": "Tattha katamo pubbāparasandhi. ",
  "ne9:29.2": "Yathāha—",
  "ne9:30.1": "“Kāmandhā jālasañchannā, ",
  "ne9:30.2": "Taṇhāchadanachāditā; ",
  "ne9:30.3": "Pamattabandhanā baddhā, ",
  "ne9:30.4": "Macchāva kumināmukhe; ",
  "ne9:30.5": "Jarāmaraṇamanventi, ",
  "ne9:30.6": "Vaccho khīrapakova mātaran”ti. ",
  "ne9:31.1": "Ayaṁ kāmataṇhā vuttā. ",
  "ne9:31.2": "Sā katamena pubbāparena yujjati? ",
  "ne9:31.3": "Yathāha—",
  "ne9:32.1": "“Ratto atthaṁ na jānāti, ",
  "ne9:32.2": "ratto dhammaṁ na passati; ",
  "ne9:32.3": "Andhantamaṁ tadā hoti, ",
  "ne9:32.4": "yaṁ rāgo sahate naran”ti. ",
  "ne9:33.1": "Iti andhatāya ca sañchannatāya ca sāyeva taṇhā abhilapitā. ",
  "ne9:33.2": "Yañcāha kāmandhā jālasañchannā, taṇhāchadanachāditāti. ",
  "ne9:33.3": "Yañcāha ratto atthaṁ na jānāti, ratto dhammaṁ na passatīti, imehi padehi pariyuṭṭhānehi sāyeva taṇhā abhilapitā. ",
  "ne9:33.4": "Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā. ",
  "ne9:33.5": "Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti, tasmā kilesavasena ca pariyuṭṭhānavasena ca taṇhābandhanaṁ vuttaṁ. ",
  "ne9:33.6": "Ye edisikā, te jarāmaraṇaṁ anventi, ayaṁ bhagavatā yathānikkhittagāthābalena dassitā jarāmaraṇamanventīti. ",
  "ne9:34.1": "“Yassa papañcā ṭhitī ca natthi, ",
  "ne9:34.2": "Sandānaṁ palighañca vītivatto; ",
  "ne9:34.3": "Taṁ nittaṇhaṁ muniṁ carantaṁ, ",
  "ne9:34.4": "Na vijānāti sadevakopi loko”ti. ",
  "ne9:35.1": "Papañcā nāma taṇhādiṭṭhimānā, tadabhisaṅkhatā ca saṅkhārā. ",
  "ne9:35.2": "Ṭhiti nāma anusayā. ",
  "ne9:35.3": "Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni. ",
  "ne9:35.4": "Paligho nāma moho. ",
  "ne9:35.5": "Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto, ayaṁ vuccati nittaṇho iti. ",
  "ne9:36.1": "Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye. ",
  "ne9:36.2": "Evaṁ bhagavā āha—",
  "ne9:36.3": "“yaṁ lobhapakataṁ kammaṁ karoti kāyena vā vācāya vā manasā vā, tassa vipākaṁ anubhoti diṭṭhe vā dhamme upapajje vā apare vā pariyāye”ti. ",
  "ne9:36.4": "Idaṁ bhagavato pubbāparena yujjati. ",
  "ne9:36.5": "Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ, evaṁ kammaṁ tidhā vipaccati diṭṭhe vā dhamme upapajje vā apare vā pariyāye. ",
  "ne9:36.6": "Yathāha—",
  "ne9:37.1": "“Yañce bālo idha pāṇātipātī hoti …pe… ",
  "ne9:37.2": "micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti. ",
  "ne9:37.3": "Idaṁ bhagavato pubbāparena yujjati. ",
  "ne9:37.4": "Tattha pariyuṭṭhānaṁ paṭisaṅkhānabalena pahātabbaṁ, saṅkhārā dassanabalena, chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati. ",
  "ne9:37.5": "Yā nittaṇhātā ayaṁ saupādisesā nibbānadhātu. ",
  "ne9:37.6": "Bhedā kāyassa ayaṁ anupādisesā nibbānadhātu. ",
  "ne9:38.1": "Papañco nāma vuccati anubandho. ",
  "ne9:38.2": "Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti. ",
  "ne9:38.3": "Yañcāha bhagavā—",
  "ne9:38.4": "“atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti. ",
  "ne9:38.5": "Idaṁ bhagavato pubbāparena yujjati. ",
  "ne9:38.6": "Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ. ",
  "ne9:38.7": "Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā. ",
  "ne9:38.8": "Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati. ",
  "ne9:39.1": "So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti. ",
  "ne9:40.1": "Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti. ",
  "ne9:41.1": "Byañjanasandhi chappadāni akkharaṁ padaṁ byañjanaṁ ākāro nirutti niddesoti. ",
  "ne9:42.1": "Desanāsandhi na ca pathaviṁ nissāya jhāyati jhāyī jhāyati ca. ",
  "ne9:42.2": "Na ca āpaṁ nissāya jhāyati jhāyī jhāyati ca, na ca tejaṁ nissāya jhāyati jhāyī jhāyati ca, na ca vāyuṁ nissāya jhāyati jhāyī jhāyati ca …pe… na ca ākāsānañcāyatanaṁ nissāya … na ca viññāṇañcāyatanaṁ nissāya … na ca ākiñcaññāyatanaṁ nissāya … na ca nevasaññānāsaññāyatanaṁ nissāya … na ca imaṁ lokaṁ nissāya … na ca paralokaṁ nissāya jhāyati jhāyī jhāyati ca. ",
  "ne9:42.3": "Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ, tampi nissāya na jhāyati jhāyī jhāyati ca. ",
  "ne9:42.4": "Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto. ",
  "ne9:43.1": "Yathā māro pāpimā godhikassa kulaputtassa viññāṇaṁ samanvesanto na jānāti na passati. ",
  "ne9:43.2": "So hi papañcātīto taṇhāpahānena diṭṭhinissayopissa natthi. ",
  "ne9:43.3": "Yathā ca godhikassa, evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā. ",
  "ne9:43.4": "Ayaṁ desanāsandhi. ",
  "ne9:44.1": "Tattha katamā niddesasandhi? ",
  "ne9:44.2": "Nissitacittā akusalapakkhena niddisitabbā, anissitacittā kusalapakkhena niddisitabbā. ",
  "ne9:44.3": "Nissitacittā kilesena niddisitabbā, anissitacittā vodānena niddisitabbā. ",
  "ne9:44.4": "Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā. ",
  "ne9:44.5": "Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā. ",
  "ne9:44.6": "Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā. ",
  "ne9:44.7": "Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā. ",
  "ne9:44.8": "Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā. ",
  "ne9:44.9": "Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā. ",
  "ne9:44.10": "Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā. ",
  "ne9:44.11": "Nissitacittā asaddhammassavanena ca asaṁvaraṇena ca niddisitabbā, anissitacittā saddhammassavanena ca saṁvarena ca niddisitabbā. ",
  "ne9:44.12": "Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā. ",
  "ne9:44.13": "Nissitacittā nīvaraṇehi ca saṁyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā. ",
  "ne9:44.14": "Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā. ",
  "ne9:44.15": "Ayaṁ niddesasandhi. ",
  "ne9:44.16": "Tenāha āyasmā mahākaccāyano “neruttamadhippāyo”ti. ",
  "ne9:44.17": "Niyutto catubyūho hāro. "
}