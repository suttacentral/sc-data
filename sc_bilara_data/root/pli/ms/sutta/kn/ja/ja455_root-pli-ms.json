{
  "ja455:0.1": "Jātaka",
  "ja455:0.2": "Ekādasakanipāta",
  "ja455:0.3": "Mātuposakavagga",
  "ja455:0.4": "1. Mātuposakajātaka",
  "ja455:1.1": "“Tassa nāgassa vippavāsena,",
  "ja455:1.2": "Virūḷhā sallakī ca kuṭajā ca;",
  "ja455:1.3": "Kuruvindakaravīrā bhisasāmā ca,",
  "ja455:1.4": "Nivāte pupphitā ca kaṇikārā.",
  "ja455:2.1": "Kocideva suvaṇṇakāyurā,",
  "ja455:2.2": "Nāgarājaṁ bharanti piṇḍena;",
  "ja455:2.3": "Yattha rājā rājakumāro vā,",
  "ja455:2.4": "Kavacamabhihessati achambhito”.",
  "ja455:3.1": "“Gaṇhāhi nāga kabaḷaṁ,",
  "ja455:3.2": "mā nāga kisako bhava;",
  "ja455:3.3": "Bahūni rājakiccāni,",
  "ja455:3.4": "tāni nāga karissasi”.",
  "ja455:4.1": "“Sā nūnasā kapaṇikā,",
  "ja455:4.2": "andhā apariṇāyikā;",
  "ja455:4.3": "Khāṇuṁ pādena ghaṭṭeti,",
  "ja455:4.4": "giriṁ caṇḍoraṇaṁ pati”.",
  "ja455:5.1": "“Kā nu te sā mahānāga,",
  "ja455:5.2": "andhā apariṇāyikā;",
  "ja455:5.3": "Khāṇuṁ pādena ghaṭṭeti,",
  "ja455:5.4": "giriṁ caṇḍoraṇaṁ pati”.",
  "ja455:6.1": "“Mātā me sā mahārāja,",
  "ja455:6.2": "andhā apariṇāyikā;",
  "ja455:6.3": "Khāṇuṁ pādena ghaṭṭeti,",
  "ja455:6.4": "giriṁ caṇḍoraṇaṁ pati”.",
  "ja455:7.1": "“Muñcathetaṁ mahānāgaṁ,",
  "ja455:7.2": "yoyaṁ bharati mātaraṁ;",
  "ja455:7.3": "Sametu mātarā nāgo,",
  "ja455:7.4": "saha sabbehi ñātibhi”.",
  "ja455:8.1": "“Mutto ca bandhanā nāgo,",
  "ja455:8.2": "muttamādāya kuñjaro;",
  "ja455:8.3": "Muhuttaṁ assāsayitvā,",
  "ja455:8.4": "agamā yena pabbato.",
  "ja455:9.1": "Tato so naḷiniṁ gantvā,",
  "ja455:9.2": "sītaṁ kuñjarasevitaṁ;",
  "ja455:9.3": "Soṇḍāyūdakamāhatvā,",
  "ja455:9.4": "mātaraṁ abhisiñcatha”.",
  "ja455:10.1": "“Koyaṁ anariyo devo,",
  "ja455:10.2": "akālenapi vassati;",
  "ja455:10.3": "Gato me atrajo putto,",
  "ja455:10.4": "yo mayhaṁ paricārako”.",
  "ja455:11.1": "“Uṭṭhehi amma kiṁ sesi,",
  "ja455:11.2": "āgato tyāhamatrajo;",
  "ja455:11.3": "Muttomhi kāsirājena,",
  "ja455:11.4": "vedehena yasassinā”.",
  "ja455:12.1": "“Ciraṁ jīvatu so rājā,",
  "ja455:12.2": "kāsīnaṁ raṭṭhavaḍḍhano;",
  "ja455:12.3": "Yo me puttaṁ pamocesi,",
  "ja455:12.4": "sadā vuddhāpacāyikan”ti.",
  "ja455:13.1": "Mātuposakajātakaṁ paṭhamaṁ."
}