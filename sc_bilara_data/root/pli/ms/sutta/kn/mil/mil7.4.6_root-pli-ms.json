{
  "mil7.4.6:0.1": "Milindapañha",
  "mil7.4.6:0.2": "Opammakathāpañha",
  "mil7.4.6:0.3": "Pathavīvagga",
  "mil7.4.6:0.4": "6. Ākāsaṅgapañha",
  "mil7.4.6:1.1": "“Bhante nāgasena, ‘ākāsassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?",
  "mil7.4.6:1.2": "“Yathā, mahārāja, ākāso sabbaso agayho;",
  "mil7.4.6:1.3": "evameva kho, mahārāja, yoginā yogāvacarena sabbaso kilesehi agayhena bhavitabbaṁ.",
  "mil7.4.6:1.4": "Idaṁ, mahārāja, ākāsassa paṭhamaṁ aṅgaṁ gahetabbaṁ.",
  "mil7.4.6:2.1": "Puna caparaṁ, mahārāja, ākāso isitāpasabhūtadijagaṇānusañcarito;",
  "mil7.4.6:2.2": "evameva kho, mahārāja, yoginā yogāvacarena ‘aniccaṁ dukkhaṁ anattā’ti saṅkhāresu mānasaṁ sañcārayitabbaṁ.",
  "mil7.4.6:2.3": "Idaṁ, mahārāja, ākāsassa dutiyaṁ aṅgaṁ gahetabbaṁ.",
  "mil7.4.6:3.1": "Puna caparaṁ, mahārāja, ākāso santāsanīyo;",
  "mil7.4.6:3.2": "evameva kho, mahārāja, yoginā yogāvacarena sabbabhavapaṭisandhīsu mānasaṁ ubbejayitabbaṁ, assādo na kātabbo.",
  "mil7.4.6:3.3": "Idaṁ, mahārāja, ākāsassa tatiyaṁ aṅgaṁ gahetabbaṁ.",
  "mil7.4.6:4.1": "Puna caparaṁ, mahārāja, ākāso ananto appamāṇo aparimeyyo;",
  "mil7.4.6:4.2": "evameva kho, mahārāja, yoginā yogāvacarena anantasīlena aparimitañāṇena bhavitabbaṁ.",
  "mil7.4.6:4.3": "Idaṁ, mahārāja, ākāsassa catutthaṁ aṅgaṁ gahetabbaṁ.",
  "mil7.4.6:5.1": "Puna caparaṁ, mahārāja, ākāso alaggo asatto appatiṭṭhito apalibuddho;",
  "mil7.4.6:5.2": "evameva kho, mahārāja, yoginā yogāvacarena kule gaṇe lābhe āvāse palibodhe paccaye sabbakilesesu ca sabbattha alaggena bhavitabbaṁ, anāsattena appatiṭṭhitena apalibuddhena bhavitabbaṁ.",
  "mil7.4.6:5.3": "Idaṁ, mahārāja, ākāsassa pañcamaṁ aṅgaṁ gahetabbaṁ.",
  "mil7.4.6:5.4": "Bhāsitampetaṁ, mahārāja, bhagavatā devātidevena sakaṁ puttaṁ rāhulaṁ ovadantena—",
  "mil7.4.6:6.1": "‘Seyyathāpi, rāhula, ākāso na katthaci patiṭṭhito;",
  "mil7.4.6:6.2": "evameva kho tvaṁ, rāhula, ākāsasamaṁ bhāvanaṁ bhāvehi.",
  "mil7.4.6:6.3": "Ākāsasamaṁ hi te, rāhula, bhāvanaṁ bhāvayato uppannā manāpāmanāpā phassā cittaṁ pariyādāya ṭhassantī’”ti.",
  "mil7.4.6:7.1": "Ākāsaṅgapañho chaṭṭho."
}