{
  "mil5.3.11:0.1": "Milindapañha",
  "mil5.3.11:0.2": "Meṇḍakapañha",
  "mil5.3.11:0.3": "Paṇāmitavagga",
  "mil5.3.11:0.4": "11. Ahiṁsāniggahapañha",
  "mil5.3.11:1.1": "“Bhante nāgasena, bhāsitampetaṁ bhagavatā—",
  "mil5.3.11:1.2": "‘ahiṁsāya cara loke, piyo hohisi maṁmivā’ti.",
  "mil5.3.11:1.3": "Puna ca bhaṇitaṁ—",
  "mil5.3.11:1.4": "‘niggaṇhe niggahārahaṁ, paggaṇhe paggahārahan’ti.",
  "mil5.3.11:1.5": "Niggaho nāma, bhante nāgasena, hatthacchedo pādacchedo vadho bandhanaṁ kāraṇā māraṇaṁ santativikopanaṁ, na etaṁ vacanaṁ bhagavato yuttaṁ, na ca bhagavā arahati etaṁ vacanaṁ vattuṁ.",
  "mil5.3.11:1.6": "Yadi, bhante nāgasena, bhagavatā bhaṇitaṁ—",
  "mil5.3.11:1.7": "‘ahiṁsāya cara loke, piyo hohisi maṁmivā’ti, tena hi ‘niggaṇhe niggahārahaṁ, paggaṇhe paggahārahan’ti yaṁ vacanaṁ, taṁ micchā.",
  "mil5.3.11:1.8": "Yadi tathāgatena bhaṇitaṁ—",
  "mil5.3.11:1.9": "‘niggaṇhe niggahārahaṁ, paggaṇhe paggahārahan’ti, tena hi ‘ahiṁsāya cara loke, piyo hohisi maṁmivā’ti tampi vacanaṁ micchā.",
  "mil5.3.11:1.10": "Ayampi ubhato koṭiko pañho tavānuppatto, so tayā nibbāhitabbo”ti.",
  "mil5.3.11:2.1": "“Bhāsitampetaṁ, mahārāja, bhagavatā—",
  "mil5.3.11:2.2": "‘ahiṁsāya cara loke, piyo hohisi maṁmivā’ti, bhaṇitañca—",
  "mil5.3.11:2.3": "‘niggaṇhe niggahārahaṁ, paggaṇhe paggahārahan’ti.",
  "mil5.3.11:2.4": "‘Ahiṁsāya cara loke, piyo hohisi maṁmivā’ti sabbesaṁ, mahārāja, tathāgatānaṁ anumataṁ etaṁ, esā anusiṭṭhi, esā dhammadesanā, dhammo hi, mahārāja, ahiṁsālakkhaṇo, sabhāvavacanaṁ etaṁ.",
  "mil5.3.11:2.5": "Yaṁ pana, mahārāja, tathāgato āha—",
  "mil5.3.11:2.6": "‘niggaṇhe niggahārahaṁ, paggaṇhe paggahārahan’ti, bhāsā esā, uddhataṁ, mahārāja, cittaṁ niggahetabbaṁ, līnaṁ cittaṁ paggahetabbaṁ.",
  "mil5.3.11:2.7": "Akusalaṁ cittaṁ niggahetabbaṁ, kusalaṁ cittaṁ paggahetabbaṁ.",
  "mil5.3.11:2.8": "Ayoniso manasikāro niggahetabbo, yoniso manasikāro paggahetabbo.",
  "mil5.3.11:2.9": "Micchāpaṭipanno niggahetabbo, sammāpaṭipanno paggahetabbo.",
  "mil5.3.11:2.10": "Anariyo niggahetabbo ariyo paggahetabbo.",
  "mil5.3.11:2.11": "Coro niggahetabbo, acoro paggahetabbo”ti.",
  "mil5.3.11:3.1": "“Hotu, bhante nāgasena, idāni tvaṁ paccāgatosi mama visayaṁ, yamahaṁ pucchāmi, so me attho upagato.",
  "mil5.3.11:3.2": "Coro pana, bhante nāgasena, niggaṇhantena kathaṁ niggahetabbo”ti?",
  "mil5.3.11:3.3": "“Coro, mahārāja, niggaṇhantena evaṁ niggahetabbo, paribhāsanīyo paribhāsitabbo, daṇḍanīyo daṇḍetabbo, pabbājanīyo pabbājetabbo, bandhanīyo bandhitabbo, ghātanīyo ghātetabbo”ti.",
  "mil5.3.11:3.4": "“Yaṁ pana, bhante nāgasena, corānaṁ ghātanaṁ, taṁ tathāgatānaṁ anumatan”ti?",
  "mil5.3.11:3.5": "“Na hi, mahārājā”ti.",
  "mil5.3.11:3.6": "“Kissa pana coro anusāsanīyo anumato tathāgatānan”ti?",
  "mil5.3.11:3.7": "“Yo so, mahārāja, ghātīyati, na so tathāgatānaṁ anumatiyā ghātīyati, sayaṅkatena so ghātīyati, api ca dhammānusiṭṭhiyā anusāsīyati, sakkā pana, mahārāja, tayā purisaṁ akārakaṁ anaparādhaṁ vīthiyaṁ carantaṁ gahetvā ghātayitun”ti?",
  "mil5.3.11:3.8": "“Na sakkā, bhante”ti.",
  "mil5.3.11:3.9": "“Kena kāraṇena, mahārājā”ti?",
  "mil5.3.11:3.10": "“Akārakattā, bhante”ti.",
  "mil5.3.11:3.11": "“Evameva kho, mahārāja, na coro tathāgatānaṁ anumatiyā haññati, sayaṅkatena so haññati, kiṁ panettha anusāsako kiñci dosaṁ āpajjatī”ti?",
  "mil5.3.11:3.12": "“Na hi, bhante”ti.",
  "mil5.3.11:3.13": "“Tena hi, mahārāja, tathāgatānaṁ anusiṭṭhi sammānusiṭṭhi hotī”ti.",
  "mil5.3.11:3.14": "“Sādhu, bhante nāgasena, evametaṁ tathā sampaṭicchāmī”ti.",
  "mil5.3.11:4.1": "Ahiṁsāniggahapañho ekādasamo."
}