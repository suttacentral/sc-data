{
  "mil7.4.10:0.1": "Milindapañha",
  "mil7.4.10:0.2": "Opammakathāpañha",
  "mil7.4.10:0.3": "Pathavīvagga",
  "mil7.4.10:0.4": "10. Cakkavattiṅgapañha",
  "mil7.4.10:1.1": "“Bhante nāgasena, ‘cakkavattissa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti?",
  "mil7.4.10:1.2": "“Yathā, mahārāja, cakkavattī catūhi saṅgahavatthūhi janaṁ saṅgaṇhāti;",
  "mil7.4.10:1.3": "evameva kho, mahārāja, yoginā yogāvacarena catassannaṁ parisānaṁ mānasaṁ saṅgahetabbaṁ anuggahetabbaṁ sampahaṁsetabbaṁ.",
  "mil7.4.10:1.4": "Idaṁ, mahārāja, cakkavattissa paṭhamaṁ aṅgaṁ gahetabbaṁ.",
  "mil7.4.10:2.1": "Puna caparaṁ, mahārāja, cakkavattissa vijite corā na uṭṭhahanti;",
  "mil7.4.10:2.2": "evameva kho, mahārāja, yoginā yogāvacarena kāmarāgabyāpādavihiṁsāvitakkā na uppādetabbā.",
  "mil7.4.10:2.3": "Idaṁ, mahārāja, cakkavattissa dutiyaṁ aṅgaṁ gahetabbaṁ.",
  "mil7.4.10:2.4": "Bhāsitampetaṁ, mahārāja, bhagavatā devātidevena—",
  "mil7.4.10:3.1": "‘Vitakkūpasame ca yo rato,",
  "mil7.4.10:3.2": "Asubhaṁ bhāvayate sadā sato;",
  "mil7.4.10:3.3": "Esa kho byanti kāhiti,",
  "mil7.4.10:3.4": "Esa checchati mārabandhanan’ti.",
  "mil7.4.10:4.1": "Puna caparaṁ, mahārāja, cakkavattī divase divase samuddapariyantaṁ mahāpathaviṁ anuyāyati kalyāṇapāpakāni vicinamāno;",
  "mil7.4.10:4.2": "evameva kho, mahārāja, yoginā yogāvacarena kāyakammaṁ vacīkammaṁ manokammaṁ divase divase paccavekkhitabbaṁ ‘kiṁ nu kho me imehi tīhi ṭhānehi anupavajjassa divaso vītivattatī’ti.",
  "mil7.4.10:4.3": "Idaṁ, mahārāja, cakkavattissa tatiyaṁ aṅgaṁ gahetabbaṁ.",
  "mil7.4.10:4.4": "Bhāsitampetaṁ, mahārāja, bhagavatā devātidevena aṅguttaranikāyavare—",
  "mil7.4.10:5.1": "‘Kathambhūtassa me rattindivā vītivattantīti pabbajitena abhiṇhaṁ paccavekkhitabban’ti.",
  "mil7.4.10:6.1": "Puna caparaṁ, mahārāja, cakkavattissa abbhantarabāhirārakkhā susaṁvihitā hoti;",
  "mil7.4.10:6.2": "evameva kho, mahārāja, yoginā yogāvacarena abbhantarānaṁ bāhirānaṁ kilesānaṁ ārakkhāya satidovāriko ṭhapetabbo.",
  "mil7.4.10:6.3": "Idaṁ, mahārāja, cakkavattissa catutthaṁ aṅgaṁ gahetabbaṁ.",
  "mil7.4.10:6.4": "Bhāsitampetaṁ, mahārāja, bhagavatā devātidevena—",
  "mil7.4.10:7.1": "‘Satidovāriko, bhikkhave, ariyasāvako akusalaṁ pajahati kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī’”ti.",
  "mil7.4.10:8.1": "Cakkavattiṅgapañho dasamo.",
  "mil7.4.10:9.1": "Pathavīvaggo tatiyo.",
  "mil7.4.10:10.1": "Tassuddānaṁ",
  "mil7.4.10:11.1": "Pathavī āpo ca tejo ca,",
  "mil7.4.10:11.2": "vāyo ca pabbatena ca;",
  "mil7.4.10:11.3": "Ākāso candasūriyo ca,",
  "mil7.4.10:11.4": "sakko ca cakkavattināti."
}