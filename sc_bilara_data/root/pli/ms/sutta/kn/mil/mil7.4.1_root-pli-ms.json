{
  "mil7.4.1:0.1": "Milindapañha",
  "mil7.4.1:0.2": "Opammakathāpañha",
  "mil7.4.1:0.3": "Pathavīvagga",
  "mil7.4.1:0.4": "1. Pathavīaṅgapañha",
  "mil7.4.1:1.1": "“Bhante nāgasena, ‘pathaviyā pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?",
  "mil7.4.1:1.2": "“Yathā, mahārāja, pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni ākirantepi tādisāyeva;",
  "mil7.4.1:1.3": "evameva kho, mahārāja, yoginā yogāvacarena iṭṭhāniṭṭhe lābhālābhe yasāyase nindāpasaṁsāya sukhadukkhe sabbattha tādināyeva bhavitabbaṁ.",
  "mil7.4.1:1.4": "Idaṁ, mahārāja, pathaviyā paṭhamaṁ aṅgaṁ gahetabbaṁ.",
  "mil7.4.1:2.1": "Puna caparaṁ, mahārāja, pathavī maṇḍanavibhūsanāpagatā sakagandhaparibhāvitā;",
  "mil7.4.1:2.2": "evameva kho, mahārāja, yoginā yogāvacarena vibhūsanāpagatena sakasīlagandhaparibhāvitena bhavitabbaṁ.",
  "mil7.4.1:2.3": "Idaṁ, mahārāja, pathaviyā dutiyaṁ aṅgaṁ gahetabbaṁ.",
  "mil7.4.1:3.1": "Puna caparaṁ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā;",
  "mil7.4.1:3.2": "evameva kho, mahārāja, yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṁ.",
  "mil7.4.1:3.3": "Idaṁ, mahārāja, pathaviyā tatiyaṁ aṅgaṁ gahetabbaṁ.",
  "mil7.4.1:4.1": "Puna caparaṁ, mahārāja, pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṁ dhārentīpi akilāsu hoti;",
  "mil7.4.1:4.2": "evameva kho, mahārāja, yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi sampahaṁsentenapi dhammadesanāsu akilāsunā bhavitabbaṁ.",
  "mil7.4.1:4.3": "Idaṁ, mahārāja, pathaviyā catutthaṁ aṅgaṁ gahetabbaṁ.",
  "mil7.4.1:5.1": "Puna caparaṁ, mahārāja, pathavī anunayappaṭighavippamuttā;",
  "mil7.4.1:5.2": "evameva kho, mahārāja, yoginā yogāvacarena anunayappaṭighavippamuttena pathavisamena cetasā viharitabbaṁ.",
  "mil7.4.1:5.3": "Idaṁ, mahārāja, pathaviyā pañcamaṁ aṅgaṁ gahetabbaṁ.",
  "mil7.4.1:5.4": "Bhāsitampetaṁ, mahārāja, upāsikāya cūḷasubhaddāya sakasamaṇe parikittayamānāya—",
  "mil7.4.1:6.1": "‘Ekañce bāhaṁ vāsiyā,",
  "mil7.4.1:6.2": "tacche kupitamānasā;",
  "mil7.4.1:6.3": "Ekañce bāhaṁ gandhena,",
  "mil7.4.1:6.4": "ālimpeyya pamoditā.",
  "mil7.4.1:7.1": "Amusmiṁ paṭigho natthi,",
  "mil7.4.1:7.2": "rāgo asmiṁ na vijjati;",
  "mil7.4.1:7.3": "Pathavīsamacittā te,",
  "mil7.4.1:7.4": "tādisā samaṇā mamā’”ti.",
  "mil7.4.1:8.1": "Pathavīaṅgapañho paṭhamo."
}