{
  "iti111:0.1": "Itivuttaka 111",
  "iti111:0.2": "Catukkanipāta",
  "iti111:0.3": "Brāhmaṇadhammayāgavagga",
  "iti111:0.4": "Sampannasīlasutta",
  "iti111:1.1": "Vuttañhetaṁ bhagavatā vuttamarahatāti me sutaṁ:",
  "iti111:2.1": "“Sampannasīlā, bhikkhave, viharatha sampannapātimokkhā; pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino; samādāya sikkhatha sikkhāpadesu.",
  "iti111:3.1": "Sampannasīlānaṁ vo, bhikkhave, viharataṁ sampannapātimokkhānaṁ pātimokkhasaṁvarasaṁvutānaṁ viharataṁ ācāragocarasampannānaṁ aṇumattesu vajjesu bhayadassāvīnaṁ samādāya sikkhataṁ sikkhāpadesu, kimassa uttari karaṇīyaṁ?",
  "iti111:4.1": "Carato cepi, bhikkhave, bhikkhuno abhijjhā, byāpādo vigato hoti, thinamiddhaṁ vigataṁ hoti, uddhaccakukkuccaṁ vigataṁ hoti, vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ.",
  "iti111:4.2": "Carampi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti111:5.1": "Ṭhitassa cepi, bhikkhave, bhikkhuno abhijjhā byāpādo vigato hoti …pe… thinamiddhaṁ … uddhaccakukkuccaṁ … vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ.",
  "iti111:5.2": "Ṭhitopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti111:6.1": "Nisinnassa cepi, bhikkhave, bhikkhuno abhijjhā byāpādo vigato hoti …pe… thinamiddhaṁ … uddhaccakukkuccaṁ … vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ.",
  "iti111:6.2": "Nisinnopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati.",
  "iti111:7.1": "Sayānassa cepi, bhikkhave, bhikkhuno jāgarassa abhijjhā byāpādo vigato hoti …pe… thinamiddhaṁ … uddhaccakukkuccaṁ … vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ.",
  "iti111:7.2": "Sayānopi, bhikkhave, bhikkhu jāgaro evaṁbhūto ātāpī ottāpī satataṁ samitaṁ āraddhavīriyo pahitattoti vuccatī”ti.",
  "iti111:7.3": "Etamatthaṁ bhagavā avoca.",
  "iti111:7.4": "Tatthetaṁ iti vuccati:",
  "iti111:8.1": "“Yataṁ care yataṁ tiṭṭhe,",
  "iti111:8.2": "yataṁ acche yataṁ saye;",
  "iti111:8.3": "Yataṁ samiñjaye bhikkhu,",
  "iti111:8.4": "yatamenaṁ pasāraye.",
  "iti111:9.1": "Uddhaṁ tiriyaṁ apācīnaṁ,",
  "iti111:9.2": "yāvatājagatogati;",
  "iti111:9.3": "Samavekkhitā ca dhammānaṁ,",
  "iti111:9.4": "khandhānaṁ udayabbayaṁ.",
  "iti111:10.1": "Evaṁ vihārimātāpiṁ,",
  "iti111:10.2": "santavuttimanuddhataṁ;",
  "iti111:10.3": "Cetosamathasāmīciṁ,",
  "iti111:10.4": "sikkhamānaṁ sadā sataṁ;",
  "iti111:10.5": "Satataṁ pahitattoti,",
  "iti111:10.6": "āhu bhikkhuṁ tathāvidhan”ti.",
  "iti111:11.1": "Ayampi attho vutto bhagavatā, iti me sutanti.",
  "iti111:11.2": "Dvādasamaṁ."
}