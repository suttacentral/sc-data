{
  "iti108:0.1": "Itivuttaka 108 ",
  "iti108:0.2": "Catukkanipāta ",
  "iti108:0.3": "Brāhmaṇadhammayāgavagga ",
  "iti108:0.4": "Kuhasutta ",
  "iti108:1.1": "Vuttañhetaṁ bhagavatā vuttamarahatāti me sutaṁ: ",
  "iti108:2.1": "“Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. ",
  "iti108:2.2": "Apagatā ca te, bhikkhave, bhikkhū imasmā dhammavinayā; na ca te imasmiṁ dhammavinaye vuddhiṁ virūḷhiṁ vepullaṁ āpajjanti. ",
  "iti108:2.3": "Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. ",
  "iti108:2.4": "Anapagatā ca te, bhikkhave, bhikkhū imasmā dhammavinayā; te ca imasmiṁ dhammavinaye vuddhiṁ virūḷhiṁ vepullaṁ āpajjantī”ti. ",
  "iti108:2.5": "Etamatthaṁ bhagavā avoca. ",
  "iti108:2.6": "Tatthetaṁ iti vuccati: ",
  "iti108:3.1": "“Kuhā thaddhā lapā siṅgī, ",
  "iti108:3.2": "unnaḷā asamāhitā; ",
  "iti108:3.3": "Na te dhamme virūhanti, ",
  "iti108:3.4": "sammāsambuddhadesite. ",
  "iti108:4.1": "Nikkuhā nillapā dhīrā, ",
  "iti108:4.2": "atthaddhā susamāhitā; ",
  "iti108:4.3": "Te ve dhamme virūhanti, ",
  "iti108:4.4": "sammāsambuddhadesite”ti. ",
  "iti108:5.1": "Ayampi attho vutto bhagavatā, iti me sutanti. ",
  "iti108:5.2": "Navamaṁ. "
}