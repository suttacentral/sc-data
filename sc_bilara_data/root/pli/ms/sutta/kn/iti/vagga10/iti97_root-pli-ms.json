{
  "iti97:0.1": "Itivuttaka 97",
  "iti97:0.2": "Tikanipāta",
  "iti97:0.3": "Pañcamavagga",
  "iti97:0.4": "Kalyāṇasīlasutta",
  "iti97:1.1": "Vuttañhetaṁ bhagavatā vuttamarahatāti me sutaṁ:",
  "iti97:2.1": "“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṁ dhammavinaye ‘kevalī vusitavā uttamapuriso’ti vuccati—",
  "iti97:3.1": "Kathañca, bhikkhave, bhikkhu kalyāṇasīlo hoti?",
  "iti97:3.2": "Idha, bhikkhave, bhikkhu sīlavā hoti, pātimokkhasaṁvarasaṁvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu.",
  "iti97:3.3": "Evaṁ kho, bhikkhave, bhikkhu kalyāṇasīlo hoti.",
  "iti97:3.4": "Iti kalyāṇasīlo.",
  "iti97:4.1": "Kalyāṇadhammo ca kathaṁ hoti?",
  "iti97:4.2": "Idha, bhikkhave, bhikkhu sattannaṁ bodhipakkhiyānaṁ dhammānaṁ bhāvanānuyogamanuyutto viharati.",
  "iti97:4.3": "Evaṁ kho, bhikkhave, bhikkhu kalyāṇadhammo hoti.",
  "iti97:4.4": "Iti kalyāṇasīlo, kalyāṇadhammo.",
  "iti97:5.1": "Kalyāṇapañño ca kathaṁ hoti?",
  "iti97:5.2": "Idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati.",
  "iti97:5.3": "Evaṁ kho, bhikkhave, bhikkhu kalyāṇapañño hoti.",
  "iti97:6.1": "Iti kalyāṇasīlo kalyāṇadhammo kalyāṇapañño imasmiṁ dhammavinaye ‘kevalī vusitavā uttamapuriso’ti vuccatī”ti.",
  "iti97:6.2": "Etamatthaṁ bhagavā avoca.",
  "iti97:6.3": "Tatthetaṁ iti vuccati:",
  "iti97:7.1": "“Yassa kāyena vācāya,",
  "iti97:7.2": "manasā natthi dukkaṭaṁ;",
  "iti97:7.3": "Taṁ ve kalyāṇasīloti,",
  "iti97:7.4": "āhu bhikkhuṁ hirīmanaṁ.",
  "iti97:8.1": "Yassa dhammā subhāvitā,",
  "iti97:8.2": "satta sambodhigāmino;",
  "iti97:8.3": "Taṁ ve kalyāṇadhammoti,",
  "iti97:8.4": "āhu bhikkhuṁ anussadaṁ.",
  "iti97:9.1": "Yo dukkhassa pajānāti,",
  "iti97:9.2": "idheva khayamattano;",
  "iti97:9.3": "Taṁ ve kalyāṇapaññoti,",
  "iti97:9.4": "āhu bhikkhuṁ anāsavaṁ.",
  "iti97:10.1": "Tehi dhammehi sampannaṁ,",
  "iti97:10.2": "anīghaṁ chinnasaṁsayaṁ;",
  "iti97:10.3": "Asitaṁ sabbalokassa,",
  "iti97:10.4": "āhu sabbapahāyinan”ti.",
  "iti97:11.1": "Ayampi attho vutto bhagavatā, iti me sutanti.",
  "iti97:11.2": "Aṭṭhamaṁ."
}