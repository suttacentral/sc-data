{
  "iti70:0.1": "Itivuttaka 70",
  "iti70:0.2": "Tikanipāta",
  "iti70:0.3": "Tatiyavagga",
  "iti70:0.4": "Micchādiṭṭhikasutta",
  "iti70:1.1": "Vuttañhetaṁ bhagavatā vuttamarahatāti me sutaṁ:",
  "iti70:2.1": "“Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā.",
  "iti70:2.2": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti70:3.1": "Taṁ kho panāhaṁ, bhikkhave, nāññassa samaṇassa vā brāhmaṇassa vā sutvā vadāmi.",
  "iti70:3.2": "Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā.",
  "iti70:3.3": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā.",
  "iti70:3.4": "Api ca, bhikkhave, yadeva sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmi.",
  "iti70:4.1": "Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā.",
  "iti70:4.2": "Te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā”ti.",
  "iti70:4.3": "Etamatthaṁ bhagavā avoca.",
  "iti70:4.4": "Tatthetaṁ iti vuccati:",
  "iti70:5.1": "“Micchā manaṁ paṇidhāya,",
  "iti70:5.2": "micchā vācañca bhāsiya;",
  "iti70:5.3": "Micchā kammāni katvāna,",
  "iti70:5.4": "kāyena idha puggalo.",
  "iti70:6.1": "Appassutāpuññakaro,",
  "iti70:6.2": "appasmiṁ idha jīvite;",
  "iti70:6.3": "Kāyassa bhedā duppañño,",
  "iti70:6.4": "nirayaṁ sopapajjatī”ti.",
  "iti70:7.1": "Ayampi attho vutto bhagavatā, iti me sutanti.",
  "iti70:7.2": "Paṭhamaṁ."
}