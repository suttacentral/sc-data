{
  "iti42:0.1": "Itivuttaka 42",
  "iti42:0.2": "Dukanipāta",
  "iti42:0.3": "Dutiyavagga",
  "iti42:0.4": "Sukkadhammasutta",
  "iti42:1.1": "Vuttañhetaṁ bhagavatā vuttamarahatāti me sutaṁ:",
  "iti42:2.1": "“Dveme, bhikkhave, sukkā dhammā lokaṁ pālenti.",
  "iti42:2.2": "Katame dve?",
  "iti42:2.3": "Hirī ca, ottappañca.",
  "iti42:2.4": "Ime ce, bhikkhave, dve sukkā dhammā lokaṁ na pāleyyuṁ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṁ dārāti vā.",
  "iti42:2.5": "Sambhedaṁ loko agamissa yathā ajeḷakā kukkuṭasūkarā soṇasiṅgālā.",
  "iti42:2.6": "Yasmā ca kho, bhikkhave, ime dve sukkā dhammā lokaṁ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṁ dārāti vā”ti.",
  "iti42:2.7": "Etamatthaṁ bhagavā avoca.",
  "iti42:2.8": "Tatthetaṁ iti vuccati:",
  "iti42:3.1": "“Yesañce hiriottappaṁ,",
  "iti42:3.2": "sabbadā ca na vijjati;",
  "iti42:3.3": "Vokkantā sukkamūlā te,",
  "iti42:3.4": "jātimaraṇagāmino.",
  "iti42:4.1": "Yesañca hiriottappaṁ,",
  "iti42:4.2": "sadā sammā upaṭṭhitā;",
  "iti42:4.3": "Virūḷhabrahmacariyā te,",
  "iti42:4.4": "santo khīṇapunabbhavā”ti.",
  "iti42:5.1": "Ayampi attho vutto bhagavatā, iti me sutanti.",
  "iti42:5.2": "Pañcamaṁ."
}