{
  "vv48:0.1": "Vimānavatthu",
  "vv48:0.2": "Itthivimāna",
  "vv48:0.3": "Mañjiṭṭhakavagga",
  "vv48:0.4": "10. Ucchuvimānavatthu",
  "vv48:1.1": "“Obhāsayitvā pathaviṁ sadevakaṁ,",
  "vv48:1.2": "Atirocasi candimasūriyā viya;",
  "vv48:1.3": "Siriyā ca vaṇṇena yasena tejasā,",
  "vv48:1.4": "Brahmāva deve tidase sahindake.",
  "vv48:2.1": "Pucchāmi taṁ uppalamāladhārinī,",
  "vv48:2.2": "Āveḷinī kañcanasannibhattace;",
  "vv48:2.3": "Alaṅkate uttamavatthadhārinī,",
  "vv48:2.4": "Kā tvaṁ subhe devate vandase mamaṁ.",
  "vv48:3.1": "Kiṁ tvaṁ pure kammamakāsi attanā,",
  "vv48:3.2": "Manussabhūtā purimāya jātiyā;",
  "vv48:3.3": "Dānaṁ suciṇṇaṁ atha sīlasaññamaṁ,",
  "vv48:3.4": "Kenupapannā sugatiṁ yasassinī;",
  "vv48:3.5": "Devate pucchitācikkha,",
  "vv48:3.6": "Kissa kammassidaṁ phalan”ti.",
  "vv48:4.1": "“Idāni bhante imameva gāmaṁ,",
  "vv48:4.2": "Piṇḍāya amhāka gharaṁ upāgami;",
  "vv48:4.3": "Tato te ucchussa adāsi khaṇḍikaṁ,",
  "vv48:4.4": "Pasannacittā atulāya pītiyā.",
  "vv48:5.1": "Sassu ca pacchā anuyuñjate mamaṁ,",
  "vv48:5.2": "Kahaṁ nu ucchuṁ vadhuke avākiri;",
  "vv48:5.3": "Na chaḍḍitaṁ no pana khāditaṁ mayā,",
  "vv48:5.4": "Santassa bhikkhussa sayaṁ adāsahaṁ.",
  "vv48:6.1": "Tuyhaṁ nvidaṁ issariyaṁ atho mama,",
  "vv48:6.2": "Itissā sassu paribhāsate mamaṁ;",
  "vv48:6.3": "Leḍḍuṁ gahetvā pahāraṁ adāsi me,",
  "vv48:6.4": "Tato cutā kālakatāmhi devatā.",
  "vv48:7.1": "Tadeva kammaṁ kusalaṁ kataṁ mayā,",
  "vv48:7.2": "Sukhañca kammaṁ anubhomi attanā;",
  "vv48:7.3": "Devehi saddhiṁ paricārayāmahaṁ,",
  "vv48:7.4": "Modāmahaṁ kāmaguṇehi pañcahi.",
  "vv48:8.1": "Tadeva kammaṁ kusalaṁ kataṁ mayā,",
  "vv48:8.2": "Sukhañca kammaṁ anubhomi attanā;",
  "vv48:8.3": "Devindaguttā tidasehi rakkhitā,",
  "vv48:8.4": "Samappitā kāmaguṇehi pañcahi.",
  "vv48:9.1": "Etādisaṁ puññaphalaṁ anappakaṁ,",
  "vv48:9.2": "Mahāvipākā mama ucchudakkhiṇā;",
  "vv48:9.3": "Devehi saddhiṁ paricārayāmahaṁ,",
  "vv48:9.4": "Modāmahaṁ kāmaguṇehi pañcahi.",
  "vv48:10.1": "Etādisaṁ puññaphalaṁ anappakaṁ,",
  "vv48:10.2": "Mahājutikā mama ucchudakkhiṇā;",
  "vv48:10.3": "Devindaguttā tidasehi rakkhitā,",
  "vv48:10.4": "Sahassanettoriva nandane vane.",
  "vv48:11.1": "Tuvañca bhante anukampakaṁ viduṁ,",
  "vv48:11.2": "Upecca vandiṁ kusalañca pucchisaṁ;",
  "vv48:11.3": "Tato te ucchussa adāsiṁ khaṇḍikaṁ,",
  "vv48:11.4": "Pasannacittā atulāya pītiyā”ti.",
  "vv48:12.1": "Ucchuvimānaṁ dasamaṁ."
}