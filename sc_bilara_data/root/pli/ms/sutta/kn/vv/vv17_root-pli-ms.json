{
  "vv17:0.1": "Vimānavatthu",
  "vv17:0.2": "Itthivimāna",
  "vv17:0.3": "Pīṭhavagga",
  "vv17:0.4": "17. Kesakārīvimānavatthu",
  "vv17:1.1": "“Idaṁ vimānaṁ ruciraṁ pabhassaraṁ,",
  "vv17:1.2": "Veḷuriyathambhaṁ satataṁ sunimmitaṁ;",
  "vv17:1.3": "Suvaṇṇarukkhehi samantamotthataṁ,",
  "vv17:1.4": "Ṭhānaṁ mamaṁ kammavipākasambhavaṁ.",
  "vv17:2.1": "Tatrūpapannā purimaccharā imā,",
  "vv17:2.2": "Sataṁ sahassāni sakena kammunā;",
  "vv17:2.3": "Tuvaṁsi ajjhupagatā yasassinī,",
  "vv17:2.4": "Obhāsayaṁ tiṭṭhasi pubbadevatā.",
  "vv17:3.1": "Sasī adhiggayha yathā virocati,",
  "vv17:3.2": "Nakkhattarājāriva tārakāgaṇaṁ;",
  "vv17:3.3": "Tatheva tvaṁ accharāsaṅgaṇaṁ imaṁ,",
  "vv17:3.4": "Daddallamānā yasasā virocasi.",
  "vv17:4.1": "Kuto nu āgamma anomadassane,",
  "vv17:4.2": "Upapannā tvaṁ bhavanaṁ mamaṁ idaṁ;",
  "vv17:4.3": "Brahmaṁva devā tidasā sahindakā,",
  "vv17:4.4": "Sabbe na tappāmase dassanena tan”ti.",
  "vv17:5.1": "“Yametaṁ sakka anupucchase mamaṁ,",
  "vv17:5.2": "‘Kuto cutā tvaṁ idha āgatā’ti;",
  "vv17:5.3": "Bārāṇasī nāma puratthi kāsinaṁ,",
  "vv17:5.4": "Tattha ahosiṁ pure kesakārikā.",
  "vv17:6.1": "Buddhe ca dhamme ca pasannamānasā,",
  "vv17:6.2": "Saṅghe ca ekantagatā asaṁsayā;",
  "vv17:6.3": "Akhaṇḍasikkhāpadā āgatapphalā,",
  "vv17:6.4": "Sambodhidhamme niyatā anāmayā”ti.",
  "vv17:7.1": "“Tantyābhinandāmase svāgatañca te,",
  "vv17:7.2": "Dhammena ca tvaṁ yasasā virocasi;",
  "vv17:7.3": "Buddhe ca dhamme ca pasannamānase,",
  "vv17:7.4": "Saṅghe ca ekantagate asaṁsaye;",
  "vv17:7.5": "Akhaṇḍasikkhāpade āgatapphale,",
  "vv17:7.6": "Sambodhidhamme niyate anāmaye”ti.",
  "vv17:8.1": "Kesakārīvimānaṁ sattarasamaṁ.",
  "vv17:9.1": "Tassuddānaṁ",
  "vv17:10.1": "Pañca pīṭhā tayo nāvā,",
  "vv17:10.2": "dīpatiladakkhiṇā dve;",
  "vv17:10.3": "Pati dve suṇisā uttarā,",
  "vv17:10.4": "sirimā kesakārikā;",
  "vv17:10.5": "Vaggo tena pavuccatīti.",
  "vv17:11.1": "Itthivimāne paṭhamo vaggo."
}