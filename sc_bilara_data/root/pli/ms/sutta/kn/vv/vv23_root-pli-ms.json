{
  "vv23:0.1": "Vimānavatthu",
  "vv23:0.2": "Itthivimāna",
  "vv23:0.3": "Cittalatāvagga",
  "vv23:0.4": "6. Soṇadinnāvimānavatthu",
  "vv23:1.1": "“Abhikkantena vaṇṇena,",
  "vv23:1.2": "yā tvaṁ tiṭṭhasi devate;",
  "vv23:1.3": "Obhāsentī disā sabbā,",
  "vv23:1.4": "osadhī viya tārakā.",
  "vv23:2.1": "Kena tetādiso vaṇṇo,",
  "vv23:2.2": "kena te idha mijjhati;",
  "vv23:2.3": "Uppajjanti ca te bhogā,",
  "vv23:2.4": "ye keci manaso piyā.",
  "vv23:3.1": "Pucchāmi taṁ devi mahānubhāve,",
  "vv23:3.2": "Manussabhūtā kimakāsi puññaṁ;",
  "vv23:3.3": "Kenāsi evaṁ jalitānubhāvā,",
  "vv23:3.4": "Vaṇṇo ca te sabbadisā pabhāsatī”ti.",
  "vv23:4.1": "Sā devatā attamanā,",
  "vv23:4.2": "moggallānena pucchitā;",
  "vv23:4.3": "Pañhaṁ puṭṭhā viyākāsi,",
  "vv23:4.4": "yassa kammassidaṁ phalaṁ.",
  "vv23:5.1": "“Soṇadinnāti maṁ aññaṁsu,",
  "vv23:5.2": "nāḷandāyaṁ upāsikā;",
  "vv23:5.3": "Saddhā sīlena sampannā,",
  "vv23:5.4": "saṁvibhāgaratā sadā.",
  "vv23:6.1": "Acchādanañca bhattañca,",
  "vv23:6.2": "senāsanaṁ padīpiyaṁ;",
  "vv23:6.3": "Adāsiṁ ujubhūtesu,",
  "vv23:6.4": "vippasannena cetasā.",
  "vv23:7.1": "Cātuddasiṁ pañcadasiṁ,",
  "vv23:7.2": "yā ca pakkhassa aṭṭhamī;",
  "vv23:7.3": "Pāṭihāriyapakkhañca,",
  "vv23:7.4": "aṭṭhaṅgasusamāgataṁ.",
  "vv23:8.1": "Uposathaṁ upavasissaṁ,",
  "vv23:8.2": "sadā sīlesu saṁvutā;",
  "vv23:8.3": "Saññamā saṁvibhāgā ca,",
  "vv23:8.4": "vimānaṁ āvasāmahaṁ.",
  "vv23:9.1": "Pāṇātipātā viratā,",
  "vv23:9.2": "musāvādā ca saññatā;",
  "vv23:9.3": "Theyyā ca aticārā ca,",
  "vv23:9.4": "majjapānā ca ārakā.",
  "vv23:10.1": "Pañcasikkhāpade ratā,",
  "vv23:10.2": "ariyasaccāna kovidā;",
  "vv23:10.3": "Upāsikā cakkhumato,",
  "vv23:10.4": "gotamassa yasassino.",
  "vv23:11.1": "Tena metādiso vaṇṇo,",
  "vv23:11.2": "…pe…",
  "vv23:11.3": "Vaṇṇo ca me sabbadisā pabhāsatī”ti.",
  "vv23:12.1": "Soṇadinnāvimānaṁ chaṭṭhaṁ."
}