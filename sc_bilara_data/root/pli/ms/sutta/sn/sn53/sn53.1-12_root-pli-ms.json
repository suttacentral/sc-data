{
  "sn53.1-12:0.1": "Saṁyutta Nikāya 53 ",
  "sn53.1-12:0.2": "1. Gaṅgāpeyyālavagga ",
  "sn53.1-12:0.3": "1–12. Jhānādisutta ",
  "sn53.1-12:1.1": "Sāvatthinidānaṁ. ",
  "sn53.1-12:1.2": "Tatra kho …pe… ",
  "sn53.1-12:1.3": "“cattārome, bhikkhave, jhānā. ",
  "sn53.1-12:1.4": "Katame cattāro? ",
  "sn53.1-12:1.5": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn53.1-12:1.6": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn53.1-12:1.7": "Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja viharati. ",
  "sn53.1-12:1.8": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. ",
  "sn53.1-12:1.9": "Ime kho, bhikkhave, cattāro jhānāti. ",
  "sn53.1-12:2.1": "Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; ",
  "sn53.1-12:2.2": "evameva kho, bhikkhave, bhikkhu cattāro jhāne bhāvento cattāro jhāne bahulīkaronto nibbānaninno hoti nibbānapoṇo nibbānapabbhāro. ",
  "sn53.1-12:2.3": "Kathañca, bhikkhave, bhikkhu cattāro jhāne bhāvento cattāro jhāne bahulīkaronto nibbānaninno hoti nibbānapoṇo nibbānapabbhāro? ",
  "sn53.1-12:2.4": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn53.1-12:2.5": "Vitakkavicārānaṁ vūpasamā …pe… dutiyaṁ jhānaṁ … ",
  "sn53.1-12:2.6": "tatiyaṁ jhānaṁ … ",
  "sn53.1-12:2.7": "catutthaṁ jhānaṁ upasampajja viharati. ",
  "sn53.1-12:2.8": "Evaṁ kho, bhikkhave, bhikkhu cattāro jhāne bhāvento cattāro jhāne bahulīkaronto nibbānaninno hoti nibbānapoṇo nibbānapabbhāro”ti. ",
  "sn53.1-12:2.9": "Dvādasamaṁ. ",
  "sn53.1-12:2.10": "Gaṅgāpeyyālavaggo paṭhamo. ",
  "sn53.1-12:3.0": "Tassuddānaṁ",
  "sn53.1-12:3.1": "Cha pācīnato ninnā, ",
  "sn53.1-12:3.2": "cha ninnā ca samuddato; ",
  "sn53.1-12:3.3": "Dvete cha dvādasa honti, ",
  "sn53.1-12:3.4": "vaggo tena pavuccatīti. "
}