{
  "sn13.11:0.1": "Saṁyutta Nikāya 13.11 ",
  "sn13.11:0.2": "1. Abhisamayavagga ",
  "sn13.11:0.3": "Tatiyapabbatasutta ",
  "sn13.11:1.1": "Sāvatthiyaṁ viharati. ",
  "sn13.11:1.2": "“Seyyathāpi, bhikkhave, puriso sinerussa pabbatarājassa satta muggamattiyo pāsāṇasakkharā upanikkhipeyya. ",
  "sn13.11:1.3": "Taṁ kiṁ maññatha, bhikkhave, ",
  "sn13.11:1.4": "katamaṁ nu kho bahutaraṁ, yā vā satta muggamattiyo pāsāṇasakkharā upanikkhittā yo vā sineru pabbatarājā”ti? ",
  "sn13.11:2.1": "“Etadeva, bhante, bahutaraṁ yadidaṁ sineru pabbatarājā; ",
  "sn13.11:2.2": "appamattikā satta muggamattiyo pāsāṇasakkharā upanikkhittā. ",
  "sn13.11:2.3": "Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sineruṁ pabbatarājānaṁ upanidhāya satta muggamattiyo pāsāṇasakkharā upanikkhittā”ti. ",
  "sn13.11:3.1": "“Evameva kho, bhikkhave, ariyasāvakassa diṭṭhisampannassa puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti. ",
  "sn13.11:3.2": "Evaṁ mahādhigamo, bhikkhave, diṭṭhisampanno puggalo, evaṁ mahābhiñño”ti. ",
  "sn13.11:3.3": "Ekādasamaṁ. ",
  "sn13.11:3.4": "Abhisamayasaṁyuttaṁ samattaṁ. ",
  "sn13.11:4.0": "Tassuddānaṁ ",
  "sn13.11:4.1": "Nakhasikhā pokkharaṇī, ",
  "sn13.11:4.2": "sambhejjaudake ca dve; ",
  "sn13.11:4.3": "Dve pathavī dve samuddā, ",
  "sn13.11:4.4": "tayo ca pabbatūpamāti. "
}