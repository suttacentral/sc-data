{
  "sn45.11:0.1": "Saṁyutta Nikāya 45 ",
  "sn45.11:0.2": "2. Vihāravagga ",
  "sn45.11:0.3": "11. Paṭhamavihārasutta ",
  "sn45.11:1.1": "Sāvatthinidānaṁ. ",
  "sn45.11:1.2": "“Icchāmahaṁ, bhikkhave, aḍḍhamāsaṁ paṭisallīyituṁ. ",
  "sn45.11:1.3": "Namhi kenaci upasaṅkamitabbo, aññatra ekena piṇḍapātanīhārakenā”ti. ",
  "sn45.11:1.4": "“Evaṁ, bhante”ti kho te bhikkhū bhagavato paṭissutvā nāssudha koci bhagavantaṁ upasaṅkamati, aññatra ekena piṇḍapātanīhārakena. ",
  "sn45.11:2.1": "Atha kho bhagavā tassa aḍḍhamāsassa accayena paṭisallānā vuṭṭhito bhikkhū āmantesi: ",
  "sn45.11:2.2": "“yena svāhaṁ, bhikkhave, vihārena paṭhamābhisambuddho viharāmi, tassa padesena vihāsiṁ. ",
  "sn45.11:2.3": "So evaṁ pajānāmi: ",
  "sn45.11:2.4": "‘micchādiṭṭhipaccayāpi vedayitaṁ; ",
  "sn45.11:2.5": "sammādiṭṭhipaccayāpi vedayitaṁ …pe… ",
  "sn45.11:2.6": "micchāsamādhipaccayāpi vedayitaṁ; ",
  "sn45.11:2.7": "sammāsamādhipaccayāpi vedayitaṁ; ",
  "sn45.11:2.8": "chandapaccayāpi vedayitaṁ; ",
  "sn45.11:2.9": "vitakkapaccayāpi vedayitaṁ; ",
  "sn45.11:2.10": "saññāpaccayāpi vedayitaṁ; ",
  "sn45.11:2.11": "chando ca avūpasanto hoti, vitakko ca avūpasanto hoti, saññā ca avūpasantā hoti, tappaccayāpi vedayitaṁ; ",
  "sn45.11:2.12": "chando ca vūpasanto hoti, vitakko ca vūpasanto hoti, saññā ca vūpasantā hoti, tappaccayāpi vedayitaṁ; ",
  "sn45.11:2.13": "appattassa pattiyā atthi āyāmaṁ, tasmimpi ṭhāne anuppatte tappaccayāpi vedayitan’”ti. ",
  "sn45.11:2.14": "Paṭhamaṁ. "
}