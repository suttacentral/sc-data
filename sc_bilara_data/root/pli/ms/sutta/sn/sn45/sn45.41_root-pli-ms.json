{
  "sn45.41:0.1": "Saṁyutta Nikāya 45 ",
  "sn45.41:0.2": "5. Aññatitthiyapeyyālavagga ",
  "sn45.41:0.3": "41. Rāgavirāgasutta ",
  "sn45.41:1.1": "Sāvatthinidānaṁ. ",
  "sn45.41:1.2": "“Sace vo, bhikkhave, aññatitthiyā paribbājakā evaṁ puccheyyuṁ: ",
  "sn45.41:1.3": "‘kimatthiyaṁ, āvuso, samaṇe gotame brahmacariyaṁ vussatī’ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn45.41:1.4": "‘rāgavirāgatthaṁ kho, āvuso, bhagavati brahmacariyaṁ vussatī’ti. ",
  "sn45.41:1.5": "Sace pana vo, bhikkhave, aññatitthiyā paribbājakā evaṁ puccheyyuṁ: ",
  "sn45.41:1.6": "‘atthi panāvuso, maggo, atthi paṭipadā rāgavirāgāyā’ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn45.41:1.7": "‘atthi kho, āvuso, maggo, atthi paṭipadā rāgavirāgāyā’ti. ",
  "sn45.41:1.8": "Katamo ca, bhikkhave, maggo, katamā ca paṭipadā rāgavirāgāya? ",
  "sn45.41:1.9": "Ayameva ariyo aṭṭhaṅgiko maggo, seyyathidaṁ—",
  "sn45.41:1.10": "sammādiṭṭhi …pe… sammāsamādhi. ",
  "sn45.41:1.11": "Ayaṁ, bhikkhave, maggo, ayaṁ paṭipadā rāgavirāgāyāti. ",
  "sn45.41:1.12": "Evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyāthā”ti. ",
  "sn45.41:1.13": "Paṭhamaṁ. "
}