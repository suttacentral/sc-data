{
  "sn45.4:0.1": "Saṁyutta Nikāya 45 ",
  "sn45.4:0.2": "1. Avijjāvagga ",
  "sn45.4:0.3": "4. Jāṇussoṇibrāhmaṇasutta ",
  "sn45.4:1.1": "Sāvatthinidānaṁ. ",
  "sn45.4:1.2": "Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "sn45.4:1.3": "Addasā kho āyasmā ānando jāṇussoṇiṁ brāhmaṇaṁ sabbasetena vaḷavābhirathena sāvatthiyā niyyāyantaṁ. ",
  "sn45.4:1.4": "Setā sudaṁ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṁ chattaṁ, setaṁ uṇhīsaṁ, setāni vatthāni, setā upāhanā, setāya sudaṁ vālabījaniyā bījīyati. ",
  "sn45.4:1.5": "Tamenaṁ jano disvā evamāha: ",
  "sn45.4:1.6": "“brahmaṁ vata, bho, yānaṁ. ",
  "sn45.4:1.7": "Brahmayānarūpaṁ vata, bho”ti. ",
  "sn45.4:2.1": "Atha kho āyasmā ānando sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "sn45.4:3.1": "“Idhāhaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁ. ",
  "sn45.4:3.2": "Addasaṁ khvāhaṁ, bhante, jāṇussoṇiṁ brāhmaṇaṁ sabbasetena vaḷavābhirathena sāvatthiyā niyyāyantaṁ. ",
  "sn45.4:3.3": "Setā sudaṁ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṁ chattaṁ, setaṁ uṇhīsaṁ, setāni vatthāni, setā upāhanā, setāya sudaṁ vālabījaniyā bījīyati. ",
  "sn45.4:3.4": "Tamenaṁ jano disvā evamāha: ",
  "sn45.4:3.5": "‘brahmaṁ vata, bho, yānaṁ. ",
  "sn45.4:3.6": "Brahmayānarūpaṁ vata, bho’ti. ",
  "sn45.4:3.7": "Sakkā nu kho, bhante, imasmiṁ dhammavinaye brahmayānaṁ paññāpetun”ti? ",
  "sn45.4:4.1": "“Sakkā, ānandā”ti bhagavā avoca: ",
  "sn45.4:4.2": "“imasseva kho etaṁ, ānanda, ariyassa aṭṭhaṅgikassa maggassa adhivacanaṁ: ",
  "sn45.4:4.3": "‘brahmayānaṁ’ itipi, ‘dhammayānaṁ’ itipi, ‘anuttaro saṅgāmavijayo’ itipīti. ",
  "sn45.4:5.1": "Sammādiṭṭhi, ānanda, bhāvitā bahulīkatā rāgavinayapariyosānā hoti, dosavinayapariyosānā hoti, mohavinayapariyosānā hoti. ",
  "sn45.4:5.2": "Sammāsaṅkappo, ānanda, bhāvito bahulīkato rāgavinayapariyosāno hoti, dosavinayapariyosāno hoti, mohavinayapariyosāno hoti. ",
  "sn45.4:5.3": "Sammāvācā, ānanda, bhāvitā bahulīkatā rāgavinayapariyosānā hoti, dosa …pe… mohavinayapariyosānā hoti. ",
  "sn45.4:5.4": "Sammākammanto, ānanda, bhāvito bahulīkato rāgavinayapariyosāno hoti, dosa …pe… mohavinayapariyosāno hoti. ",
  "sn45.4:5.5": "Sammāājīvo, ānanda, bhāvito bahulīkato rāgavinayapariyosāno hoti, dosa …pe… mohavinayapariyosāno hoti. ",
  "sn45.4:5.6": "Sammāvāyāmo, ānanda, bhāvito bahulīkato rāgavinayapariyosāno hoti, dosa …pe… mohavinayapariyosāno hoti. ",
  "sn45.4:5.7": "Sammāsati, ānanda, bhāvitā bahulīkatā rāgavinayapariyosānā hoti, dosa …pe… mohavinayapariyosānā hoti. ",
  "sn45.4:5.8": "Sammāsamādhi, ānanda, bhāvito bahulīkato rāgavinayapariyosāno hoti, dosa …pe… mohavinayapariyosāno hoti. ",
  "sn45.4:6.1": "Iminā kho etaṁ, ānanda, pariyāyena veditabbaṁ yathā imassevetaṁ ariyassa aṭṭhaṅgikassa maggassa adhivacanaṁ: ",
  "sn45.4:6.2": "‘brahmayānaṁ’ itipi, ‘dhammayānaṁ’ itipi, ‘anuttaro saṅgāmavijayo’ itipī”ti. ",
  "sn45.4:6.3": "Idamavoca bhagavā. ",
  "sn45.4:7.1": "Idaṁ vatvāna sugato athāparaṁ etadavoca satthā: ",
  "sn45.4:8.1": "“Yassa saddhā ca paññā ca, ",
  "sn45.4:8.2": "Dhammā yuttā sadā dhuraṁ; ",
  "sn45.4:8.3": "Hirī īsā mano yottaṁ, ",
  "sn45.4:8.4": "Sati ārakkhasārathi. ",
  "sn45.4:9.1": "Ratho sīlaparikkhāro, ",
  "sn45.4:9.2": "jhānakkho cakkavīriyo; ",
  "sn45.4:9.3": "Upekkhā dhurasamādhi, ",
  "sn45.4:9.4": "anicchā parivāraṇaṁ. ",
  "sn45.4:10.1": "Abyāpādo avihiṁsā, ",
  "sn45.4:10.2": "viveko yassa āvudhaṁ; ",
  "sn45.4:10.3": "Titikkhā cammasannāho, ",
  "sn45.4:10.4": "yogakkhemāya vattati. ",
  "sn45.4:11.1": "Etadattani sambhūtaṁ, ",
  "sn45.4:11.2": "brahmayānaṁ anuttaraṁ; ",
  "sn45.4:11.3": "Niyyanti dhīrā lokamhā, ",
  "sn45.4:11.4": "aññadatthu jayaṁ jayan”ti. ",
  "sn45.4:11.5": "Catutthaṁ. "
}