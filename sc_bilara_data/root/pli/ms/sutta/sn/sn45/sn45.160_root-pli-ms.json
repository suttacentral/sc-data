{
  "sn45.160:0.1": "Saṁyutta Nikāya 45.160 ",
  "sn45.160:0.2": "12. Balakaraṇīyavagga ",
  "sn45.160:0.3": "Nadīsutta ",
  "sn45.160:1.1": "“Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā. ",
  "sn45.160:1.2": "Atha mahājanakāyo āgaccheyya kuddālapiṭakaṁ ādāya: ",
  "sn45.160:1.3": "‘mayaṁ imaṁ gaṅgaṁ nadiṁ pacchāninnaṁ karissāma pacchāpoṇaṁ pacchāpabbhāran’ti. ",
  "sn45.160:1.4": "Taṁ kiṁ maññatha, bhikkhave, ",
  "sn45.160:1.5": "api nu so mahājanakāyo gaṅgaṁ nadiṁ pacchāninnaṁ kareyya pacchāpoṇaṁ pacchāpabbhāran”ti? ",
  "sn45.160:1.6": "“No hetaṁ, bhante”. ",
  "sn45.160:1.7": "“Taṁ kissa hetu”? ",
  "sn45.160:1.8": "“Gaṅgā, bhante, nadī pācīnaninnā pācīnapoṇā pācīnapabbhārā. ",
  "sn45.160:1.9": "Sā na sukarā pacchāninnaṁ kātuṁ pacchāpoṇaṁ pacchāpabbhāraṁ. ",
  "sn45.160:1.10": "Yāvadeva pana so mahājanakāyo kilamathassa vighātassa bhāgī assā”ti. ",
  "sn45.160:1.11": "“Evameva kho, bhikkhave, bhikkhuṁ ariyaṁ aṭṭhaṅgikaṁ maggaṁ bhāventaṁ ariyaṁ aṭṭhaṅgikaṁ maggaṁ bahulīkarontaṁ rājāno vā rājamahāmattā vā mittā vā amaccā vā ñātī vā ñātisālohitā vā bhogehi abhihaṭṭhuṁ pavāreyyuṁ: ",
  "sn45.160:1.12": "‘ehambho purisa, kiṁ te ime kāsāvā anudahanti, ",
  "sn45.160:1.13": "kiṁ muṇḍo kapālamanusaṁcarasi. ",
  "sn45.160:1.14": "Ehi, hīnāyāvattitvā bhoge ca bhuñjassu, puññāni ca karohī’ti. ",
  "sn45.160:1.15": "So vata, bhikkhave, bhikkhu ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto sikkhaṁ paccakkhāya hīnāyāvattissatīti—netaṁ ṭhānaṁ vijjati. ",
  "sn45.160:1.16": "Taṁ kissa hetu? ",
  "sn45.160:1.17": "Yañhi taṁ, bhikkhave, cittaṁ dīgharattaṁ vivekaninnaṁ vivekapoṇaṁ vivekapabbhāraṁ taṁ vata hīnāyāvattissatīti—netaṁ ṭhānaṁ vijjati. ",
  "sn45.160:1.18": "Kathañca, bhikkhave, bhikkhu ariyaṁ aṭṭhaṅgikaṁ maggaṁ bhāveti ariyaṁ aṭṭhaṅgikaṁ maggaṁ bahulīkaroti? ",
  "sn45.160:1.19": "Idha, bhikkhave, bhikkhu sammādiṭṭhiṁ bhāveti vivekanissitaṁ …pe… sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ … ",
  "sn45.160:1.20": "evaṁ kho, bhikkhave, bhikkhu ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkarotī”ti. ",
  "sn45.160:1.21": "(Yadapi balakaraṇīyaṁ, tadapi vitthāretabbaṁ.) ",
  "sn45.160:1.22": "Dvādasamaṁ. ",
  "sn45.160:1.23": "Balakaraṇīyavaggo chaṭṭho. ",
  "sn45.160:2.0": "Tassuddānaṁ ",
  "sn45.160:2.1": "Balaṁ bījañca nāgo ca, ",
  "sn45.160:2.2": "rukkho kumbhena sūkiyā; ",
  "sn45.160:2.3": "Ākāsena ca dve meghā, ",
  "sn45.160:2.4": "nāvā āgantukā nadīti. "
}