{
  "sn47.35:0.1": "Saṁyutta Nikāya 47 ",
  "sn47.35:0.2": "4. Ananussutavagga ",
  "sn47.35:0.3": "35. Satisutta ",
  "sn47.35:1.1": "Sāvatthinidānaṁ. ",
  "sn47.35:1.2": "“Sato, bhikkhave, bhikkhu vihareyya sampajāno. ",
  "sn47.35:1.3": "Ayaṁ vo amhākaṁ anusāsanī. ",
  "sn47.35:2.1": "Kathañca, bhikkhave, bhikkhu sato hoti? ",
  "sn47.35:2.2": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.35:2.3": "vedanāsu …pe… ",
  "sn47.35:2.4": "citte …pe… ",
  "sn47.35:2.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.35:2.6": "Evaṁ kho, bhikkhave, bhikkhu sato hoti. ",
  "sn47.35:3.1": "Kathañca, bhikkhave, bhikkhu sampajāno hoti? ",
  "sn47.35:3.2": "Idha, bhikkhave, bhikkhuno viditā vedanā uppajjanti, viditā upaṭṭhahanti, viditā abbhatthaṁ gacchanti. ",
  "sn47.35:3.3": "Viditā vitakkā uppajjanti, viditā upaṭṭhahanti, viditā abbhatthaṁ gacchanti. ",
  "sn47.35:3.4": "Viditā saññā uppajjanti, viditā upaṭṭhahanti, viditā abbhatthaṁ gacchanti. ",
  "sn47.35:3.5": "Evaṁ kho, bhikkhave, bhikkhu sampajāno hoti. ",
  "sn47.35:3.6": "Sato, bhikkhave, bhikkhu vihareyya sampajāno. ",
  "sn47.35:3.7": "Ayaṁ vo amhākaṁ anusāsanī”ti. ",
  "sn47.35:3.8": "Pañcamaṁ. "
}