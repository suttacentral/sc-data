{
  "sn47.20:0.1": "Saṁyutta Nikāya 47.20 ",
  "sn47.20:0.2": "2. Nālandavagga ",
  "sn47.20:0.3": "Janapadakalyāṇīsutta ",
  "sn47.20:1.1": "Evaṁ me sutaṁ—",
  "sn47.20:1.2": "ekaṁ samayaṁ bhagavā sumbhesu viharati sedakaṁ nāma sumbhānaṁ nigamo. ",
  "sn47.20:1.3": "Tatra kho bhagavā bhikkhū āmantesi: ",
  "sn47.20:1.4": "“bhikkhavo”ti. ",
  "sn47.20:1.5": "“Bhadante”ti te bhikkhū bhagavato paccassosuṁ. ",
  "sn47.20:1.6": "Bhagavā etadavoca: ",
  "sn47.20:2.1": "“Seyyathāpi, bhikkhave, ‘janapadakalyāṇī, janapadakalyāṇī’ti kho, bhikkhave, mahājanakāyo sannipateyya. ",
  "sn47.20:2.2": "‘Sā kho panassa janapadakalyāṇī paramapāsāvinī nacce, paramapāsāvinī gīte. ",
  "sn47.20:2.3": "Janapadakalyāṇī naccati gāyatī’ti kho, bhikkhave, bhiyyoso mattāya mahājanakāyo sannipateyya. ",
  "sn47.20:2.4": "Atha puriso āgaccheyya jīvitukāmo amaritukāmo sukhakāmo dukkhappaṭikūlo. ",
  "sn47.20:2.5": "Tamenaṁ evaṁ vadeyya: ",
  "sn47.20:2.6": "‘ayaṁ te, ambho purisa, samatittiko telapatto antarena ca mahāsamajjaṁ antarena ca janapadakalyāṇiyā pariharitabbo. ",
  "sn47.20:2.7": "Puriso ca te ukkhittāsiko piṭṭhito piṭṭhito anubandhissati. ",
  "sn47.20:2.8": "Yattheva naṁ thokampi chaḍḍessati tattheva te siro pātessatī’ti. ",
  "sn47.20:2.9": "Taṁ kiṁ maññatha, bhikkhave, ",
  "sn47.20:2.10": "api nu so puriso amuṁ telapattaṁ amanasikaritvā bahiddhā pamādaṁ āhareyyā”ti? ",
  "sn47.20:2.11": "“No hetaṁ, bhante”. ",
  "sn47.20:3.1": "“Upamā kho myāyaṁ, bhikkhave, katā atthassa viññāpanāya. ",
  "sn47.20:3.2": "Ayaṁ cevettha attho—",
  "sn47.20:3.3": "samatittiko telapattoti kho, bhikkhave, kāyagatāya etaṁ satiyā adhivacanaṁ. ",
  "sn47.20:3.4": "Tasmātiha, bhikkhave, evaṁ sikkhitabbaṁ: ",
  "sn47.20:3.5": "‘kāyagatā sati no bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. ",
  "sn47.20:3.6": "Evañhi kho, bhikkhave, sikkhitabban”ti. ",
  "sn47.20:3.7": "Dasamaṁ. ",
  "sn47.20:3.8": "Nālandavaggo dutiyo. ",
  "sn47.20:4.0": "Tassuddānaṁ ",
  "sn47.20:4.1": "Mahāpuriso nālandaṁ, ",
  "sn47.20:4.2": "Cundo celañca bāhiyo; ",
  "sn47.20:4.3": "Uttiyo ariyo brahmā, ",
  "sn47.20:4.4": "Sedakaṁ janapadena cāti. "
}