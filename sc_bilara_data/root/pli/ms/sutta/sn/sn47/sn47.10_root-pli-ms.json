{
  "sn47.10:0.1": "Saṁyutta Nikāya 47.10 ",
  "sn47.10:0.2": "1. Ambapālivagga ",
  "sn47.10:0.3": "Bhikkhunupassayasutta ",
  "sn47.10:1.1": "Atha kho āyasmā ānando pubbaṇhasamayaṁ nivāsetvā pattacīvaramādāya yena aññataro bhikkhunupassayo tenupasaṅkami; upasaṅkamitvā paññatte āsane nisīdi. ",
  "sn47.10:1.2": "Atha kho sambahulā bhikkhuniyo yenāyasmā ānando tenupasaṅkamiṁsu; upasaṅkamitvā āyasmantaṁ ānandaṁ abhivādetvā ekamantaṁ nisīdiṁsu. Ekamantaṁ nisinnā kho tā bhikkhuniyo āyasmantaṁ ānandaṁ etadavocuṁ: ",
  "sn47.10:2.1": "“Idha, bhante ānanda, sambahulā bhikkhuniyo catūsu satipaṭṭhānesu suppatiṭṭhitacittā viharantiyo uḷāraṁ pubbenāparaṁ visesaṁ sañjānantī”ti. ",
  "sn47.10:2.2": "“Evametaṁ, bhaginiyo, evametaṁ, bhaginiyo. ",
  "sn47.10:2.3": "Yo hi koci, bhaginiyo, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṁ pāṭikaṅkhaṁ: ",
  "sn47.10:2.4": "‘uḷāraṁ pubbenāparaṁ visesaṁ sañjānissatī’”ti. ",
  "sn47.10:3.1": "Atha kho āyasmā ānando tā bhikkhuniyo dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. ",
  "sn47.10:3.2": "Atha kho āyasmā ānando sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "sn47.10:4.1": "“Idhāhaṁ, bhante, pubbaṇhasamayaṁ nivāsetvā pattacīvaramādāya yena aññataro bhikkhunupassayo tenupasaṅkamiṁ; upasaṅkamitvā paññatte āsane nisīdiṁ. ",
  "sn47.10:4.2": "Atha kho, bhante, sambahulā bhikkhuniyo yenāhaṁ tenupasaṅkamiṁsu; upasaṅkamitvā maṁ abhivādetvā ekamantaṁ nisīdiṁsu. Ekamantaṁ nisinnā kho, bhante, tā bhikkhuniyo maṁ etadavocuṁ: ",
  "sn47.10:4.3": "‘idha, bhante ānanda, sambahulā bhikkhuniyo catūsu satipaṭṭhānesu suppatiṭṭhitacittā viharantiyo uḷāraṁ pubbenāparaṁ visesaṁ sañjānantī’ti. ",
  "sn47.10:4.4": "Evaṁ vuttāhaṁ, bhante, tā bhikkhuniyo etadavocaṁ: ",
  "sn47.10:4.5": "‘evametaṁ, bhaginiyo, evametaṁ, bhaginiyo. ",
  "sn47.10:4.6": "Yo hi koci, bhaginiyo, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṁ pāṭikaṅkhaṁ—uḷāraṁ pubbenāparaṁ visesaṁ sañjānissatī’”ti. ",
  "sn47.10:5.1": "“Evametaṁ, ānanda, evametaṁ, ānanda. ",
  "sn47.10:5.2": "Yo hi koci, ānanda, bhikkhu vā bhikkhunī vā catūsu satipaṭṭhānesu suppatiṭṭhitacitto viharati, tassetaṁ pāṭikaṅkhaṁ: ",
  "sn47.10:5.3": "‘uḷāraṁ pubbenāparaṁ visesaṁ sañjānissati’. ",
  "sn47.10:6.1": "Katamesu catūsu? ",
  "sn47.10:6.2": "Idhānanda, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.10:6.3": "Tassa kāye kāyānupassino viharato kāyārammaṇo vā uppajjati kāyasmiṁ pariḷāho, cetaso vā līnattaṁ, bahiddhā vā cittaṁ vikkhipati. ",
  "sn47.10:6.4": "Tenānanda, bhikkhunā kismiñcideva pasādanīye nimitte cittaṁ paṇidahitabbaṁ. ",
  "sn47.10:6.5": "Tassa kismiñcideva pasādanīye nimitte cittaṁ paṇidahato pāmojjaṁ jāyati. ",
  "sn47.10:6.6": "Pamuditassa pīti jāyati. ",
  "sn47.10:6.7": "Pītimanassa kāyo passambhati. ",
  "sn47.10:6.8": "Passaddhakāyo sukhaṁ vedayati. ",
  "sn47.10:6.9": "Sukhino cittaṁ samādhiyati. ",
  "sn47.10:6.10": "So iti paṭisañcikkhati: ",
  "sn47.10:6.11": "‘yassa khvāhaṁ atthāya cittaṁ paṇidahiṁ, so me attho abhinipphanno. ",
  "sn47.10:6.12": "Handa dāni paṭisaṁharāmī’ti. ",
  "sn47.10:6.13": "So paṭisaṁharati ceva na ca vitakketi na ca vicāreti. ",
  "sn47.10:6.14": "‘Avitakkomhi avicāro, ajjhattaṁ satimā sukhamasmī’ti pajānāti. ",
  "sn47.10:7.1": "Puna caparaṁ, ānanda, bhikkhu vedanāsu …pe… ",
  "sn47.10:7.2": "citte …pe… ",
  "sn47.10:7.3": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.10:7.4": "Tassa dhammesu dhammānupassino viharato dhammārammaṇo vā uppajjati kāyasmiṁ pariḷāho, cetaso vā līnattaṁ, bahiddhā vā cittaṁ vikkhipati. ",
  "sn47.10:7.5": "Tenānanda, bhikkhunā kismiñcideva pasādanīye nimitte cittaṁ paṇidahitabbaṁ. ",
  "sn47.10:7.6": "Tassa kismiñcideva pasādanīye nimitte cittaṁ paṇidahato pāmojjaṁ jāyati. ",
  "sn47.10:7.7": "Pamuditassa pīti jāyati. ",
  "sn47.10:7.8": "Pītimanassa kāyo passambhati. ",
  "sn47.10:7.9": "Passaddhakāyo sukhaṁ vedayati. ",
  "sn47.10:7.10": "Sukhino cittaṁ samādhiyati. ",
  "sn47.10:7.11": "So iti paṭisañcikkhati: ",
  "sn47.10:7.12": "‘yassa khvāhaṁ atthāya cittaṁ paṇidahiṁ, so me attho abhinipphanno. ",
  "sn47.10:7.13": "Handa dāni paṭisaṁharāmī’ti. ",
  "sn47.10:7.14": "So paṭisaṁharati ceva na ca vitakketi na ca vicāreti. ",
  "sn47.10:7.15": "‘Avitakkomhi avicāro, ajjhattaṁ satimā sukhamasmī’ti pajānāti. ",
  "sn47.10:7.16": "Evaṁ kho, ānanda, paṇidhāya bhāvanā hoti. ",
  "sn47.10:8.1": "Kathañcānanda, appaṇidhāya bhāvanā hoti? ",
  "sn47.10:8.2": "Bahiddhā, ānanda, bhikkhu cittaṁ appaṇidhāya ‘appaṇihitaṁ me bahiddhā cittan’ti pajānāti. ",
  "sn47.10:8.3": "Atha pacchāpure ‘asaṅkhittaṁ vimuttaṁ appaṇihitan’ti pajānāti. ",
  "sn47.10:8.4": "Atha ca pana ‘kāye kāyānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.5": "Bahiddhā, ānanda, bhikkhu cittaṁ appaṇidhāya ‘appaṇihitaṁ me bahiddhā cittan’ti pajānāti. ",
  "sn47.10:8.6": "Atha pacchāpure ‘asaṅkhittaṁ vimuttaṁ appaṇihitan’ti pajānāti. ",
  "sn47.10:8.7": "Atha ca pana ‘vedanāsu vedanānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.8": "Bahiddhā, ānanda, bhikkhu cittaṁ appaṇidhāya ‘appaṇihitaṁ me bahiddhā cittan’ti pajānāti. ",
  "sn47.10:8.9": "Atha pacchāpure ‘asaṅkhittaṁ vimuttaṁ appaṇihitan’ti pajānāti. ",
  "sn47.10:8.10": "Atha ca pana ‘citte cittānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.11": "Bahiddhā, ānanda, bhikkhu cittaṁ appaṇidhāya ‘appaṇihitaṁ me bahiddhā cittan’ti pajānāti. ",
  "sn47.10:8.12": "Atha pacchāpure ‘asaṅkhittaṁ vimuttaṁ appaṇihitan’ti pajānāti. ",
  "sn47.10:8.13": "Atha ca pana ‘dhammesu dhammānupassī viharāmi ātāpī sampajāno satimā sukhamasmī’ti pajānāti. ",
  "sn47.10:8.14": "Evaṁ kho, ānanda, appaṇidhāya bhāvanā hoti. ",
  "sn47.10:9.1": "Iti kho, ānanda, desitā mayā paṇidhāya bhāvanā, desitā appaṇidhāya bhāvanā. ",
  "sn47.10:9.2": "Yaṁ, ānanda, satthārā karaṇīyaṁ sāvakānaṁ hitesinā anukampakena anukampaṁ upādāya, kataṁ vo taṁ mayā. ",
  "sn47.10:9.3": "Etāni, ānanda, rukkhamūlāni, etāni suññāgārāni. Jhāyathānanda, mā pamādattha; mā pacchā vippaṭisārino ahuvattha. Ayaṁ vo amhākaṁ anusāsanī”ti. ",
  "sn47.10:10.1": "Idamavoca bhagavā. ",
  "sn47.10:10.2": "Attamano āyasmā ānando bhagavato bhāsitaṁ abhinandīti. ",
  "sn47.10:10.3": "Dasamaṁ. ",
  "sn47.10:10.4": "Ambapālivaggo paṭhamo. ",
  "sn47.10:11.0": "Tassuddānaṁ ",
  "sn47.10:11.1": "Ambapāli sato bhikkhu, ",
  "sn47.10:11.2": "Sālā kusalarāsi ca; ",
  "sn47.10:11.3": "Sakuṇagghi makkaṭo sūdo, ",
  "sn47.10:11.4": "Gilāno bhikkhunupassayoti. "
}