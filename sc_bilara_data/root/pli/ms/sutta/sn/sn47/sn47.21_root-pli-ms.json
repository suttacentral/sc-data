{
  "sn47.21:0.1": "Saṁyutta Nikāya 47 ",
  "sn47.21:0.2": "3. Sīlaṭṭhitivagga ",
  "sn47.21:0.3": "21. Sīlasutta ",
  "sn47.21:1.1": "Evaṁ me sutaṁ—",
  "sn47.21:1.2": "ekaṁ samayaṁ āyasmā ca ānando āyasmā ca bhaddo pāṭaliputte viharanti kukkuṭārāme. ",
  "sn47.21:1.3": "Atha kho āyasmā bhaddo sāyanhasamayaṁ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. ",
  "sn47.21:1.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā bhaddo āyasmantaṁ ānandaṁ etadavoca: ",
  "sn47.21:1.5": "“yānimāni, āvuso ānanda, kusalāni sīlāni vuttāni bhagavatā, imāni kusalāni sīlāni kimatthiyāni vuttāni bhagavatā”ti? ",
  "sn47.21:2.1": "“Sādhu sādhu, āvuso bhadda. ",
  "sn47.21:2.2": "Bhaddako kho te, āvuso bhadda, ummaṅgo, bhaddakaṁ paṭibhānaṁ, kalyāṇī paripucchā. ",
  "sn47.21:2.3": "Evañhi tvaṁ, āvuso bhadda, pucchasi: ",
  "sn47.21:2.4": "‘yānimāni, āvuso ānanda, kusalāni sīlāni vuttāni bhagavatā, imāni kusalāni sīlāni kimatthiyāni vuttāni bhagavatā’”ti? ",
  "sn47.21:2.5": "“Evamāvuso”ti. ",
  "sn47.21:2.6": "“Yānimāni, āvuso bhadda, kusalāni sīlāni vuttāni bhagavatā, imāni kusalāni sīlāni yāvadeva catunnaṁ satipaṭṭhānānaṁ bhāvanāya vuttāni bhagavatā. ",
  "sn47.21:3.1": "Katamesaṁ catunnaṁ? ",
  "sn47.21:3.2": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.21:3.3": "vedanāsu …pe… ",
  "sn47.21:3.4": "citte …pe… ",
  "sn47.21:3.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.21:3.6": "Yānimāni, āvuso bhadda, kusalāni sīlāni vuttāni bhagavatā, imāni kusalāni sīlāni yāvadeva imesaṁ catunnaṁ satipaṭṭhānānaṁ bhāvanāya vuttāni bhagavatā”ti. ",
  "sn47.21:3.7": "Paṭhamaṁ. "
}