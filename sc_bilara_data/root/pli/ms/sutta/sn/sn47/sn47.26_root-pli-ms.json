{
  "sn47.26:0.1": "Saṁyutta Nikāya 47 ",
  "sn47.26:0.2": "3. Sīlaṭṭhitivagga ",
  "sn47.26:0.3": "26. Padesasutta ",
  "sn47.26:1.1": "Ekaṁ samayaṁ āyasmā ca sāriputto āyasmā ca mahāmoggallāno āyasmā ca anuruddho sākete viharanti kaṇḍakīvane. ",
  "sn47.26:1.2": "Atha kho āyasmā ca sāriputto āyasmā ca mahāmoggallāno sāyanhasamayaṁ paṭisallānā vuṭṭhitā yenāyasmā anuruddho tenupasaṅkamiṁsu; upasaṅkamitvā āyasmatā anuruddhena saddhiṁ sammodiṁsu. ",
  "sn47.26:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn47.26:1.4": "“‘sekho, sekho’ti, āvuso anuruddha, vuccati. ",
  "sn47.26:1.5": "Kittāvatā nu kho, āvuso, sekho hotī”ti? ",
  "sn47.26:1.6": "“Catunnaṁ kho, āvuso, satipaṭṭhānānaṁ padesaṁ bhāvitattā sekho hoti. ",
  "sn47.26:2.1": "Katamesaṁ catunnaṁ? ",
  "sn47.26:2.2": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.26:2.3": "vedanāsu …pe… ",
  "sn47.26:2.4": "citte …pe… ",
  "sn47.26:2.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.26:2.6": "Imesaṁ kho, āvuso, catunnaṁ satipaṭṭhānānaṁ padesaṁ bhāvitattā sekho hotī”ti. ",
  "sn47.26:2.7": "Chaṭṭhaṁ. "
}