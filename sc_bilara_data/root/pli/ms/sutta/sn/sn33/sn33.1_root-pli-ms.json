{
  "sn33.1:0.1": "Saṁyutta Nikāya 33 ",
  "sn33.1:0.2": "1. Vacchagottavagga ",
  "sn33.1:0.3": "1. Rūpaaññāṇasutta ",
  "sn33.1:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn33.1:1.2": "Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn33.1:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca: ",
  "sn33.1:1.4": "“ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti—",
  "sn33.1:1.5": "sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā”ti? ",
  "sn33.1:1.6": "“Rūpe kho, vaccha, aññāṇā, rūpasamudaye aññāṇā, rūpanirodhe aññāṇā, rūpanirodhagāminiyā paṭipadāya aññāṇā; ",
  "sn33.1:1.7": "evamimāni anekavihitāni diṭṭhigatāni loke uppajjanti—",
  "sn33.1:1.8": "sassato lokoti vā …pe… ",
  "sn33.1:1.9": "neva hoti na na hoti tathāgato paraṁ maraṇāti vāti. ",
  "sn33.1:1.10": "Ayaṁ kho, vaccha, hetu, ayaṁ paccayo, yānimāni anekavihitāni diṭṭhigatāni loke uppajjanti—",
  "sn33.1:1.11": "sassato lokoti vā, asassato lokoti vā …pe… ",
  "sn33.1:1.12": "neva hoti na na hoti tathāgato paraṁ maraṇāti vā”ti. ",
  "sn33.1:1.13": "Paṭhamaṁ. "
}