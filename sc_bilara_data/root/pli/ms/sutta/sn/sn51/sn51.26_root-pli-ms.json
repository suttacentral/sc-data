{
  "sn51.26:0.1": "Saṁyutta Nikāya 51 ",
  "sn51.26:0.2": "3. Ayoguḷavagga ",
  "sn51.26:0.3": "26. Dutiyaphalasutta ",
  "sn51.26:1.1": "“Cattārome, bhikkhave, iddhipādā. ",
  "sn51.26:1.2": "Katame cattāro? ",
  "sn51.26:1.3": "Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, ",
  "sn51.26:1.4": "vīriyasamādhi …pe… ",
  "sn51.26:1.5": "cittasamādhi … ",
  "sn51.26:1.6": "vīmaṁsāsamādhippadhānasaṅkhārasamannāgataṁ iddhipādaṁ bhāveti—",
  "sn51.26:1.7": "ime kho, bhikkhave, cattāro iddhipādā. ",
  "sn51.26:1.8": "Imesaṁ kho, bhikkhave, catunnaṁ iddhipādānaṁ bhāvitattā bahulīkatattā satta phalā sattānisaṁsā pāṭikaṅkhā. ",
  "sn51.26:2.1": "Katame satta phalā sattānisaṁsā? ",
  "sn51.26:2.2": "Diṭṭheva dhamme paṭikacca aññaṁ ārādheti ",
  "sn51.26:2.3": "no ce diṭṭheva dhamme paṭikacca aññaṁ ārādheti; atha maraṇakāle aññaṁ ārādheti, ",
  "sn51.26:2.4": "no ce diṭṭheva dhamme paṭikacca aññaṁ ārādheti, no ce maraṇakāle aññaṁ ārādheti; atha pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti, upahaccaparinibbāyī hoti, asaṅkhāraparinibbāyī hoti, sasaṅkhāraparinibbāyī hoti, uddhaṁsoto hoti akaniṭṭhagāmī. ",
  "sn51.26:2.5": "Imesaṁ kho, bhikkhave, catunnaṁ iddhipādānaṁ bhāvitattā bahulīkatattā ime satta phalā sattānisaṁsā pāṭikaṅkhā”ti. ",
  "sn51.26:2.6": "Chaṭṭhaṁ. "
}