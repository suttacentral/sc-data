{
  "sn23.1:0.1": "Saṁyutta Nikāya 23 ",
  "sn23.1:0.2": "1. Paṭhamamāravagga ",
  "sn23.1:0.3": "1. Mārasutta ",
  "sn23.1:1.1": "Sāvatthinidānaṁ. ",
  "sn23.1:1.2": "Atha kho āyasmā rādho yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā rādho bhagavantaṁ etadavoca: ",
  "sn23.1:2.1": "“‘Māro, māro’ti, bhante, vuccati. ",
  "sn23.1:2.2": "Kittāvatā nu kho, bhante, māro”ti? ",
  "sn23.1:2.3": "“Rūpe kho, rādha, sati māro vā assa māretā vā yo vā pana mīyati. ",
  "sn23.1:2.4": "Tasmātiha tvaṁ, rādha, rūpaṁ māroti passa, māretāti passa, mīyatīti passa, rogoti passa, gaṇḍoti passa, sallanti passa, aghanti passa, aghabhūtanti passa. ",
  "sn23.1:2.5": "Ye naṁ evaṁ passanti te sammā passanti. ",
  "sn23.1:2.6": "Vedanāya sati … ",
  "sn23.1:2.7": "saññāya sati … ",
  "sn23.1:2.8": "saṅkhāresu sati … ",
  "sn23.1:2.9": "viññāṇe sati māro vā assa māretā vā yo vā pana mīyati. ",
  "sn23.1:2.10": "Tasmātiha tvaṁ, rādha, viññāṇaṁ māroti passa, māretāti passa, mīyatīti passa, rogoti passa, gaṇḍoti passa, sallanti passa, aghanti passa, aghabhūtanti passa. ",
  "sn23.1:2.11": "Ye naṁ evaṁ passanti, te sammā passantī”ti. ",
  "sn23.1:3.1": "“Sammādassanaṁ pana, bhante, kimatthiyan”ti? ",
  "sn23.1:3.2": "“Sammādassanaṁ kho, rādha, nibbidatthaṁ”. ",
  "sn23.1:3.3": "“Nibbidā pana, bhante, kimatthiyā”ti? ",
  "sn23.1:3.4": "“Nibbidā kho, rādha, virāgatthā”. ",
  "sn23.1:3.5": "“Virāgo pana, bhante, kimatthiyo”ti? ",
  "sn23.1:3.6": "“Virāgo kho, rādha, vimuttattho”. ",
  "sn23.1:3.7": "“Vimutti pana, bhante, kimatthiyā”ti? ",
  "sn23.1:3.8": "“Vimutti kho, rādha, nibbānatthā”. ",
  "sn23.1:3.9": "“Nibbānaṁ pana, bhante, kimatthiyan”ti? ",
  "sn23.1:3.10": "“Accayāsi, rādha, pañhaṁ, nāsakkhi pañhassa pariyantaṁ gahetuṁ. ",
  "sn23.1:3.11": "Nibbānogadhañhi, rādha, brahmacariyaṁ vussati, nibbānaparāyanaṁ nibbānapariyosānan”ti. ",
  "sn23.1:3.12": "Paṭhamaṁ. "
}