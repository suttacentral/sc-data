{
  "sn24.1:0.1": "Saṁyutta Nikāya 24 ",
  "sn24.1:0.2": "1. Sotāpattivagga ",
  "sn24.1:0.3": "1. Vātasutta ",
  "sn24.1:1.1": "Ekaṁ samayaṁ bhagavā sāvatthiyaṁ viharati jetavane. ",
  "sn24.1:1.2": "Bhagavā etadavoca: ",
  "sn24.1:1.3": "“kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati: ",
  "sn24.1:1.4": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? ",
  "sn24.1:2.1": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata, bhante, bhagavantaññeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn24.1:2.2": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "sn24.1:2.3": "“Evaṁ, bhante”ti kho te bhikkhū bhagavato paccassosuṁ. ",
  "sn24.1:2.4": "Bhagavā etadavoca: ",
  "sn24.1:3.1": "“Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati: ",
  "sn24.1:3.2": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’ti. ",
  "sn24.1:3.3": "Vedanāya sati …pe… ",
  "sn24.1:3.4": "saññāya sati … ",
  "sn24.1:3.5": "saṅkhāresu sati … ",
  "sn24.1:3.6": "viññāṇe sati, viññāṇaṁ upādāya, viññāṇaṁ abhinivissa evaṁ diṭṭhi uppajjati: ",
  "sn24.1:3.7": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’ti. ",
  "sn24.1:3.8": "Taṁ kiṁ maññatha, bhikkhave, ",
  "sn24.1:3.9": "rūpaṁ niccaṁ vā aniccaṁ vā”ti? ",
  "sn24.1:3.10": "“Aniccaṁ, bhante”. ",
  "sn24.1:3.11": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn24.1:3.12": "“Dukkhaṁ, bhante”. ",
  "sn24.1:3.13": "“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya evaṁ diṭṭhi uppajjeyya: ",
  "sn24.1:3.14": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? ",
  "sn24.1:3.15": "“No hetaṁ, bhante”. ",
  "sn24.1:4.1": "“Vedanā niccā vā aniccā vā”ti … ",
  "sn24.1:4.2": "“saññā … ",
  "sn24.1:4.3": "saṅkhārā … ",
  "sn24.1:4.4": "viññāṇaṁ niccaṁ vā aniccaṁ vā”ti? ",
  "sn24.1:4.5": "“Aniccaṁ, bhante”. ",
  "sn24.1:4.6": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn24.1:4.7": "“Dukkhaṁ, bhante”. ",
  "sn24.1:4.8": "“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya evaṁ diṭṭhi uppajjeyya: ",
  "sn24.1:4.9": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? ",
  "sn24.1:4.10": "“No hetaṁ, bhante”. ",
  "sn24.1:4.11": "“Yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi niccaṁ vā aniccaṁ vā”ti? ",
  "sn24.1:4.12": "“Aniccaṁ, bhante”. ",
  "sn24.1:4.13": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn24.1:4.14": "“Dukkhaṁ, bhante”. ",
  "sn24.1:4.15": "“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya evaṁ diṭṭhi uppajjeyya: ",
  "sn24.1:4.16": "‘na vātā vāyanti, na najjo sandanti, na gabbhiniyo vijāyanti, na candimasūriyā udenti vā apenti vā esikaṭṭhāyiṭṭhitā’”ti? ",
  "sn24.1:4.17": "“No hetaṁ, bhante”. ",
  "sn24.1:5.1": "“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti, dukkhasamudayepissa kaṅkhā pahīnā hoti, dukkhanirodhepissa kaṅkhā pahīnā hoti, dukkhanirodhagāminiyā paṭipadāyapissa kaṅkhā pahīnā hoti—",
  "sn24.1:5.2": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. ",
  "sn24.1:5.3": "Paṭhamaṁ. "
}