{
  "sn18.22:0.1": "Saṁyutta Nikāya 18.22 ",
  "sn18.22:0.2": "2. Dutiyavagga ",
  "sn18.22:0.3": "Apagatasutta ",
  "sn18.22:1.1": "Sāvatthinidānaṁ. ",
  "sn18.22:1.2": "Atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā rāhulo bhagavantaṁ etadavoca: ",
  "sn18.22:1.3": "“kathaṁ nu kho, bhante, jānato kathaṁ passato imasmiṁ ca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”ti? ",
  "sn18.22:1.4": "“Yaṁ kiñci, rāhula, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ rūpaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādā vimutto hoti. ",
  "sn18.22:2.1": "Yā kāci vedanā …pe… ",
  "sn18.22:2.2": "yā kāci saññā … ",
  "sn18.22:2.3": "ye keci saṅkhārā … ",
  "sn18.22:2.4": "yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādā vimutto hoti. ",
  "sn18.22:2.5": "Evaṁ kho, rāhula, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”ti. ",
  "sn18.22:2.6": "Dvādasamaṁ. ",
  "sn18.22:2.7": "Dutiyo vaggo. ",
  "sn18.22:3.0": "Tassuddānaṁ ",
  "sn18.22:3.1": "Cakkhu rūpañca viññāṇaṁ, ",
  "sn18.22:3.2": "Samphasso vedanāya ca; ",
  "sn18.22:3.3": "Saññā sañcetanā taṇhā, ",
  "sn18.22:3.4": "Dhātu khandhena te dasa; ",
  "sn18.22:3.5": "Anusayaṁ apagatañceva, ",
  "sn18.22:3.6": "Vaggo tena pavuccatīti. ",
  "sn18.22:3.7": "Rāhulasaṁyuttaṁ samattaṁ. "
}