{
  "sn18.1:0.1": "Saṁyutta Nikāya 18 ",
  "sn18.1:0.2": "1. Paṭhamavagga ",
  "sn18.1:0.3": "1. Cakkhusutta ",
  "sn18.1:1.1": "Evaṁ me sutaṁ—",
  "sn18.1:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn18.1:1.3": "Atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā rāhulo bhagavantaṁ etadavoca: ",
  "sn18.1:1.4": "“sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. ",
  "sn18.1:2.1": "“Taṁ kiṁ maññasi, rāhula, ",
  "sn18.1:2.2": "cakkhuṁ niccaṁ vā aniccaṁ vā”ti? ",
  "sn18.1:2.3": "“Aniccaṁ, bhante”. ",
  "sn18.1:2.4": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn18.1:2.5": "“Dukkhaṁ, bhante”. ",
  "sn18.1:2.6": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn18.1:2.7": "‘etaṁ mama, esohamasmi, eso me attā’”ti? ",
  "sn18.1:2.8": "“No hetaṁ, bhante”. ",
  "sn18.1:3.1": "“Sotaṁ niccaṁ vā aniccaṁ vā”ti? ",
  "sn18.1:3.2": "“Aniccaṁ, bhante” …pe…. ",
  "sn18.1:3.3": "“Ghānaṁ niccaṁ vā aniccaṁ vā”ti? ",
  "sn18.1:3.4": "“Aniccaṁ, bhante” … ",
  "sn18.1:3.5": "“Jivhā niccā vā aniccā vā”ti? ",
  "sn18.1:3.6": "“Aniccā, bhante” … ",
  "sn18.1:3.7": "“Kāyo nicco vā anicco vā”ti? ",
  "sn18.1:3.8": "“Anicco, bhante” … ",
  "sn18.1:3.9": "“Mano nicco vā anicco vā”ti? ",
  "sn18.1:3.10": "“Anicco, bhante”. ",
  "sn18.1:3.11": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn18.1:3.12": "“Dukkhaṁ, bhante”. ",
  "sn18.1:3.13": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn18.1:3.14": "‘etaṁ mama, esohamasmi, eso me attā’”ti? ",
  "sn18.1:3.15": "“No hetaṁ, bhante”. ",
  "sn18.1:4.1": "“Evaṁ passaṁ, rāhula, sutavā ariyasāvako cakkhusmimpi nibbindati …pe… sotasmimpi nibbindati … ghānasmimpi nibbindati … jivhāyapi nibbindati … kāyasmimpi nibbindati … manasmimpi nibbindati; ",
  "sn18.1:4.2": "nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn18.1:4.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn18.1:4.4": "(Etena peyyālena dasa suttantā kātabbā.) ",
  "sn18.1:4.5": "Paṭhamaṁ. "
}