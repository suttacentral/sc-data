{
  "sn21.2:0.1": "Saṁyutta Nikāya 21 ",
  "sn21.2:0.2": "1. Bhikkhuvagga ",
  "sn21.2:0.3": "2. Upatissasutta ",
  "sn21.2:1.1": "Sāvatthinidānaṁ. ",
  "sn21.2:1.2": "Tatra kho āyasmā sāriputto bhikkhū āmantesi: ",
  "sn21.2:1.3": "“āvuso bhikkhave”ti. ",
  "sn21.2:1.4": "“Āvuso”ti kho te bhikkhū āyasmato sāriputtassa paccassosuṁ. ",
  "sn21.2:1.5": "Āyasmā sāriputto etadavoca: ",
  "sn21.2:2.1": "“Idha mayhaṁ, āvuso, rahogatassa paṭisallīnassa evaṁ cetaso parivitakko udapādi: ",
  "sn21.2:2.2": "‘atthi nu kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’ti? ",
  "sn21.2:2.3": "Tassa mayhaṁ, āvuso, etadahosi: ",
  "sn21.2:2.4": "‘natthi kho taṁ kiñci lokasmiṁ yassa me vipariṇāmaññathābhāvā uppajjeyyuṁ sokaparidevadukkhadomanassupāyāsā’”ti. ",
  "sn21.2:3.1": "Evaṁ vutte, āyasmā ānando āyasmantaṁ sāriputtaṁ etadavoca: ",
  "sn21.2:3.2": "“satthupi kho te, āvuso sāriputta, vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti? ",
  "sn21.2:3.3": "“Satthupi kho me, āvuso, vipariṇāmaññathābhāvā nuppajjeyyuṁ sokaparidevadukkhadomanassupāyāsā, api ca me evamassa: ",
  "sn21.2:3.4": "‘mahesakkho vata bho satthā antarahito mahiddhiko mahānubhāvo. ",
  "sn21.2:3.5": "Sace hi bhagavā ciraṁ dīghamaddhānaṁ tiṭṭheyya tadassa bahujanahitāya bahujanasukhāya lokānukampāya atthāya hitāya sukhāya devamanussānan’ti. ",
  "sn21.2:3.6": "Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. ",
  "sn21.2:3.7": "Tasmā āyasmato sāriputtassa satthupi vipariṇāmaññathābhāvā nuppajjeyyuṁ sokaparidevadukkhadomanassupāyāsā”ti. ",
  "sn21.2:3.8": "Dutiyaṁ. "
}