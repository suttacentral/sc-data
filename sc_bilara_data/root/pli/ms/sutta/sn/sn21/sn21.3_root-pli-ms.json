{
  "sn21.3:0.1": "Saṁyutta Nikāya 21 ",
  "sn21.3:0.2": "1. Bhikkhuvagga ",
  "sn21.3:0.3": "3. Ghaṭasutta ",
  "sn21.3:1.1": "Evaṁ me sutaṁ—",
  "sn21.3:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn21.3:1.3": "Tena kho pana samayena āyasmā ca sāriputto āyasmā ca mahāmoggallāno rājagahe viharanti veḷuvane kalandakanivāpe ekavihāre. ",
  "sn21.3:1.4": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. ",
  "sn21.3:1.5": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca: ",
  "sn21.3:2.1": "“Vippasannāni kho te, āvuso moggallāna, indriyāni; ",
  "sn21.3:2.2": "parisuddho mukhavaṇṇo pariyodāto santena nūnāyasmā mahāmoggallāno ajja vihārena vihāsī”ti. ",
  "sn21.3:2.3": "“Oḷārikena khvāhaṁ, āvuso, ajja vihārena vihāsiṁ. ",
  "sn21.3:2.4": "Api ca me ahosi dhammī kathā”ti. ",
  "sn21.3:2.5": "“Kena saddhiṁ panāyasmato mahāmoggallānassa ahosi dhammī kathā”ti? ",
  "sn21.3:2.6": "“Bhagavatā kho me, āvuso, saddhiṁ ahosi dhammī kathā”ti. ",
  "sn21.3:2.7": "“Dūre kho, āvuso, bhagavā etarahi sāvatthiyaṁ viharati jetavane anāthapiṇḍikassa ārāme. ",
  "sn21.3:2.8": "Kiṁ nu kho āyasmā mahāmoggallāno bhagavantaṁ iddhiyā upasaṅkami; ",
  "sn21.3:2.9": "udāhu bhagavā āyasmantaṁ mahāmoggallānaṁ iddhiyā upasaṅkamī”ti? ",
  "sn21.3:2.10": "“Na khvāhaṁ, āvuso, bhagavantaṁ iddhiyā upasaṅkamiṁ; ",
  "sn21.3:2.11": "napi maṁ bhagavā iddhiyā upasaṅkami. ",
  "sn21.3:2.12": "Api ca me yāvatā bhagavā ettāvatā dibbacakkhu visujjhi dibbā ca sotadhātu. ",
  "sn21.3:2.13": "Bhagavatopi yāvatāhaṁ ettāvatā dibbacakkhu visujjhi dibbā ca sotadhātū”ti. ",
  "sn21.3:2.14": "“Yathākathaṁ panāyasmato mahāmoggallānassa bhagavatā saddhiṁ ahosi dhammī kathā”ti? ",
  "sn21.3:3.1": "“Idhāhaṁ, āvuso, bhagavantaṁ etadavocaṁ: ",
  "sn21.3:3.2": "‘āraddhavīriyo āraddhavīriyoti, bhante, vuccati. ",
  "sn21.3:3.3": "Kittāvatā nu kho, bhante, āraddhavīriyo hotī’ti? ",
  "sn21.3:3.4": "Evaṁ vutte, maṁ, āvuso, bhagavā etadavoca: ",
  "sn21.3:3.5": "‘idha, moggallāna, bhikkhu āraddhavīriyo viharati—",
  "sn21.3:3.6": "kāmaṁ taco ca nhāru ca aṭṭhi ca avasissatu, sarīre upassussatu maṁsalohitaṁ, yaṁ taṁ purisathāmena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ bhavissatīti. ",
  "sn21.3:3.7": "Evaṁ kho, moggallāna, āraddhavīriyo hotī’ti. ",
  "sn21.3:3.8": "Evaṁ kho me, āvuso, bhagavatā saddhiṁ ahosi dhammī kathā”ti. ",
  "sn21.3:4.1": "“Seyyathāpi, āvuso, himavato pabbatarājassa parittā pāsāṇasakkharā yāvadeva upanikkhepanamattāya; ",
  "sn21.3:4.2": "evameva kho mayaṁ āyasmato mahāmoggallānassa yāvadeva upanikkhepanamattāya. ",
  "sn21.3:4.3": "Āyasmā hi mahāmoggallāno mahiddhiko mahānubhāvo ākaṅkhamāno kappaṁ tiṭṭheyyā”ti. ",
  "sn21.3:5.1": "“Seyyathāpi, āvuso, mahatiyā loṇaghaṭāya parittā loṇasakkharāya yāvadeva upanikkhepanamattāya; ",
  "sn21.3:5.2": "evameva kho mayaṁ āyasmato sāriputtassa yāvadeva upanikkhepanamattāya. ",
  "sn21.3:5.3": "Āyasmā hi sāriputto bhagavatā anekapariyāyena thomito vaṇṇito pasattho: ",
  "sn21.3:6.1": "‘Sāriputtova paññāya, ",
  "sn21.3:6.2": "sīlena upasamena ca; ",
  "sn21.3:6.3": "Yopi pāraṅgato bhikkhu, ",
  "sn21.3:6.4": "etāvaparamo siyā’”ti. ",
  "sn21.3:7.1": "Itiha te ubho mahānāgā aññamaññassa subhāsitaṁ sulapitaṁ samanumodiṁsūti. ",
  "sn21.3:7.2": "Tatiyaṁ. "
}