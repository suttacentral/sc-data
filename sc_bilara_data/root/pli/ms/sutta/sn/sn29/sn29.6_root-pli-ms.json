{
  "sn29.6:0.1": "Saṁyutta Nikāya 29 ",
  "sn29.6:0.2": "1. Nāgavagga ",
  "sn29.6:0.3": "6. Catutthauposathasutta ",
  "sn29.6:1.1": "Sāvatthinidānaṁ. ",
  "sn29.6:1.2": "Ekamantaṁ nisinno kho so bhikkhu bhagavantaṁ etadavoca: ",
  "sn29.6:1.3": "“ko nu kho, bhante, hetu, ko paccayo, yena m’idhekacce opapātikā nāgā uposathaṁ upavasanti vossaṭṭhakāyā ca bhavantī”ti? ",
  "sn29.6:2.1": "“Idha, bhikkhu, ekaccānaṁ opapātikānaṁ nāgānaṁ evaṁ hoti: ",
  "sn29.6:2.2": "‘mayaṁ kho pubbe kāyena dvayakārino ahumha, vācāya dvayakārino, manasā dvayakārino. ",
  "sn29.6:2.3": "Te mayaṁ kāyena dvayakārino, vācāya dvayakārino, manasā dvayakārino, kāyassa bhedā paraṁ maraṇā opapātikānaṁ nāgānaṁ sahabyataṁ upapannā. ",
  "sn29.6:2.4": "Sacajja mayaṁ kāyena sucaritaṁ careyyāma, vācāya … manasā sucaritaṁ careyyāma, evaṁ mayaṁ kāyassa bhedā paraṁ maraṇā sugatiṁ saggaṁ lokaṁ upapajjeyyāma. ",
  "sn29.6:2.5": "Handa mayaṁ etarahi kāyena sucaritaṁ carāma, vācāya … manasā sucaritaṁ carāmā’ti. ",
  "sn29.6:2.6": "Ayaṁ kho, bhikkhu, hetu, ayaṁ paccayo, yena m’idhekacce opapātikā nāgā uposathaṁ upavasanti vossaṭṭhakāyā ca bhavantī”ti. ",
  "sn29.6:2.7": "Chaṭṭhaṁ. "
}