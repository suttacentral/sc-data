{
  "sn16.12:0.1": "Saṁyutta Nikāya 16 ",
  "sn16.12:0.2": "1. Kassapavagga ",
  "sn16.12:0.3": "12. Paraṁmaraṇasutta ",
  "sn16.12:1.1": "Ekaṁ samayaṁ āyasmā ca mahākassapo āyasmā ca sāriputto bārāṇasiyaṁ viharanti isipatane migadāye. ",
  "sn16.12:1.2": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā mahākassapo tenupasaṅkami; upasaṅkamitvā āyasmatā mahākassapena saddhiṁ sammodi. ",
  "sn16.12:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahākassapaṁ etadavoca: ",
  "sn16.12:1.4": "“kiṁ nu kho, āvuso kassapa, hoti tathāgato paraṁ maraṇā”ti? ",
  "sn16.12:1.5": "“Abyākataṁ kho etaṁ, āvuso, bhagavatā: ",
  "sn16.12:1.6": "‘hoti tathāgato paraṁ maraṇā’”ti. ",
  "sn16.12:1.7": "“Kiṁ panāvuso, na hoti tathāgato paraṁ maraṇā”ti? ",
  "sn16.12:1.8": "“Evampi kho, āvuso, abyākataṁ bhagavatā: ",
  "sn16.12:1.9": "‘na hoti tathāgato paraṁ maraṇā’”ti. ",
  "sn16.12:1.10": "“Kiṁ nu kho, āvuso, hoti ca na ca hoti tathāgato paraṁ maraṇā”ti? ",
  "sn16.12:1.11": "“Abyākataṁ kho etaṁ, āvuso, bhagavatā: ",
  "sn16.12:1.12": "‘hoti ca na ca hoti tathāgato paraṁ maraṇā’”ti. ",
  "sn16.12:1.13": "“Kiṁ panāvuso, neva hoti, na na hoti tathāgato paraṁ maraṇā”ti? ",
  "sn16.12:1.14": "“Evampi kho, āvuso, abyākataṁ bhagavatā: ",
  "sn16.12:1.15": "‘neva hoti na na hoti tathāgato paraṁ maraṇā’”ti. ",
  "sn16.12:1.16": "“Kasmā cetaṁ, āvuso, abyākataṁ bhagavatā”ti? ",
  "sn16.12:1.17": "“Na hetaṁ, āvuso, atthasaṁhitaṁ nādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. ",
  "sn16.12:1.18": "Tasmā taṁ abyākataṁ bhagavatā”ti. ",
  "sn16.12:2.1": "“Atha kiñcarahāvuso, byākataṁ bhagavatā”ti? ",
  "sn16.12:2.2": "“Idaṁ ‘dukkhan’ti kho, āvuso, byākataṁ bhagavatā; ",
  "sn16.12:2.3": "ayaṁ ‘dukkhasamudayo’ti byākataṁ bhagavatā; ",
  "sn16.12:2.4": "ayaṁ ‘dukkhanirodho’ti byākataṁ bhagavatā; ",
  "sn16.12:2.5": "ayaṁ ‘dukkhanirodhagāminī paṭipadā’ti byākataṁ bhagavatā”ti. ",
  "sn16.12:2.6": "“Kasmā cetaṁ, āvuso, byākataṁ bhagavatā”ti? ",
  "sn16.12:2.7": "“Etañhi, āvuso, atthasaṁhitaṁ etaṁ ādibrahmacariyakaṁ etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati. ",
  "sn16.12:2.8": "Tasmā taṁ byākataṁ bhagavatā”ti. ",
  "sn16.12:2.9": "Dvādasamaṁ. "
}