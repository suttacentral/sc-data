{
  "sn14.8:0.1": "Saṁyutta Nikāya 14 ",
  "sn14.8:0.2": "1. Nānattavagga ",
  "sn14.8:0.3": "8. Nopariyesanānānattasutta ",
  "sn14.8:1.1": "Sāvatthiyaṁ viharati. ",
  "sn14.8:1.2": "“Dhātunānattaṁ, bhikkhave, paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ; ",
  "sn14.8:1.3": "no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattaṁ. ",
  "sn14.8:1.4": "Katamañca, bhikkhave, dhātunānattaṁ? ",
  "sn14.8:1.5": "Rūpadhātu …pe… dhammadhātu—",
  "sn14.8:1.6": "idaṁ vuccati, bhikkhave, dhātunānattaṁ. ",
  "sn14.8:2.1": "Kathañca, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati …pe… pariyesanānānattaṁ; ",
  "sn14.8:2.2": "no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattaṁ? ",
  "sn14.8:3.1": "Rūpadhātuṁ, bhikkhave, paṭicca uppajjati rūpasaññā …pe… ",
  "sn14.8:3.2": "dhammadhātuṁ paṭicca uppajjati dhammasaññā, dhammasaññaṁ paṭicca uppajjati …pe… dhammapariyesanā; ",
  "sn14.8:3.3": "no dhammapariyesanaṁ paṭicca uppajjati dhammapariḷāho, no dhammapariḷāhaṁ paṭicca uppajjati dhammacchando, no dhammacchandaṁ paṭicca uppajjati dhammasaṅkappo, no dhammasaṅkappaṁ paṭicca uppajjati dhammasaññā, no dhammasaññaṁ paṭicca uppajjati dhammadhātu. ",
  "sn14.8:4.1": "Evaṁ kho, bhikkhave, dhātunānattaṁ paṭicca uppajjati saññānānattaṁ, saññānānattaṁ paṭicca uppajjati …pe… pariyesanānānattaṁ; ",
  "sn14.8:4.2": "no pariyesanānānattaṁ paṭicca uppajjati pariḷāhanānattaṁ, no pariḷāhanānattaṁ paṭicca uppajjati chandanānattaṁ, no chandanānattaṁ paṭicca uppajjati saṅkappanānattaṁ, no saṅkappanānattaṁ paṭicca uppajjati saññānānattaṁ, no saññānānattaṁ paṭicca uppajjati dhātunānattan”ti. ",
  "sn14.8:4.3": "Aṭṭhamaṁ. "
}