{
  "sn25.10:0.1": "Saṁyutta Nikāya 25.10 ",
  "sn25.10:0.2": "1. Cakkhuvagga ",
  "sn25.10:0.3": "Khandhasutta ",
  "sn25.10:1.1": "Sāvatthinidānaṁ. ",
  "sn25.10:1.2": "“Rūpaṁ, bhikkhave, aniccaṁ vipariṇāmi aññathābhāvi; ",
  "sn25.10:1.3": "vedanā aniccā vipariṇāmī aññathābhāvī; ",
  "sn25.10:1.4": "saññā … ",
  "sn25.10:1.5": "saṅkhārā aniccā vipariṇāmino aññathābhāvino; ",
  "sn25.10:1.6": "viññāṇaṁ aniccaṁ vipariṇāmi aññathābhāvi. ",
  "sn25.10:1.7": "Yo, bhikkhave, ime dhamme evaṁ saddahati adhimuccati, ayaṁ vuccati saddhānusārī, okkanto sammattaniyāmaṁ, sappurisabhūmiṁ okkanto, vītivatto puthujjanabhūmiṁ; ",
  "sn25.10:1.8": "abhabbo taṁ kammaṁ kātuṁ, yaṁ kammaṁ katvā nirayaṁ vā tiracchānayoniṁ vā pettivisayaṁ vā upapajjeyya; ",
  "sn25.10:1.9": "abhabbo ca tāva kālaṁ kātuṁ yāva na sotāpattiphalaṁ sacchikaroti. ",
  "sn25.10:2.1": "Yassa kho, bhikkhave, ime dhammā evaṁ paññāya mattaso nijjhānaṁ khamanti, ayaṁ vuccati: ‘dhammānusārī, okkanto sammattaniyāmaṁ, sappurisabhūmiṁ okkanto, vītivatto puthujjanabhūmiṁ; ",
  "sn25.10:2.2": "abhabbo taṁ kammaṁ kātuṁ, yaṁ kammaṁ katvā nirayaṁ vā tiracchānayoniṁ vā pettivisayaṁ vā upapajjeyya; ",
  "sn25.10:2.3": "abhabbo ca tāva kālaṁ kātuṁ yāva na sotāpattiphalaṁ sacchikaroti’. ",
  "sn25.10:2.4": "Yo, bhikkhave, ime dhamme evaṁ pajānāti evaṁ passati, ayaṁ vuccati: ",
  "sn25.10:2.5": "‘sotāpanno avinipātadhammo niyato sambodhiparāyano’”ti. ",
  "sn25.10:2.6": "Dasamaṁ. ",
  "sn25.10:2.7": "Cakkhuvaggo paṭhamo. ",
  "sn25.10:3.0": "Tassuddānaṁ ",
  "sn25.10:3.1": "Cakkhu rūpañca viññāṇaṁ, ",
  "sn25.10:3.2": "phasso ca vedanāya ca; ",
  "sn25.10:3.3": "Saññā ca cetanā taṇhā, ",
  "sn25.10:3.4": "dhātu khandhena te dasāti. ",
  "sn25.10:3.5": "Okkantasaṁyuttaṁ samattaṁ. "
}