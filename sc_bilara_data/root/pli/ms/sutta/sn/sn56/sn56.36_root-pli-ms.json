{
  "sn56.36:0.1": "Saṁyutta Nikāya 56 ",
  "sn56.36:0.2": "4. Sīsapāvanavagga ",
  "sn56.36:0.3": "36. Pāṇasutta ",
  "sn56.36:1.1": "“Seyyathāpi, bhikkhave, puriso yaṁ imasmiṁ jambudīpe tiṇakaṭṭhasākhāpalāsaṁ tacchetvā ekajjhaṁ saṁhareyya; ",
  "sn56.36:1.2": "ekajjhaṁ saṁharitvā sūlaṁ kareyya. ",
  "sn56.36:1.3": "Sūlaṁ karitvā ye mahāsamudde mahantakā pāṇā te mahantakesu sūlesu āvuneyya, ye mahāsamudde majjhimakā pāṇā te majjhimakesu sūlesu āvuneyya, ye mahāsamudde sukhumakā pāṇā te sukhumakesu sūlesu āvuneyya. ",
  "sn56.36:1.4": "Apariyādinnā ca, bhikkhave, mahāsamudde oḷārikā pāṇā assu. ",
  "sn56.36:2.1": "Atha imasmiṁ jambudīpe tiṇakaṭṭhasākhāpalāsaṁ parikkhayaṁ pariyādānaṁ gaccheyya. ",
  "sn56.36:2.2": "Ito bahutarā kho, bhikkhave, mahāsamudde sukhumakā pāṇā, ye na sukarā sūlesu āvunituṁ. ",
  "sn56.36:2.3": "Taṁ kissa hetu? ",
  "sn56.36:2.4": "Sukhumattā, bhikkhave, attabhāvassa. ",
  "sn56.36:2.5": "Evaṁ mahā kho, bhikkhave, apāyo. ",
  "sn56.36:2.6": "Evaṁ mahantasmā kho, bhikkhave, apāyasmā parimutto diṭṭhisampanno puggalo ‘idaṁ dukkhan’ti yathābhūtaṁ pajānāti …pe… ‘ayaṁ dukkhanirodhagāminī paṭipadā’ti yathābhūtaṁ pajānāti. ",
  "sn56.36:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.36:3.2": "Chaṭṭhaṁ. "
}