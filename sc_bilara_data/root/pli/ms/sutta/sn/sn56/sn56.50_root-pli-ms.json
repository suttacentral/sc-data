{
  "sn56.50:0.1": "Saṁyutta Nikāya 56.50 ",
  "sn56.50:0.2": "5. Papātavagga ",
  "sn56.50:0.3": "Dutiyasinerupabbatarājasutta ",
  "sn56.50:1.1": "“Seyyathāpi, bhikkhave, sinerupabbatarājāyaṁ parikkhayaṁ pariyādānaṁ gaccheyya, ṭhapetvā satta muggamattiyo pāsāṇasakkharā. ",
  "sn56.50:1.2": "Taṁ kiṁ maññatha, bhikkhave, ",
  "sn56.50:1.3": "katamaṁ nu kho bahutaraṁ—yaṁ vā sinerussa pabbatarājassa parikkhīṇaṁ pariyādinnaṁ, yā vā satta muggamattiyo pāsāṇasakkharā avasiṭṭhā”ti? ",
  "sn56.50:1.4": "“Etadeva, bhante, bahutaraṁ sinerussa pabbatarājassa yadidaṁ parikkhīṇaṁ pariyādinnaṁ; ",
  "sn56.50:1.5": "appamattikā satta muggamattiyo pāsāṇasakkharā avasiṭṭhā. ",
  "sn56.50:1.6": "Saṅkhampi na upenti, upanidhampi na upenti, kalabhāgampi na upenti sinerussa pabbatarājassa parikkhīṇaṁ pariyādinnaṁ upanidhāya satta muggamattiyo pāsāṇasakkharā avasiṭṭhā”ti. ",
  "sn56.50:1.7": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādinnaṁ; appamattakaṁ avasiṭṭhaṁ. ",
  "sn56.50:1.8": "Saṅkhampi na upeti, upanidhampi na upeti, kalabhāgampi na upeti, purimaṁ dukkhakkhandhaṁ parikkhīṇaṁ pariyādinnaṁ upanidhāya yadidaṁ sattakkhattuparamatā; ",
  "sn56.50:1.9": "yo ‘idaṁ dukkhan’ti yathābhūtaṁ pajānāti …pe… ‘ayaṁ dukkhanirodhagāminī paṭipadā’ti yathābhūtaṁ pajānāti. ",
  "sn56.50:2.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.50:2.2": "Dasamaṁ. ",
  "sn56.50:2.3": "Papātavaggo pañcamo. ",
  "sn56.50:3.0": "Tassuddānaṁ ",
  "sn56.50:3.1": "Cintā papāto pariḷāho, ",
  "sn56.50:3.2": "kūṭaṁ vālandhakāro ca; ",
  "sn56.50:3.3": "Chiggaḷena ca dve vuttā, ",
  "sn56.50:3.4": "sineru apare duveti. "
}