{
  "sn56.40:0.1": "Saṁyutta Nikāya 56.40 ",
  "sn56.40:0.2": "4. Sīsapāvanavagga ",
  "sn56.40:0.3": "Vādatthikasutta ",
  "sn56.40:1.1": "“Yo hi koci, bhikkhave, bhikkhu ‘idaṁ dukkhan’ti yathābhūtaṁ pajānāti …pe… ",
  "sn56.40:1.2": "‘ayaṁ dukkhanirodhagāminī paṭipadā’ti yathābhūtaṁ pajānāti, puratthimāya cepi disāya āgaccheyya samaṇo vā brāhmaṇo vā vādatthiko vādagavesī: ",
  "sn56.40:1.3": "‘vādamassa āropessāmī’ti, taṁ vata sahadhammena saṅkampessati vā sampakampessati vā sampacālessati vāti—netaṁ ṭhānaṁ vijjati. ",
  "sn56.40:1.4": "Pacchimāya cepi disāya …pe… ",
  "sn56.40:1.5": "uttarāya cepi disāya …pe… ",
  "sn56.40:1.6": "dakkhiṇāya cepi disāya āgaccheyya samaṇo vā brāhmaṇo vā vādatthiko vādagavesī: ",
  "sn56.40:1.7": "‘vādamassa āropessāmī’ti, taṁ vata sahadhammena saṅkampessati vā sampakampessati vā sampacālessati vāti—netaṁ ṭhānaṁ vijjati. ",
  "sn56.40:2.1": "Seyyathāpi, bhikkhave, silāyūpo soḷasa kukkuko. ",
  "sn56.40:2.2": "Tassassu aṭṭha kukku heṭṭhā nemaṅgamā, aṭṭha kukku uparinemassa. ",
  "sn56.40:2.3": "Puratthimāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya; pacchimāya cepi disāya …pe… uttarāya cepi disāya …pe… dakkhiṇāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya. ",
  "sn56.40:2.4": "Taṁ kissa hetu? ",
  "sn56.40:2.5": "Gambhīrattā, bhikkhave, nemassa sunikhātattā silāyūpassa. ",
  "sn56.40:2.6": "Evameva kho, bhikkhave, yo hi koci bhikkhu ‘idaṁ dukkhan’ti yathābhūtaṁ pajānāti …pe… ‘ayaṁ dukkhanirodhagāminī paṭipadā’ti yathābhūtaṁ pajānāti; ",
  "sn56.40:2.7": "puratthimāya cepi disāya āgaccheyya samaṇo vā brāhmaṇo vā vādatthiko vādagavesī ‘vādamassa āropessāmī’ti, taṁ vata sahadhammena saṅkampessati vā sampakampessati vā sampacālessati vāti—netaṁ ṭhānaṁ vijjati. ",
  "sn56.40:2.8": "Pacchimāya cepi disāya …pe… ",
  "sn56.40:2.9": "uttarāya cepi disāya …pe… ",
  "sn56.40:2.10": "dakkhiṇāya cepi disāya āgaccheyya samaṇo vā brāhmaṇo vā vādatthiko vādagavesī: ‘vādamassa āropessāmī’ti, taṁ vata sahadhammena saṅkampessati vā sampakampessati vā sampacālessati vāti—netaṁ ṭhānaṁ vijjati. ",
  "sn56.40:2.11": "Taṁ kissa hetu? ",
  "sn56.40:2.12": "Sudiṭṭhattā, bhikkhave, catunnaṁ ariyasaccānaṁ. ",
  "sn56.40:2.13": "Katamesaṁ catunnaṁ? ",
  "sn56.40:2.14": "Dukkhassa ariyasaccassa …pe… dukkhanirodhagāminiyā paṭipadāya ariyasaccassa. ",
  "sn56.40:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.40:3.2": "Dasamaṁ. ",
  "sn56.40:3.3": "Sīsapāvanavaggo catuttho. ",
  "sn56.40:4.0": "Tassuddānaṁ ",
  "sn56.40:4.1": "Sīsapā khadiro daṇḍo, ",
  "sn56.40:4.2": "celā sattisatena ca; ",
  "sn56.40:4.3": "Pāṇā sūriyūpamā dvedhā, ",
  "sn56.40:4.4": "indakhīlo ca vādinoti. "
}