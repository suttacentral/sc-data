{
  "sn56.22:0.1": "Saṁyutta Nikāya 56 ",
  "sn56.22:0.2": "3. Koṭigāmavagga ",
  "sn56.22:0.3": "22. Dutiyakoṭigāmasutta ",
  "sn56.22:1.1": "“Ye hi keci, bhikkhave, samaṇā vā brāhmaṇā vā ‘idaṁ dukkhan’ti yathābhūtaṁ nappajānanti, ‘ayaṁ dukkhasamudayo’ti yathābhūtaṁ nappajānanti, ‘ayaṁ dukkhanirodho’ti yathābhūtaṁ nappajānanti, ‘ayaṁ dukkhanirodhagāminī paṭipadā’ti yathābhūtaṁ nappajānanti, ",
  "sn56.22:1.2": "na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn56.22:2.1": "Ye ca kho keci, bhikkhave, samaṇā vā brāhmaṇā vā ‘idaṁ dukkhan’ti yathābhūtaṁ pajānanti, ‘ayaṁ dukkhasamudayo’ti yathābhūtaṁ pajānanti, ‘ayaṁ dukkhanirodho’ti yathābhūtaṁ pajānanti, ‘ayaṁ dukkhanirodhagāminī paṭipadā’ti yathābhūtaṁ pajānanti, ",
  "sn56.22:2.2": "te kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn56.22:3.1": "Idamavoca bhagavā. ",
  "sn56.22:3.2": "Idaṁ vatvāna sugato athāparaṁ etadavoca satthā: ",
  "sn56.22:4.1": "“Ye dukkhaṁ nappajānanti, ",
  "sn56.22:4.2": "atho dukkhassa sambhavaṁ; ",
  "sn56.22:4.3": "Yattha ca sabbaso dukkhaṁ, ",
  "sn56.22:4.4": "asesaṁ uparujjhati. ",
  "sn56.22:5.1": "Tañca maggaṁ na jānanti, ",
  "sn56.22:5.2": "Dukkhūpasamagāminaṁ; ",
  "sn56.22:5.3": "Cetovimuttihīnā te, ",
  "sn56.22:5.4": "Atho paññāvimuttiyā; ",
  "sn56.22:5.5": "Abhabbā te antakiriyāya, ",
  "sn56.22:5.6": "Te ve jātijarūpagā. ",
  "sn56.22:6.1": "Ye ca dukkhaṁ pajānanti, ",
  "sn56.22:6.2": "atho dukkhassa sambhavaṁ; ",
  "sn56.22:6.3": "Yattha ca sabbaso dukkhaṁ, ",
  "sn56.22:6.4": "asesaṁ uparujjhati. ",
  "sn56.22:7.1": "Tañca maggaṁ pajānanti, ",
  "sn56.22:7.2": "dukkhūpasamagāminaṁ; ",
  "sn56.22:7.3": "Cetovimuttisampannā, ",
  "sn56.22:7.4": "atho paññāvimuttiyā; ",
  "sn56.22:7.5": "Bhabbā te antakiriyāya, ",
  "sn56.22:7.6": "na te jātijarūpagā”ti. ",
  "sn56.22:7.7": "Dutiyaṁ. "
}