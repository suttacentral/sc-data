{
  "sn56.13:0.1": "Saṁyutta Nikāya 56 ",
  "sn56.13:0.2": "2. Dhammacakkappavattanavagga ",
  "sn56.13:0.3": "13. Khandhasutta ",
  "sn56.13:1.1": "“Cattārimāni, bhikkhave, ariyasaccāni. ",
  "sn56.13:1.2": "Katamāni cattāri? ",
  "sn56.13:1.3": "Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ dukkhanirodhagāminī paṭipadā ariyasaccaṁ. ",
  "sn56.13:2.1": "Katamañca, bhikkhave, dukkhaṁ ariyasaccaṁ? ",
  "sn56.13:2.2": "‘Pañcupādānakkhandhā’ tissa vacanīyaṁ, seyyathidaṁ—",
  "sn56.13:2.3": "rūpupādānakkhandho …pe… viññāṇupādānakkhandho. ",
  "sn56.13:2.4": "Idaṁ vuccati, bhikkhave, dukkhaṁ ariyasaccaṁ. ",
  "sn56.13:3.1": "Katamañca, bhikkhave, dukkhasamudayaṁ ariyasaccaṁ? ",
  "sn56.13:3.2": "Yāyaṁ taṇhā ponobbhavikā nandirāgasahagatā tatratatrābhinandinī, seyyathidaṁ—",
  "sn56.13:3.3": "kāmataṇhā, bhavataṇhā, vibhavataṇhā. ",
  "sn56.13:3.4": "Idaṁ vuccati, bhikkhave, dukkhasamudayaṁ ariyasaccaṁ. ",
  "sn56.13:4.1": "Katamañca, bhikkhave, dukkhanirodhaṁ ariyasaccaṁ? ",
  "sn56.13:4.2": "Yo tassāyeva taṇhāya asesavirāganirodho cāgo paṭinissaggo mutti anālayo—",
  "sn56.13:4.3": "idaṁ vuccati, bhikkhave, dukkhanirodhaṁ ariyasaccaṁ. ",
  "sn56.13:5.1": "Katamañca, bhikkhave, dukkhanirodhagāminī paṭipadā ariyasaccaṁ? ",
  "sn56.13:5.2": "Ayameva ariyo aṭṭhaṅgiko maggo, seyyathidaṁ—",
  "sn56.13:5.3": "sammādiṭṭhi …pe… sammāsamādhi—",
  "sn56.13:5.4": "idaṁ vuccati, bhikkhave, dukkhanirodhagāminī paṭipadā ariyasaccaṁ. ",
  "sn56.13:5.5": "Imāni kho, bhikkhave, cattāri ariyasaccāni. ",
  "sn56.13:6.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.13:6.2": "Tatiyaṁ. "
}