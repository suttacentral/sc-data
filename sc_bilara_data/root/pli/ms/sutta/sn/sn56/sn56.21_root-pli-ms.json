{
  "sn56.21:0.1": "Saṁyutta Nikāya 56 ",
  "sn56.21:0.2": "3. Koṭigāmavagga ",
  "sn56.21:0.3": "21. Paṭhamakoṭigāmasutta ",
  "sn56.21:1.1": "Ekaṁ samayaṁ bhagavā vajjīsu viharati koṭigāme. ",
  "sn56.21:1.2": "Tatra kho bhagavā bhikkhū āmantesi: ",
  "sn56.21:1.3": "“catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. ",
  "sn56.21:2.1": "Katamesaṁ catunnaṁ? ",
  "sn56.21:2.2": "Dukkhassa, bhikkhave, ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. ",
  "sn56.21:2.3": "Dukkhasamudayassa ariyasaccassa …pe… ",
  "sn56.21:2.4": "dukkhanirodhassa ariyasaccassa …pe… ",
  "sn56.21:2.5": "dukkhanirodhagāminiyā paṭipadāya ariyasaccassa ananubodhā appaṭivedhā evamidaṁ dīghamaddhānaṁ sandhāvitaṁ saṁsaritaṁ mamañceva tumhākañca. ",
  "sn56.21:2.6": "Tayidaṁ, bhikkhave, dukkhaṁ ariyasaccaṁ anubuddhaṁ paṭividdhaṁ, dukkhasamudayaṁ ariyasaccaṁ anubuddhaṁ paṭividdhaṁ, dukkhanirodhaṁ ariyasaccaṁ anubuddhaṁ paṭividdhaṁ, dukkhanirodhagāminī paṭipadā ariyasaccaṁ anubuddhaṁ paṭividdhaṁ; ucchinnā bhavataṇhā, khīṇā bhavanetti; natthi dāni punabbhavo”ti. ",
  "sn56.21:3.1": "Idamavoca bhagavā. ",
  "sn56.21:3.2": "Idaṁ vatvāna sugato athāparaṁ etadavoca satthā: ",
  "sn56.21:4.1": "“Catunnaṁ ariyasaccānaṁ, ",
  "sn56.21:4.2": "Yathābhūtaṁ adassanā; ",
  "sn56.21:4.3": "Saṁsitaṁ dīghamaddhānaṁ, ",
  "sn56.21:4.4": "Tāsu tāsveva jātisu. ",
  "sn56.21:5.1": "Tāni etāni diṭṭhāni, ",
  "sn56.21:5.2": "bhavanetti samūhatā; ",
  "sn56.21:5.3": "Ucchinnaṁ mūlaṁ dukkhassa, ",
  "sn56.21:5.4": "natthi dāni punabbhavo”ti. ",
  "sn56.21:5.5": "Paṭhamaṁ. "
}