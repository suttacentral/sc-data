{
  "sn56.60:0.1": "Saṁyutta Nikāya 56.60 ",
  "sn56.60:0.2": "6. Abhisamayavagga ",
  "sn56.60:0.3": "Dutiyapabbatūpamasutta ",
  "sn56.60:1.1": "“Seyyathāpi, bhikkhave, himavā pabbatarājā parikkhayaṁ pariyādānaṁ gaccheyya, ṭhapetvā satta sāsapamattiyo pāsāṇasakkharā. ",
  "sn56.60:1.2": "Taṁ kiṁ maññatha, bhikkhave, ",
  "sn56.60:1.3": "katamaṁ nu kho bahutaraṁ—yaṁ vā himavato pabbatarājassa parikkhīṇaṁ pariyādinnaṁ, yā vā satta sāsapamattiyo pāsāṇasakkharā avasiṭṭhā”ti? ",
  "sn56.60:1.4": "“Etadeva, bhante, bahutaraṁ himavato pabbatarājassa yadidaṁ parikkhīṇaṁ pariyādinnaṁ; appamattikā satta sāsapamattiyo pāsāṇasakkharā avasiṭṭhā. ",
  "sn56.60:1.5": "Saṅkhampi na upenti, upanidhampi na upenti, kalabhāgampi na upenti himavato pabbatarājassa parikkhīṇaṁ pariyādinnaṁ upanidhāya satta sāsapamattiyo pāsāṇasakkharā avasiṭṭhā”ti. ",
  "sn56.60:1.6": "“Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādinnaṁ; appamattakaṁ avasiṭṭhaṁ. ",
  "sn56.60:1.7": "Saṅkhampi na upeti, upanidhampi na upeti, kalabhāgampi na upeti, purimaṁ dukkhakkhandhaṁ parikkhīṇaṁ pariyādinnaṁ upanidhāya yadidaṁ sattakkhattuparamatā; ",
  "sn56.60:1.8": "yo ‘idaṁ dukkhan’ti yathābhūtaṁ pajānāti …pe… ‘ayaṁ dukkhanirodhagāminī paṭipadā’ti yathābhūtaṁ pajānāti. ",
  "sn56.60:2.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.60:2.2": "Dasamaṁ. ",
  "sn56.60:2.3": "Abhisamayavaggo chaṭṭho. ",
  "sn56.60:3.0": "Tassuddānaṁ ",
  "sn56.60:3.1": "Nakhasikhā pokkharaṇī, ",
  "sn56.60:3.2": "sambhejja apare duve; ",
  "sn56.60:3.3": "Pathavī dve samuddā dve, ",
  "sn56.60:3.4": "dvemā ca pabbatūpamāti. "
}