{
  "sn56.16:0.1": "Saṁyutta Nikāya 56 ",
  "sn56.16:0.2": "2. Dhammacakkappavattanavagga ",
  "sn56.16:0.3": "16. Dutiyadhāraṇasutta ",
  "sn56.16:1.1": "“Dhāretha no tumhe, bhikkhave, mayā cattāri ariyasaccāni desitānī”ti? ",
  "sn56.16:1.2": "Evaṁ vutte, aññataro bhikkhu bhagavantaṁ etadavoca: ",
  "sn56.16:1.3": "“ahaṁ kho, bhante, dhāremi bhagavatā cattāri ariyasaccāni desitānī”ti. ",
  "sn56.16:2.1": "“Yathā kathaṁ pana tvaṁ, bhikkhu, dhāresi mayā cattāri ariyasaccāni desitānī”ti? ",
  "sn56.16:2.2": "“Dukkhaṁ khvāhaṁ, bhante, bhagavatā paṭhamaṁ ariyasaccaṁ desitaṁ dhāremi. ",
  "sn56.16:2.3": "Yo hi koci, bhante, samaṇo vā brāhmaṇo vā evaṁ vadeyya: ",
  "sn56.16:2.4": "‘netaṁ dukkhaṁ paṭhamaṁ ariyasaccaṁ yaṁ samaṇena gotamena desitaṁ. ",
  "sn56.16:2.5": "Ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti—",
  "sn56.16:2.6": "netaṁ ṭhānaṁ vijjati. ",
  "sn56.16:2.7": "Dukkhasamudayaṁ khvāhaṁ, bhante, bhagavatā …pe… ",
  "sn56.16:2.8": "dukkhanirodhagāminiṁ paṭipadaṁ khvāhaṁ, bhante, bhagavatā catutthaṁ ariyasaccaṁ desitaṁ dhāremi. ",
  "sn56.16:2.9": "Yo hi koci, bhante, samaṇo vā brāhmaṇo vā evaṁ vadeyya: ",
  "sn56.16:2.10": "‘netaṁ dukkhanirodhagāminī paṭipadā catutthaṁ ariyasaccaṁ yaṁ samaṇena gotamena desitaṁ. ",
  "sn56.16:2.11": "Ahametaṁ dukkhanirodhagāminiṁ paṭipadaṁ catutthaṁ ariyasaccaṁ paccakkhāya aññaṁ dukkhanirodhagāminiṁ paṭipadaṁ catutthaṁ ariyasaccaṁ paññapessāmī’ti—",
  "sn56.16:2.12": "netaṁ ṭhānaṁ vijjati. ",
  "sn56.16:2.13": "Evaṁ khvāhaṁ, bhante, dhāremi bhagavatā cattāri ariyasaccāni desitānī”ti. ",
  "sn56.16:3.1": "“Sādhu sādhu, bhikkhu. ",
  "sn56.16:3.2": "Sādhu kho tvaṁ, bhikkhu, dhāresi mayā cattāri ariyasaccāni desitānīti. ",
  "sn56.16:3.3": "Dukkhaṁ kho, bhikkhu, mayā paṭhamaṁ ariyasaccaṁ desitaṁ, tathā naṁ dhārehi. ",
  "sn56.16:3.4": "Yo hi koci, bhikkhu, samaṇo vā brāhmaṇo vā evaṁ vadeyya: ",
  "sn56.16:3.5": "‘netaṁ dukkhaṁ paṭhamaṁ ariyasaccaṁ yaṁ samaṇena gotamena desitaṁ. ",
  "sn56.16:3.6": "Ahametaṁ dukkhaṁ paṭhamaṁ ariyasaccaṁ paccakkhāya aññaṁ dukkhaṁ paṭhamaṁ ariyasaccaṁ paññapessāmī’ti—",
  "sn56.16:3.7": "netaṁ ṭhānaṁ vijjati. ",
  "sn56.16:3.8": "Dukkhasamudayaṁ kho, bhikkhu …pe… ",
  "sn56.16:3.9": "dukkhanirodhaṁ kho, bhikkhu …pe… ",
  "sn56.16:3.10": "dukkhanirodhagāminī paṭipadā kho, bhikkhu, mayā catutthaṁ ariyasaccaṁ desitaṁ, tathā naṁ dhārehi. ",
  "sn56.16:3.11": "Yo hi koci, bhikkhu, samaṇo vā brāhmaṇo vā evaṁ vadeyya: ",
  "sn56.16:3.12": "‘netaṁ dukkhanirodhagāminī paṭipadā catutthaṁ ariyasaccaṁ yaṁ samaṇena gotamena desitaṁ. ",
  "sn56.16:3.13": "Ahametaṁ dukkhanirodhagāminiṁ paṭipadaṁ catutthaṁ ariyasaccaṁ paccakkhāya aññaṁ dukkhanirodhagāminiṁ paṭipadaṁ catutthaṁ ariyasaccaṁ paññapessāmī’ti—",
  "sn56.16:3.14": "netaṁ ṭhānaṁ vijjati. ",
  "sn56.16:3.15": "Evaṁ kho tvaṁ, bhikkhu, dhārehi mayā cattāri ariyasaccāni desitānīti. ",
  "sn56.16:4.1": "Tasmātiha, bhikkhu, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.16:4.2": "Chaṭṭhaṁ. "
}