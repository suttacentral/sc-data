{
  "sn56.31:0.1": "Saṁyutta Nikāya 56 ",
  "sn56.31:0.2": "4. Sīsapāvanavagga ",
  "sn56.31:0.3": "31. Sīsapāvanasutta ",
  "sn56.31:1.1": "Ekaṁ samayaṁ bhagavā kosambiyaṁ viharati sīsapāvane. ",
  "sn56.31:1.2": "Atha kho bhagavā parittāni sīsapāpaṇṇāni pāṇinā gahetvā bhikkhū āmantesi: ",
  "sn56.31:1.3": "“Taṁ kiṁ maññatha, bhikkhave, ",
  "sn56.31:1.4": "katamaṁ nu kho bahutaraṁ—",
  "sn56.31:1.5": "yāni vā mayā parittāni sīsapāpaṇṇāni pāṇinā gahitāni yadidaṁ upari sīsapāvane”ti? ",
  "sn56.31:1.6": "“Appamattakāni, bhante, bhagavatā parittāni sīsapāpaṇṇāni pāṇinā gahitāni; ",
  "sn56.31:1.7": "atha kho etāneva bahutarāni yadidaṁ upari sīsapāvane”ti. ",
  "sn56.31:1.8": "“Evameva kho, bhikkhave, etadeva bahutaraṁ yaṁ vo mayā abhiññāya anakkhātaṁ. ",
  "sn56.31:1.9": "Kasmā cetaṁ, bhikkhave, mayā anakkhātaṁ? ",
  "sn56.31:1.10": "Na hetaṁ, bhikkhave, atthasaṁhitaṁ nādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati; ",
  "sn56.31:1.11": "tasmā taṁ mayā anakkhātaṁ. ",
  "sn56.31:2.1": "Kiñca, bhikkhave, mayā akkhātaṁ? ",
  "sn56.31:2.2": "‘Idaṁ dukkhan’ti, bhikkhave, mayā akkhātaṁ, ‘ayaṁ dukkhasamudayo’ti mayā akkhātaṁ, ‘ayaṁ dukkhanirodho’ti mayā akkhātaṁ, ‘ayaṁ dukkhanirodhagāminī paṭipadā’ti mayā akkhātaṁ. ",
  "sn56.31:3.1": "Kasmā cetaṁ, bhikkhave, mayā akkhātaṁ? ",
  "sn56.31:3.2": "Etañhi, bhikkhave, atthasaṁhitaṁ etaṁ ādibrahmacariyakaṁ etaṁ nibbidāya virāgāya nirodhāya upasamāya abhiññāya sambodhāya nibbānāya saṁvattati; ",
  "sn56.31:3.3": "tasmā taṁ mayā akkhātaṁ. ",
  "sn56.31:4.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.31:4.2": "Paṭhamaṁ. "
}