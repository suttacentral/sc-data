{
  "sn55.54:0.1": "Saṁyutta Nikāya 55 ",
  "sn55.54:0.2": "6. Sappaññavagga ",
  "sn55.54:0.3": "54. Gilānasutta ",
  "sn55.54:1.1": "Ekaṁ samayaṁ bhagavā sakkesu viharati kapilavatthusmiṁ nigrodhārāme. ",
  "sn55.54:1.2": "Tena kho pana samayena sambahulā bhikkhū bhagavato cīvarakammaṁ karonti: ",
  "sn55.54:1.3": "“niṭṭhitacīvaro bhagavā temāsaccayena cārikaṁ pakkamissatī”ti. ",
  "sn55.54:1.4": "Assosi kho mahānāmo sakko: ",
  "sn55.54:1.5": "“sambahulā kira bhikkhū bhagavato cīvarakammaṁ karonti: ",
  "sn55.54:1.6": "‘niṭṭhitacīvaro bhagavā temāsaccayena cārikaṁ pakkamissatī’”ti. ",
  "sn55.54:1.7": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca: ",
  "sn55.54:1.8": "“sutametaṁ, bhante: ",
  "sn55.54:1.9": "‘sambahulā kira bhikkhū bhagavato cīvarakammaṁ karonti—",
  "sn55.54:1.10": "niṭṭhitacīvaro bhagavā temāsaccayena cārikaṁ pakkamissatī’ti. ",
  "sn55.54:1.11": "Na kho netaṁ, bhante, bhagavato sammukhā sutaṁ sammukhā paṭiggahitaṁ ",
  "sn55.54:1.12": "sappaññena upāsakena sappañño upāsako ābādhiko dukkhito bāḷhagilāno ovaditabbo”ti. ",
  "sn55.54:2.1": "“Sappaññena, mahānāma, upāsakena sappañño upāsako ābādhiko dukkhito bāḷhagilāno catūhi assāsanīyehi dhammehi assāsetabbo: ",
  "sn55.54:2.2": "‘assāsatāyasmā—",
  "sn55.54:2.3": "atthāyasmato buddhe aveccappasādo itipi so bhagavā …pe… satthā devamanussānaṁ buddho bhagavāti. ",
  "sn55.54:2.4": "Assāsatāyasmā—",
  "sn55.54:2.5": "atthāyasmato dhamme …pe… ",
  "sn55.54:2.6": "saṅghe …pe… ",
  "sn55.54:2.7": "ariyakantāni sīlāni akhaṇḍāni …pe… samādhisaṁvattanikānī’ti. ",
  "sn55.54:3.1": "Sappaññena, mahānāma, upāsakena sappañño upāsako ābādhiko dukkhito bāḷhagilāno imehi catūhi assāsanīyehi dhammehi assāsetvā evamassa vacanīyo: ",
  "sn55.54:3.2": "‘atthāyasmato mātāpitūsu apekkhā’ti? ",
  "sn55.54:3.3": "So ce evaṁ vadeyya: ",
  "sn55.54:3.4": "‘atthi me mātāpitūsu apekkhā’ti, so evamassa vacanīyo: ",
  "sn55.54:3.5": "‘āyasmā kho māriso maraṇadhammo. ",
  "sn55.54:3.6": "Sacepāyasmā mātāpitūsu apekkhaṁ karissati, marissateva; ",
  "sn55.54:3.7": "no cepāyasmā mātāpitūsu apekkhaṁ karissati, marissateva. ",
  "sn55.54:3.8": "Sādhāyasmā, yā te mātāpitūsu apekkhā taṁ pajahā’ti. ",
  "sn55.54:4.1": "So ce evaṁ vadeyya: ",
  "sn55.54:4.2": "‘yā me mātāpitūsu apekkhā sā pahīnā’ti, so evamassa vacanīyo: ",
  "sn55.54:4.3": "‘atthi panāyasmato puttadāresu apekkhā’ti? ",
  "sn55.54:4.4": "So ce evaṁ vadeyya: ",
  "sn55.54:4.5": "‘atthi me puttadāresu apekkhā’ti, so evamassa vacanīyo: ",
  "sn55.54:4.6": "‘āyasmā kho māriso maraṇadhammo. ",
  "sn55.54:4.7": "Sacepāyasmā puttadāresu apekkhaṁ karissati, marissateva; ",
  "sn55.54:4.8": "no cepāyasmā puttadāresu apekkhaṁ karissati, marissateva. ",
  "sn55.54:4.9": "Sādhāyasmā, yā te puttadāresu apekkhā taṁ pajahā’ti. ",
  "sn55.54:5.1": "So ce evaṁ vadeyya: ",
  "sn55.54:5.2": "‘yā me puttadāresu apekkhā sā pahīnā’ti, so evamassa vacanīyo: ",
  "sn55.54:5.3": "‘atthi panāyasmato mānusakesu pañcasu kāmaguṇesu apekkhā’ti? ",
  "sn55.54:5.4": "So ce evaṁ vadeyya: ",
  "sn55.54:5.5": "‘atthi me mānusakesu pañcasu kāmaguṇesu apekkhā’ti, so evamassa vacanīyo: ",
  "sn55.54:5.6": "‘mānusakehi kho, āvuso, kāmehi dibbā kāmā abhikkantatarā ca paṇītatarā ca. ",
  "sn55.54:5.7": "Sādhāyasmā, mānusakehi kāmehi cittaṁ vuṭṭhāpetvā cātumahārājikesu devesu cittaṁ adhimocehī’ti. ",
  "sn55.54:6.1": "So ce evaṁ vadeyya: ",
  "sn55.54:6.2": "‘mānusakehi me kāmehi cittaṁ vuṭṭhitaṁ, cātumahārājikesu devesu cittaṁ adhimocitan’ti, so evamassa vacanīyo: ",
  "sn55.54:6.3": "‘cātumahārājikehi kho, āvuso, devehi tāvatiṁsā devā abhikkantatarā ca paṇītatarā ca. ",
  "sn55.54:6.4": "Sādhāyasmā, cātumahārājikehi devehi cittaṁ vuṭṭhāpetvā tāvatiṁsesu devesu cittaṁ adhimocehī’ti. ",
  "sn55.54:7.1": "So ce evaṁ vadeyya: ",
  "sn55.54:7.2": "‘cātumahārājikehi me devehi cittaṁ vuṭṭhitaṁ, tāvatiṁsesu devesu cittaṁ adhimocitan’ti, so evamassa vacanīyo: ",
  "sn55.54:7.3": "‘tāvatiṁsehi kho, āvuso, devehi yāmā devā …pe… ",
  "sn55.54:7.4": "tusitā devā …pe… ",
  "sn55.54:7.5": "nimmānaratī devā …pe… ",
  "sn55.54:7.6": "paranimmitavasavattī devā …pe… ",
  "sn55.54:7.7": "paranimmitavasavattīhi kho, āvuso, devehi brahmaloko abhikkantataro ca paṇītataro ca. ",
  "sn55.54:7.8": "Sādhāyasmā, paranimmitavasavattīhi devehi cittaṁ vuṭṭhāpetvā brahmaloke cittaṁ adhimocehī’ti. ",
  "sn55.54:7.9": "So ce evaṁ vadeyya: ",
  "sn55.54:7.10": "‘paranimmitavasavattīhi me devehi cittaṁ vuṭṭhitaṁ, brahmaloke cittaṁ adhimocitan’ti, so evamassa vacanīyo: ",
  "sn55.54:7.11": "‘brahmalokopi kho, āvuso, anicco addhuvo sakkāyapariyāpanno. ",
  "sn55.54:7.12": "Sādhāyasmā, brahmalokā cittaṁ vuṭṭhāpetvā sakkāyanirodhe cittaṁ upasaṁharāhī’ti. ",
  "sn55.54:8.1": "So ce evaṁ vadeyya: ",
  "sn55.54:8.2": "‘brahmalokā me cittaṁ vuṭṭhitaṁ, sakkāyanirodhe cittaṁ upasaṁharāmī’ti; ",
  "sn55.54:8.3": "evaṁ vimuttacittassa kho, mahānāma, upāsakassa āsavā vimuttacittena bhikkhunā na kiñci nānākaraṇaṁ vadāmi, yadidaṁ—",
  "sn55.54:8.4": "vimuttiyā vimuttan”ti. ",
  "sn55.54:8.5": "Catutthaṁ. "
}