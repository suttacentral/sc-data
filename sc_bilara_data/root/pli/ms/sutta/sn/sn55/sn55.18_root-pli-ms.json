{
  "sn55.18:0.1": "Saṁyutta Nikāya 55 ",
  "sn55.18:0.2": "2. Rājakārāmavagga ",
  "sn55.18:0.3": "18. Paṭhamadevacārikasutta ",
  "sn55.18:1.1": "Sāvatthinidānaṁ. ",
  "sn55.18:1.2": "Atha kho āyasmā mahāmoggallāno—seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—jetavane antarahito devesu tāvatiṁsesu pāturahosi. ",
  "sn55.18:1.3": "Atha kho sambahulā tāvatiṁsakāyikā devatāyo yenāyasmā mahāmoggallāno tenupasaṅkamiṁsu; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhaṁsu. Ekamantaṁ ṭhitā kho tā devatāyo āyasmā mahāmoggallāno etadavoca: ",
  "sn55.18:2.1": "“Sādhu kho, āvuso, buddhe aveccappasādena samannāgamanaṁ hoti—",
  "sn55.18:2.2": "itipi so bhagavā …pe… satthā devamanussānaṁ buddho bhagavāti. ",
  "sn55.18:2.3": "Buddhe aveccappasādena samannāgamanahetu kho, āvuso, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. ",
  "sn55.18:2.4": "Sādhu kho, āvuso, dhamme …pe… ",
  "sn55.18:2.5": "saṅghe …pe… ",
  "sn55.18:2.6": "sādhu kho, āvuso, ariyakantehi sīlehi samannāgamanaṁ hoti akhaṇḍehi …pe… samādhisaṁvattanikehi. ",
  "sn55.18:2.7": "Ariyakantehi sīlehi samannāgamanahetu kho, āvuso, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. ",
  "sn55.18:3.1": "“Sādhu kho, mārisa moggallāna, buddhe aveccappasādena samannāgamanaṁ hoti—",
  "sn55.18:3.2": "itipi so bhagavā …pe… satthā devamanussānaṁ buddho bhagavāti. ",
  "sn55.18:3.3": "Buddhe aveccappasādena samannāgamanahetu kho, mārisa moggallāna, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. ",
  "sn55.18:3.4": "Sādhu kho, mārisa moggallāna, dhamme …pe… ",
  "sn55.18:3.5": "saṅghe …pe… ",
  "sn55.18:3.6": "ariyakantehi sīlehi samannāgamanaṁ hoti akhaṇḍehi …pe… samādhisaṁvattanikehi. ",
  "sn55.18:3.7": "Ariyakantehi sīlehi samannāgamanahetu kho, mārisa moggallāna, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. ",
  "sn55.18:3.8": "Aṭṭhamaṁ. "
}