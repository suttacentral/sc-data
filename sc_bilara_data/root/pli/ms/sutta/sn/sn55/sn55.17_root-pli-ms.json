{
  "sn55.17:0.1": "Saṁyutta Nikāya 55 ",
  "sn55.17:0.2": "2. Rājakārāmavagga ",
  "sn55.17:0.3": "17. Dutiyamittāmaccasutta ",
  "sn55.17:1.1": "“Ye te, bhikkhave, anukampeyyātha, ye ca sotabbaṁ maññeyyuṁ—mittā vā amaccā vā ñātī vā sālohitā vā—te, bhikkhave, catūsu sotāpattiyaṅgesu samādapetabbā, nivesetabbā, patiṭṭhāpetabbā. ",
  "sn55.17:1.2": "Katamesu catūsu? ",
  "sn55.17:1.3": "Buddhe aveccappasāde samādapetabbā, nivesetabbā, patiṭṭhāpetabbā—",
  "sn55.17:1.4": "itipi so bhagavā …pe… satthā devamanussānaṁ buddho bhagavāti. ",
  "sn55.17:2.1": "Siyā, bhikkhave, catunnaṁ mahābhūtānaṁ aññathattaṁ—pathavīdhātuyā, āpodhātuyā, tejodhātuyā, vāyodhātuyā—na tveva buddhe aveccappasādena samannāgatassa ariyasāvakassa siyā aññathattaṁ. ",
  "sn55.17:2.2": "Tatridaṁ aññathattaṁ—so vata buddhe aveccappasādena samannāgato ariyasāvako nirayaṁ vā tiracchānayoniṁ vā pettivisayaṁ vā upapajjissatī”ti—netaṁ ṭhānaṁ vijjati. ",
  "sn55.17:2.3": "“Dhamme …pe… ",
  "sn55.17:2.4": "saṅghe …pe… ",
  "sn55.17:2.5": "ariyakantesu sīlesu samādapetabbā, nivesetabbā, patiṭṭhāpetabbā akhaṇḍesu …pe… samādhisaṁvattanikesu. ",
  "sn55.17:2.6": "Siyā, bhikkhave, catunnaṁ mahābhūtānaṁ aññathattaṁ—pathavīdhātuyā, āpodhātuyā, tejodhātuyā, vāyodhātuyā—na tveva ariyakantehi sīlehi samannāgatassa ariyasāvakassa siyā aññathattaṁ. ",
  "sn55.17:2.7": "Tatridaṁ aññathattaṁ—so vata ariyakantehi sīlehi samannāgato ariyasāvako nirayaṁ vā tiracchānayoniṁ vā pettivisayaṁ vā upapajjissatīti—netaṁ ṭhānaṁ vijjati. ",
  "sn55.17:2.8": "Ye te, bhikkhave, anukampeyyātha, ye ca sotabbaṁ maññeyyuṁ—mittā vā amaccā vā ñātī vā sālohitā vā—te, bhikkhave, imesu catūsu sotāpattiyaṅgesu samādapetabbā, nivesetabbā, patiṭṭhāpetabbā”ti. ",
  "sn55.17:2.9": "Sattamaṁ. "
}