{
  "sn55.8:0.1": "Saṁyutta Nikāya 55 ",
  "sn55.8:0.2": "1. Veḷudvāravagga ",
  "sn55.8:0.3": "8. Paṭhamagiñjakāvasathasutta ",
  "sn55.8:1.1": "Evaṁ me sutaṁ—",
  "sn55.8:1.2": "ekaṁ samayaṁ bhagavā ñātike viharati giñjakāvasathe. ",
  "sn55.8:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "sn55.8:2.1": "“Sāḷho nāma, bhante, bhikkhu kālaṅkato; ",
  "sn55.8:2.2": "tassa kā gati ko abhisamparāyo? ",
  "sn55.8:2.3": "Nandā nāma, bhante, bhikkhunī kālaṅkatā; ",
  "sn55.8:2.4": "tassā kā gati ko abhisamparāyo? ",
  "sn55.8:2.5": "Sudatto nāma, bhante, upāsako kālaṅkato; ",
  "sn55.8:2.6": "tassa kā gati ko abhisamparāyo? ",
  "sn55.8:2.7": "Sujātā nāma, bhante, upāsikā kālaṅkatā; ",
  "sn55.8:2.8": "tassā kā gati, ko abhisamparāyo”ti? ",
  "sn55.8:3.1": "“Sāḷho, ānanda, bhikkhu kālaṅkato āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn55.8:3.2": "Nandā, ānanda, bhikkhunī kālaṅkatā pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyinī anāvattidhammā tasmā lokā. ",
  "sn55.8:3.3": "Sudatto, ānanda, upāsako kālaṅkato tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī; sakideva imaṁ lokaṁ āgantvā dukkhassantaṁ karissati. ",
  "sn55.8:3.4": "Sujātā, ānanda, upāsikā kālaṅkatā tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā. ",
  "sn55.8:4.1": "Anacchariyaṁ kho panetaṁ, ānanda, yaṁ manussabhūto kālaṁ kareyya; ",
  "sn55.8:4.2": "tasmiṁ tasmiñce maṁ kālaṅkate upasaṅkamitvā etamatthaṁ paṭipucchissatha. Vihesā pesā, ānanda, assa tathāgatassa. ",
  "sn55.8:4.3": "Tasmātihānanda, dhammādāsaṁ nāma dhammapariyāyaṁ desessāmi; yena samannāgato ariyasāvako ākaṅkhamāno attanāva attānaṁ byākareyya: ",
  "sn55.8:4.4": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’. ",
  "sn55.8:5.1": "Katamo ca so, ānanda, dhammādāso dhammapariyāyo; yena samannāgato ariyasāvako ākaṅkhamāno attanāva attānaṁ byākareyya: ",
  "sn55.8:5.2": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’? ",
  "sn55.8:6.1": "Idha, ānanda, ariyasāvako buddhe aveccappasādena samannāgato hoti—itipi so bhagavā …pe… satthā devamanussānaṁ buddho bhagavāti. ",
  "sn55.8:6.2": "Dhamme …pe… ",
  "sn55.8:6.3": "saṅghe …pe… ",
  "sn55.8:6.4": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.8:6.5": "Ayaṁ kho so, ānanda, dhammādāso dhammapariyāyo; ",
  "sn55.8:6.6": "yena samannāgato ariyasāvako ākaṅkhamāno attanāva attānaṁ byākareyya: ",
  "sn55.8:6.7": "‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’”ti. ",
  "sn55.8:6.8": "Aṭṭhamaṁ. ",
  "sn55.8:6.9": "(Tīṇipi suttantāni ekanidānāni.) "
}