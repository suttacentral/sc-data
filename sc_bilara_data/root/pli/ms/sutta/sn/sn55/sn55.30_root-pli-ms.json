{
  "sn55.30:0.1": "Saṁyutta Nikāya 55.30 ",
  "sn55.30:0.2": "3. Saraṇānivagga ",
  "sn55.30:0.3": "Nandakalicchavisutta ",
  "sn55.30:1.1": "Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn55.30:1.2": "Atha kho nandako licchavimahāmatto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho nandakaṁ licchavimahāmattaṁ bhagavā etadavoca: ",
  "sn55.30:2.1": "“Catūhi kho, nandaka, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. ",
  "sn55.30:2.2": "Katamehi catūhi? ",
  "sn55.30:2.3": "Idha, nandaka, ariyasāvako buddhe aveccappasādena samannāgato hoti—",
  "sn55.30:2.4": "itipi so bhagavā …pe… satthā devamanussānaṁ buddho bhagavāti. ",
  "sn55.30:2.5": "Dhamme …pe… ",
  "sn55.30:2.6": "saṅghe …pe… ",
  "sn55.30:2.7": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.30:2.8": "Imehi kho, nandaka, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. ",
  "sn55.30:3.1": "Imehi ca pana, nandaka, catūhi dhammehi samannāgato ariyasāvako āyunā saṁyutto hoti dibbenapi mānusenapi; ",
  "sn55.30:3.2": "vaṇṇena saṁyutto hoti dibbenapi mānusenapi; ",
  "sn55.30:3.3": "sukhena saṁyutto hoti dibbenapi mānusenapi; ",
  "sn55.30:3.4": "yasena saṁyutto hoti dibbenapi mānusenapi; ",
  "sn55.30:3.5": "ādhipateyyena saṁyutto hoti dibbenapi mānusenapi. ",
  "sn55.30:3.6": "Taṁ kho panāhaṁ, nandaka, nāññassa samaṇassa vā brāhmaṇassa vā sutvā vadāmi. Api ca yadeva mayā sāmaṁ ñātaṁ sāmaṁ diṭṭhaṁ sāmaṁ viditaṁ, tadevāhaṁ vadāmī”ti. ",
  "sn55.30:4.1": "Evaṁ vutte, aññataro puriso nandakaṁ licchavimahāmattaṁ etadavoca: ",
  "sn55.30:4.2": "“nahānakālo, bhante”ti. ",
  "sn55.30:4.3": "“Alaṁ dāni, bhaṇe, etena bāhirena nahānena. ",
  "sn55.30:4.4": "Alamidaṁ ajjhattaṁ nahānaṁ bhavissati, yadidaṁ—",
  "sn55.30:4.5": "bhagavati pasādo”ti. ",
  "sn55.30:4.6": "Dasamaṁ. ",
  "sn55.30:4.7": "Saraṇānivaggo tatiyo. ",
  "sn55.30:5.0": "Tassuddānaṁ ",
  "sn55.30:5.1": "Mahānāmena dve vuttā, ",
  "sn55.30:5.2": "godhā ca saraṇā duve; ",
  "sn55.30:5.3": "Duve anāthapiṇḍikā, ",
  "sn55.30:5.4": "duve verabhayena ca; ",
  "sn55.30:5.5": "Licchavī dasamo vutto, ",
  "sn55.30:5.6": "vaggo tena pavuccatīti. "
}