{
  "sn55.40:0.1": "Saṁyutta Nikāya 55.40 ",
  "sn55.40:0.2": "4. Puññābhisandavagga ",
  "sn55.40:0.3": "Nandiyasakkasutta ",
  "sn55.40:1.1": "Ekaṁ samayaṁ bhagavā sakkesu viharati kapilavatthusmiṁ nigrodhārāme. ",
  "sn55.40:1.2": "Atha kho nandiyo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho nandiyo sakko bhagavantaṁ etadavoca: ",
  "sn55.40:1.3": "“yasseva nu kho, bhante, ariyasāvakassa cattāri sotāpattiyaṅgāni sabbena sabbaṁ sabbathā sabbaṁ natthi sveva nu kho, bhante, ariyasāvako pamādavihārī”ti. ",
  "sn55.40:2.1": "“‘Yassa kho, nandiya, cattāri sotāpattiyaṅgāni sabbena sabbaṁ sabbathā sabbaṁ natthi tamahaṁ bāhiro puthujjanapakkhe ṭhito’ti vadāmi. ",
  "sn55.40:2.2": "Api ca, nandiya, yathā ariyasāvako pamādavihārī ceva hoti, appamādavihārī ca ",
  "sn55.40:2.3": "taṁ suṇāhi, sādhukaṁ manasi karohi; bhāsissāmī”ti. ",
  "sn55.40:2.4": "“Evaṁ, bhante”ti kho nandiyo sakko bhagavato paccassosi. ",
  "sn55.40:2.5": "Bhagavā etadavoca: ",
  "sn55.40:3.1": "“Kathañca, nandiya, ariyasāvako pamādavihārī hoti? ",
  "sn55.40:3.2": "Idha, nandiya, ariyasāvako buddhe aveccappasādena samannāgato hoti—",
  "sn55.40:3.3": "itipi so bhagavā …pe… satthā devamanussānaṁ buddho bhagavāti. ",
  "sn55.40:3.4": "So tena buddhe aveccappasādena santuṭṭho na uttari vāyamati divā pavivekāya, rattiṁ paṭisallānāya. ",
  "sn55.40:3.5": "Tassa evaṁ pamattassa viharato pāmojjaṁ na hoti. ",
  "sn55.40:3.6": "Pāmojje asati, pīti na hoti. ",
  "sn55.40:3.7": "Pītiyā asati, passaddhi na hoti. ",
  "sn55.40:3.8": "Passaddhiyā asati, dukkhaṁ viharati. ",
  "sn55.40:3.9": "Dukkhino cittaṁ na samādhiyati. ",
  "sn55.40:3.10": "Asamāhite citte dhammā na pātubhavanti. ",
  "sn55.40:3.11": "Dhammānaṁ apātubhāvā pamādavihārītveva saṅkhyaṁ gacchati. ",
  "sn55.40:4.1": "Puna caparaṁ, nandiya, ariyasāvako dhamme …pe… ",
  "sn55.40:4.2": "saṅghe …pe… ",
  "sn55.40:4.3": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.40:4.4": "So tehi ariyakantehi sīlehi santuṭṭho na uttari vāyamati divā pavivekāya rattiṁ paṭisallānāya. ",
  "sn55.40:4.5": "Tassa evaṁ pamattassa viharato pāmojjaṁ na hoti. ",
  "sn55.40:4.6": "Pāmojje asati, pīti na hoti. ",
  "sn55.40:4.7": "Pītiyā asati, passaddhi na hoti. ",
  "sn55.40:4.8": "Passaddhiyā asati, dukkhaṁ viharati. ",
  "sn55.40:4.9": "Dukkhino cittaṁ na samādhiyati. ",
  "sn55.40:4.10": "Asamāhite citte dhammā na pātubhavanti. ",
  "sn55.40:4.11": "Dhammānaṁ apātubhāvā pamādavihārītveva saṅkhyaṁ gacchati. ",
  "sn55.40:4.12": "Evaṁ kho, nandiya, ariyasāvako pamādavihārī hoti. ",
  "sn55.40:5.1": "Kathañca, nandiya, ariyasāvako appamādavihārī hoti? ",
  "sn55.40:5.2": "Idha, nandiya, ariyasāvako buddhe aveccappasādena samannāgato hoti—",
  "sn55.40:5.3": "itipi so bhagavā …pe… satthā devamanussānaṁ buddho bhagavāti. ",
  "sn55.40:5.4": "So tena buddhe aveccappasādena asantuṭṭho uttari vāyamati divā pavivekāya rattiṁ paṭisallānāya. ",
  "sn55.40:5.5": "Tassa evaṁ appamattassa viharato pāmojjaṁ jāyati. ",
  "sn55.40:5.6": "Pamuditassa pīti jāyati. ",
  "sn55.40:5.7": "Pītimanassa kāyo passambhati. ",
  "sn55.40:5.8": "Passaddhakāyo sukhaṁ vediyati. ",
  "sn55.40:5.9": "Sukhino cittaṁ samādhiyati. ",
  "sn55.40:5.10": "Samāhite citte dhammā pātubhavanti. ",
  "sn55.40:5.11": "Dhammānaṁ pātubhāvā appamādavihārītveva saṅkhyaṁ gacchati. ",
  "sn55.40:6.1": "Puna caparaṁ, nandiya, ariyasāvako dhamme …pe… ",
  "sn55.40:6.2": "saṅghe …pe… ",
  "sn55.40:6.3": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.40:6.4": "So tehi ariyakantehi sīlehi asantuṭṭho uttari vāyamati divā pavivekāya rattiṁ paṭisallānāya. ",
  "sn55.40:6.5": "Tassa evaṁ appamattassa viharato pāmojjaṁ jāyati. ",
  "sn55.40:6.6": "Pamuditassa pīti jāyati. ",
  "sn55.40:6.7": "Pītimanassa kāyo passambhati. ",
  "sn55.40:6.8": "Passaddhakāyo sukhaṁ vediyati. ",
  "sn55.40:6.9": "Sukhino cittaṁ samādhiyati. ",
  "sn55.40:6.10": "Samāhite citte dhammā pātubhavanti. ",
  "sn55.40:6.11": "Dhammānaṁ pātubhāvā appamādavihārītveva saṅkhyaṁ gacchati. ",
  "sn55.40:6.12": "Evaṁ kho, nandiya, ariyasāvako appamādavihārī hotī”ti. ",
  "sn55.40:6.13": "Dasamaṁ. ",
  "sn55.40:6.14": "Puññābhisandavaggo catuttho. ",
  "sn55.40:7.0": "Tassuddānaṁ ",
  "sn55.40:7.1": "Abhisandā tayo vuttā, ",
  "sn55.40:7.2": "duve devapadāni ca; ",
  "sn55.40:7.3": "Sabhāgataṁ mahānāmo, ",
  "sn55.40:7.4": "vassaṁ kāḷī ca nandiyāti. "
}