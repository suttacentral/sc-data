{
  "sn55.27:0.1": "Saṁyutta Nikāya 55 ",
  "sn55.27:0.2": "3. Saraṇānivagga ",
  "sn55.27:0.3": "27. Dutiyaanāthapiṇḍikasutta ",
  "sn55.27:1.1": "Sāvatthinidānaṁ. ",
  "sn55.27:1.2": "Tena kho pana samayena anāthapiṇḍiko gahapati ābādhiko hoti dukkhito bāḷhagilāno. ",
  "sn55.27:1.3": "Atha kho anāthapiṇḍiko gahapati aññataraṁ purisaṁ āmantesi: ",
  "sn55.27:1.4": "“ehi tvaṁ, ambho purisa, yenāyasmā ānando tenupasaṅkama; upasaṅkamitvā mama vacanena āyasmato ānandassa pāde sirasā vanda: ",
  "sn55.27:1.5": "‘anāthapiṇḍiko, bhante, gahapati ābādhiko dukkhito bāḷhagilāno. ",
  "sn55.27:1.6": "So āyasmato ānandassa pāde sirasā vandatī’ti. ",
  "sn55.27:1.7": "Evañca vadehi: ",
  "sn55.27:1.8": "‘sādhu kira, bhante, āyasmā ānando yena anāthapiṇḍikassa gahapatissa nivesanaṁ tenupasaṅkamatu anukampaṁ upādāyā’”ti. ",
  "sn55.27:2.1": "“Evaṁ, bhante”ti kho so puriso anāthapiṇḍikassa gahapatissa paṭissutvā yenāyasmā ānando tenupasaṅkami; upasaṅkamitvā āyasmantaṁ ānandaṁ abhivādetvā ekamantaṁ nisīdi. Ekamantaṁ nisinno kho so puriso āyasmantaṁ ānandaṁ etadavoca: ",
  "sn55.27:2.2": "“anāthapiṇḍiko, bhante, gahapati ābādhiko dukkhito bāḷhagilāno. ",
  "sn55.27:2.3": "So āyasmato ānandassa pāde sirasā vandati. ",
  "sn55.27:2.4": "Evañca vadati: ",
  "sn55.27:2.5": "‘sādhu kira, bhante, āyasmā ānando yena anāthapiṇḍikassa gahapatissa nivesanaṁ tenupasaṅkamatu anukampaṁ upādāyā’”ti. ",
  "sn55.27:2.6": "Adhivāsesi kho āyasmā ānando tuṇhībhāvena. ",
  "sn55.27:3.1": "Atha kho āyasmā ānando pubbaṇhasamayaṁ nivāsetvā pattacīvaramādāya yena anāthapiṇḍikassa gahapatissa nivesanaṁ tenupasaṅkami; upasaṅkamitvā paññatte āsane nisīdi. Nisajja kho āyasmā ānando anāthapiṇḍikaṁ gahapatiṁ etadavoca: ",
  "sn55.27:3.2": "“kacci te, gahapati, khamanīyaṁ, kacci yāpanīyaṁ? Kacci dukkhā vedanā paṭikkamanti, no abhikkamanti; paṭikkamosānaṁ paññāyati, no abhikkamo”ti? ",
  "sn55.27:3.3": "“Na me, bhante, khamanīyaṁ na yāpanīyaṁ. Bāḷhā me dukkhā vedanā abhikkamanti, no paṭikkamanti; abhikkamosānaṁ paññāyati, no paṭikkamo”ti. ",
  "sn55.27:4.1": "“Catūhi kho, gahapati, dhammehi samannāgatassa assutavato puthujjanassa hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:4.2": "Katamehi catūhi? ",
  "sn55.27:4.3": "Idha, gahapati, assutavā puthujjano buddhe appasādena samannāgato hoti. ",
  "sn55.27:4.4": "Tañca panassa buddhe appasādaṁ attani samanupassato hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:5.1": "Puna caparaṁ, gahapati, assutavā puthujjano dhamme appasādena samannāgato hoti. ",
  "sn55.27:5.2": "Tañca panassa dhamme appasādaṁ attani samanupassato hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:6.1": "Puna caparaṁ, gahapati, assutavā puthujjano saṅghe appasādena samannāgato hoti. ",
  "sn55.27:6.2": "Tañca panassa saṅghe appasādaṁ attani samanupassato hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:7.1": "Puna caparaṁ, gahapati, assutavā puthujjano dussīlyena samannāgato hoti. ",
  "sn55.27:7.2": "Tañca panassa dussīlyaṁ attani samanupassato hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:7.3": "Imehi kho, gahapati, catūhi dhammehi samannāgatassa assutavato puthujjanassa hoti uttāso, hoti chambhitattaṁ, hoti samparāyikaṁ maraṇabhayaṁ. ",
  "sn55.27:8.1": "Catūhi kho, gahapati, dhammehi samannāgatassa sutavato ariyasāvakassa na hoti uttāso, na hoti chambhitattaṁ, na hoti samparāyikaṁ maraṇabhayaṁ. ",
  "sn55.27:8.2": "Katamehi catūhi? ",
  "sn55.27:8.3": "Idha, gahapati, sutavā ariyasāvako buddhe aveccappasādena samannāgato hoti—",
  "sn55.27:8.4": "itipi so bhagavā …pe… satthā devamanussānaṁ buddho bhagavāti. ",
  "sn55.27:8.5": "Tañca panassa buddhe aveccappasādaṁ attani samanupassato na hoti uttāso, na hoti chambhitattaṁ, na hoti samparāyikaṁ maraṇabhayaṁ. ",
  "sn55.27:9.1": "Puna caparaṁ, gahapati, sutavā ariyasāvako dhamme aveccappasādena samannāgato hoti—",
  "sn55.27:9.2": "svākkhāto bhagavatā dhammo …pe… paccattaṁ veditabbo viññūhīti. ",
  "sn55.27:9.3": "Tañca panassa dhamme aveccappasādaṁ attani samanupassato na hoti uttāso, na hoti chambhitattaṁ, na hoti samparāyikaṁ maraṇabhayaṁ. ",
  "sn55.27:10.1": "Puna caparaṁ, gahapati, sutavā ariyasāvako saṅghe aveccappasādena samannāgato hoti—",
  "sn55.27:10.2": "suppaṭipanno bhagavato sāvakasaṅgho …pe… anuttaraṁ puññakkhettaṁ lokassāti. ",
  "sn55.27:10.3": "Tañca panassa saṅghe aveccappasādaṁ attani samanupassato na hoti uttāso, na hoti chambhitattaṁ, na hoti samparāyikaṁ maraṇabhayaṁ. ",
  "sn55.27:11.1": "Puna caparaṁ, gahapati, sutavā ariyasāvako ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.27:11.2": "Tāni ca panassa ariyakantāni sīlāni attani samanupassato na hoti uttāso, na hoti chambhitattaṁ, na hoti samparāyikaṁ maraṇabhayaṁ. ",
  "sn55.27:11.3": "Imehi kho, gahapati, catūhi dhammehi samannāgatassa sutavato ariyasāvakassa na hoti uttāso, na hoti chambhitattaṁ, na hoti samparāyikaṁ maraṇabhayan”ti. ",
  "sn55.27:12.1": "“Nāhaṁ, bhante ānanda, bhāyāmi. ",
  "sn55.27:12.2": "Kyāhaṁ bhāyissāmi. ",
  "sn55.27:12.3": "Ahañhi, bhante, buddhe aveccappasādena samannāgato homi—",
  "sn55.27:12.4": "itipi so bhagavā …pe… satthā devamanussānaṁ buddho bhagavāti. ",
  "sn55.27:12.5": "Dhamme …pe… ",
  "sn55.27:12.6": "saṅghe aveccappasādena samannāgato homi—",
  "sn55.27:12.7": "suppaṭipanno bhagavato sāvakasaṅgho …pe… anuttaraṁ puññakkhettaṁ lokassāti. ",
  "sn55.27:12.8": "Yāni cimāni, bhante, bhagavatā gihisāmīcikāni sikkhāpadāni desitāni, nāhaṁ tesaṁ kiñci attani khaṇḍaṁ samanupassāmī”ti. ",
  "sn55.27:12.9": "“Lābhā te, gahapati, suladdhaṁ te, gahapati. ",
  "sn55.27:12.10": "Sotāpattiphalaṁ tayā, gahapati, byākatan”ti. ",
  "sn55.27:12.11": "Sattamaṁ. "
}