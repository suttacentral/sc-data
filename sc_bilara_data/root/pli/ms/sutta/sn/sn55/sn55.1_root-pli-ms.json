{
  "sn55.1:0.1": "Saṁyutta Nikāya 55 ",
  "sn55.1:0.2": "1. Veḷudvāravagga ",
  "sn55.1:0.3": "1. Cakkavattirājasutta ",
  "sn55.1:1.1": "Sāvatthinidānaṁ. ",
  "sn55.1:1.2": "Tatra kho bhagavā …pe… etadavoca: ",
  "sn55.1:1.3": "“kiñcāpi, bhikkhave, rājā cakkavattī catunnaṁ dīpānaṁ issariyādhipaccaṁ rajjaṁ kāretvā kāyassa bhedā paraṁ maraṇā sugatiṁ saggaṁ lokaṁ upapajjati devānaṁ tāvatiṁsānaṁ sahabyataṁ, so tattha nandane vane accharāsaṅghaparivuto dibbehi ca pañcahi kāmaguṇehi samappito samaṅgībhūto paricāreti, so catūhi dhammehi asamannāgato, atha kho so aparimuttova nirayā aparimutto tiracchānayoniyā aparimutto pettivisayā aparimutto apāyaduggativinipātā. ",
  "sn55.1:1.4": "Kiñcāpi, bhikkhave, ariyasāvako piṇḍiyālopena yāpeti, nantakāni ca dhāreti, so catūhi dhammehi samannāgato, atha kho so parimutto nirayā parimutto tiracchānayoniyā parimutto pettivisayā parimutto apāyaduggativinipātā. ",
  "sn55.1:2.1": "Katamehi catūhi? ",
  "sn55.1:2.2": "Idha, bhikkhave, ariyasāvako buddhe aveccappasādena samannāgato hoti: ",
  "sn55.1:2.3": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. ",
  "sn55.1:2.4": "Dhamme aveccappasādena samannāgato hoti: ",
  "sn55.1:2.5": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. ",
  "sn55.1:2.6": "Saṅghe aveccappasādena samannāgato hoti: ",
  "sn55.1:2.7": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ—cattāri purisayugāni aṭṭha purisapuggalā, esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. ",
  "sn55.1:2.8": "Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. ",
  "sn55.1:2.9": "Imehi catūhi dhammehi samannāgato hoti. ",
  "sn55.1:2.10": "Yo ca, bhikkhave, catunnaṁ dīpānaṁ paṭilābho, yo catunnaṁ dhammānaṁ paṭilābho catunnaṁ dīpānaṁ paṭilābho catunnaṁ dhammānaṁ paṭilābhassa kalaṁ nāgghati soḷasin”ti. ",
  "sn55.1:2.11": "Paṭhamaṁ. "
}