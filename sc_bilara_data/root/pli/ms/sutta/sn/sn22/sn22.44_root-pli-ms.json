{
  "sn22.44:0.1": "Saṁyutta Nikāya 22 ",
  "sn22.44:0.2": "5. Attadīpavagga ",
  "sn22.44:0.3": "44. Paṭipadāsutta ",
  "sn22.44:1.1": "Sāvatthinidānaṁ. ",
  "sn22.44:1.2": "“Sakkāyasamudayagāminiñca vo, bhikkhave, paṭipadaṁ desessāmi, sakkāyanirodhagāminiñca paṭipadaṁ. ",
  "sn22.44:1.3": "Taṁ suṇātha. ",
  "sn22.44:1.4": "Katamā ca, bhikkhave, sakkāyasamudayagāminī paṭipadā? ",
  "sn22.44:1.5": "Idha, bhikkhave, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto, ",
  "sn22.44:1.6": "rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. ",
  "sn22.44:1.7": "Vedanaṁ attato … ",
  "sn22.44:1.8": "saññaṁ … ",
  "sn22.44:1.9": "saṅkhāre … ",
  "sn22.44:1.10": "viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.44:1.11": "Ayaṁ vuccati, bhikkhave, ‘sakkāyasamudayagāminī paṭipadā, sakkāyasamudayagāminī paṭipadā’ti. ",
  "sn22.44:1.12": "Iti hidaṁ, bhikkhave, vuccati ‘dukkhasamudayagāminī samanupassanā’ti. ",
  "sn22.44:1.13": "Ayamevettha attho. ",
  "sn22.44:2.1": "Katamā ca, bhikkhave, sakkāyanirodhagāminī paṭipadā? ",
  "sn22.44:2.2": "Idha, bhikkhave, sutavā ariyasāvako ariyānaṁ dassāvī ariyadhammassa kovido ariyadhamme suvinīto, sappurisānaṁ dassāvī sappurisadhammassa kovido sappurisadhamme suvinīto, ",
  "sn22.44:2.3": "na rūpaṁ attato samanupassati, na rūpavantaṁ vā attānaṁ; na attani vā rūpaṁ, na rūpasmiṁ vā attānaṁ. ",
  "sn22.44:2.4": "Na vedanaṁ attato … ",
  "sn22.44:2.5": "na saññaṁ … ",
  "sn22.44:2.6": "na saṅkhāre … ",
  "sn22.44:2.7": "na viññāṇaṁ attato samanupassati, na viññāṇavantaṁ vā attānaṁ; na attani vā viññāṇaṁ, na viññāṇasmiṁ vā attānaṁ. ",
  "sn22.44:2.8": "Ayaṁ vuccati, bhikkhave, ‘sakkāyanirodhagāminī paṭipadā, sakkāyanirodhagāminī paṭipadā’ti. ",
  "sn22.44:2.9": "Iti hidaṁ, bhikkhave, vuccati ‘dukkhanirodhagāminī samanupassanā’ti. ",
  "sn22.44:2.10": "Ayamevettha attho”ti. ",
  "sn22.44:2.11": "Dutiyaṁ. "
}