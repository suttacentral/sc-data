{
  "sn22.90:0.1": "Saṁyutta Nikāya 22 ",
  "sn22.90:0.2": "9. Theravagga ",
  "sn22.90:0.3": "90. Channasutta ",
  "sn22.90:1.1": "Ekaṁ samayaṁ sambahulā therā bhikkhū bārāṇasiyaṁ viharanti isipatane migadāye. ",
  "sn22.90:1.2": "Atha kho āyasmā channo sāyanhasamayaṁ paṭisallānā vuṭṭhito avāpuraṇaṁ ādāya vihārena vihāraṁ upasaṅkamitvā there bhikkhū etadavoca: ",
  "sn22.90:1.3": "“ovadantu maṁ āyasmanto therā, anusāsantu maṁ āyasmanto therā, karontu me āyasmanto therā dhammiṁ kathaṁ, yathāhaṁ dhammaṁ passeyyan”ti. ",
  "sn22.90:2.1": "Evaṁ vutte, therā bhikkhū āyasmantaṁ channaṁ etadavocuṁ: ",
  "sn22.90:2.2": "“rūpaṁ kho, āvuso channa, aniccaṁ; ",
  "sn22.90:2.3": "vedanā aniccā; ",
  "sn22.90:2.4": "saññā aniccā; ",
  "sn22.90:2.5": "saṅkhārā aniccā; ",
  "sn22.90:2.6": "viññāṇaṁ aniccaṁ. ",
  "sn22.90:2.7": "Rūpaṁ anattā; ",
  "sn22.90:2.8": "vedanā … ",
  "sn22.90:2.9": "saññā … ",
  "sn22.90:2.10": "saṅkhārā … ",
  "sn22.90:2.11": "viññāṇaṁ anattā. ",
  "sn22.90:2.12": "Sabbe saṅkhārā aniccā; ",
  "sn22.90:2.13": "sabbe dhammā anattā”ti. ",
  "sn22.90:3.1": "Atha kho āyasmato channassa etadahosi: ",
  "sn22.90:3.2": "“mayhampi kho etaṁ evaṁ hoti: ",
  "sn22.90:3.3": "‘rūpaṁ aniccaṁ, vedanā … ",
  "sn22.90:3.4": "saññā … ",
  "sn22.90:3.5": "saṅkhārā … ",
  "sn22.90:3.6": "viññāṇaṁ aniccaṁ; ",
  "sn22.90:3.7": "rūpaṁ anattā, vedanā … ",
  "sn22.90:3.8": "saññā … ",
  "sn22.90:3.9": "saṅkhārā … ",
  "sn22.90:3.10": "viññāṇaṁ anattā. ",
  "sn22.90:3.11": "Sabbe saṅkhārā aniccā, sabbe dhammā anattā’ti. ",
  "sn22.90:3.12": "Atha ca pana me sabbasaṅkhārasamathe sabbūpadhipaṭinissagge taṇhākkhaye virāge nirodhe nibbāne cittaṁ na pakkhandati nappasīdati na santiṭṭhati nādhimuccati. ",
  "sn22.90:3.13": "Paritassanā upādānaṁ uppajjati; ",
  "sn22.90:3.14": "paccudāvattati mānasaṁ: ",
  "sn22.90:3.15": "‘atha ko carahi me attā’ti? ",
  "sn22.90:3.16": "Na kho panevaṁ dhammaṁ passato hoti. ",
  "sn22.90:3.17": "Ko nu kho me tathā dhammaṁ deseyya yathāhaṁ dhammaṁ passeyyan”ti. ",
  "sn22.90:4.1": "Atha kho āyasmato channassa etadahosi: ",
  "sn22.90:4.2": "“ayaṁ kho āyasmā ānando kosambiyaṁ viharati ghositārāme satthu ceva saṁvaṇṇito sambhāvito ca viññūnaṁ sabrahmacārīnaṁ, pahoti ca me āyasmā ānando tathā dhammaṁ desetuṁ yathāhaṁ dhammaṁ passeyyaṁ; ",
  "sn22.90:4.3": "atthi ca me āyasmante ānande tāvatikā vissaṭṭhi. ",
  "sn22.90:4.4": "Yannūnāhaṁ yenāyasmā ānando tenupasaṅkameyyan”ti. ",
  "sn22.90:4.5": "Atha kho āyasmā channo senāsanaṁ saṁsāmetvā pattacīvaramādāya yena kosambī ghositārāmo yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi …pe… ekamantaṁ nisinno kho āyasmā channo āyasmantaṁ ānandaṁ etadavoca: ",
  "sn22.90:5.1": "“Ekamidāhaṁ, āvuso ānanda, samayaṁ bārāṇasiyaṁ viharāmi isipatane migadāye. ",
  "sn22.90:5.2": "Atha khvāhaṁ, āvuso, sāyanhasamayaṁ paṭisallānā vuṭṭhito avāpuraṇaṁ ādāya vihārena vihāraṁ upasaṅkamiṁ; ",
  "sn22.90:5.3": "upasaṅkamitvā there bhikkhū etadavocaṁ: ",
  "sn22.90:5.4": "‘ovadantu maṁ āyasmanto therā, anusāsantu maṁ āyasmanto therā, karontu me āyasmanto therā dhammiṁ kathaṁ yathāhaṁ dhammaṁ passeyyan’ti. ",
  "sn22.90:5.5": "Evaṁ vutte, maṁ, āvuso, therā bhikkhū etadavocuṁ: ",
  "sn22.90:5.6": "‘rūpaṁ kho, āvuso channa, aniccaṁ; ",
  "sn22.90:5.7": "vedanā … ",
  "sn22.90:5.8": "saññā … ",
  "sn22.90:5.9": "saṅkhārā … ",
  "sn22.90:5.10": "viññāṇaṁ aniccaṁ; ",
  "sn22.90:5.11": "rūpaṁ anattā …pe… ",
  "sn22.90:5.12": "viññāṇaṁ anattā. ",
  "sn22.90:5.13": "Sabbe saṅkhārā aniccā, sabbe dhammā anattā’ti. ",
  "sn22.90:6.1": "Tassa mayhaṁ, āvuso, etadahosi: ",
  "sn22.90:6.2": "‘mayhampi kho etaṁ evaṁ hoti—",
  "sn22.90:6.3": "rūpaṁ aniccaṁ …pe… ",
  "sn22.90:6.4": "viññāṇaṁ aniccaṁ, rūpaṁ anattā, vedanā … ",
  "sn22.90:6.5": "saññā … ",
  "sn22.90:6.6": "saṅkhārā … ",
  "sn22.90:6.7": "viññāṇaṁ anattā. ",
  "sn22.90:6.8": "Sabbe saṅkhārā aniccā, sabbe dhammā anattā’ti. ",
  "sn22.90:6.9": "Atha ca pana me sabbasaṅkhārasamathe sabbūpadhipaṭinissagge taṇhākkhaye virāge nirodhe nibbāne cittaṁ na pakkhandati nappasīdati na santiṭṭhati nādhimuccati. ",
  "sn22.90:6.10": "Paritassanā upādānaṁ uppajjati; ",
  "sn22.90:6.11": "paccudāvattati mānasaṁ: ",
  "sn22.90:6.12": "‘atha ko carahi me attā’ti? ",
  "sn22.90:6.13": "Na kho panevaṁ dhammaṁ passato hoti. ",
  "sn22.90:6.14": "Ko nu kho me tathā dhammaṁ deseyya yathāhaṁ dhammaṁ passeyyanti. ",
  "sn22.90:7.1": "Tassa mayhaṁ, āvuso, etadahosi: ",
  "sn22.90:7.2": "‘ayaṁ kho āyasmā ānando kosambiyaṁ viharati ghositārāme satthu ceva saṁvaṇṇito sambhāvito ca viññūnaṁ sabrahmacārīnaṁ, pahoti ca me āyasmā ānando tathā dhammaṁ desetuṁ yathāhaṁ dhammaṁ passeyyaṁ. ",
  "sn22.90:7.3": "Atthi ca me āyasmante ānande tāvatikā vissaṭṭhi. ",
  "sn22.90:7.4": "Yannūnāhaṁ yenāyasmā ānando tenupasaṅkameyyan’ti. ",
  "sn22.90:7.5": "Ovadatu maṁ, āyasmā ānando; ",
  "sn22.90:7.6": "anusāsatu maṁ, āyasmā ānando; ",
  "sn22.90:7.7": "karotu me, āyasmā ānando dhammiṁ kathaṁ yathāhaṁ dhammaṁ passeyyan”ti. ",
  "sn22.90:8.1": "“Ettakenapi mayaṁ āyasmato channassa attamanā api nāma taṁ āyasmā channo āvi akāsi khīlaṁ chindi. ",
  "sn22.90:8.2": "Odahāvuso channa, sotaṁ; ",
  "sn22.90:8.3": "bhabbosi dhammaṁ viññātun”ti. ",
  "sn22.90:8.4": "Atha kho āyasmato channassa tāvatakeneva uḷāraṁ pītipāmojjaṁ uppajji: ",
  "sn22.90:8.5": "“bhabbo kirasmi dhammaṁ viññātun”ti. ",
  "sn22.90:9.1": "“Sammukhā metaṁ, āvuso channa, bhagavato sutaṁ, sammukhā paṭiggahitaṁ kaccānagottaṁ bhikkhuṁ ovadantassa—",
  "sn22.90:9.2": "dvayanissito khvāyaṁ, kaccāna, loko yebhuyyena atthitañceva natthitañca. ",
  "sn22.90:9.3": "Lokasamudayaṁ kho, kaccāna, yathābhūtaṁ sammappaññāya passato yā loke natthitā, sā na hoti. ",
  "sn22.90:9.4": "Lokanirodhaṁ kho, kaccāna, yathābhūtaṁ sammappaññāya passato yā loke atthitā, sā na hoti. ",
  "sn22.90:9.5": "Upayupādānābhinivesavinibandho khvāyaṁ, kaccāna, loko yebhuyyena ",
  "sn22.90:9.6": "taṁ cāyaṁ upayupādānaṁ cetaso adhiṭṭhānābhinivesānusayaṁ na upeti na upādiyati nādhiṭṭhāti ‘attā me’ti. ",
  "sn22.90:9.7": "Dukkhameva uppajjamānaṁ uppajjati, dukkhaṁ nirujjhamānaṁ nirujjhatīti na kaṅkhati na vicikicchati. ",
  "sn22.90:9.8": "Aparappaccayā ñāṇamevassa ettha hoti. ",
  "sn22.90:9.9": "Ettāvatā kho, kaccāna, sammādiṭṭhi hoti. ",
  "sn22.90:9.10": "Sabbamatthīti kho, kaccāna, ayameko anto. ",
  "sn22.90:9.11": "Sabbaṁ natthīti ayaṁ dutiyo anto. ",
  "sn22.90:9.12": "Ete te, kaccāna, ubho ante anupagamma majjhena tathāgato dhammaṁ deseti—",
  "sn22.90:9.13": "avijjāpaccayā saṅkhārā; ",
  "sn22.90:9.14": "saṅkhārapaccayā viññāṇaṁ …pe… ",
  "sn22.90:9.15": "evametassa kevalassa dukkhakkhandhassa samudayo hoti. ",
  "sn22.90:9.16": "Avijjāya tveva asesavirāganirodhā saṅkhāranirodho …pe… ",
  "sn22.90:9.17": "evametassa kevalassa dukkhakkhandhassa nirodho hotī”ti. ",
  "sn22.90:10.1": "“Evametaṁ, āvuso ānanda, hoti yesaṁ āyasmantānaṁ tādisā sabrahmacārayo anukampakā atthakāmā ovādakā anusāsakā. ",
  "sn22.90:10.2": "Idañca pana me āyasmato ānandassa dhammadesanaṁ sutvā dhammo abhisamito”ti. ",
  "sn22.90:10.3": "Aṭṭhamaṁ. "
}