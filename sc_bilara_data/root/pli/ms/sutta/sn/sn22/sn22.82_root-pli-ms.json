{
  "sn22.82:0.1": "Saṁyutta Nikāya 22 ",
  "sn22.82:0.2": "8. Khajjanīyavagga ",
  "sn22.82:0.3": "82. Puṇṇamasutta ",
  "sn22.82:1.1": "Ekaṁ samayaṁ bhagavā sāvatthiyaṁ viharati pubbārāme migāramātupāsāde mahatā bhikkhusaṅghena saddhiṁ. ",
  "sn22.82:1.2": "Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṅghaparivuto ajjhokāse nisinno hoti. ",
  "sn22.82:2.1": "Atha kho aññataro bhikkhu uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca: ",
  "sn22.82:2.2": "“puccheyyāhaṁ, bhante, bhagavantaṁ kiñcideva desaṁ, sace me bhagavā okāsaṁ karoti pañhassa veyyākaraṇāyā”ti? ",
  "sn22.82:2.3": "“Tena hi tvaṁ, bhikkhu, sake āsane nisīditvā puccha yadākaṅkhasī”ti. ",
  "sn22.82:2.4": "“Evaṁ, bhante”ti kho so bhikkhu bhagavato paṭissutvā sake āsane nisīditvā bhagavantaṁ etadavoca: ",
  "sn22.82:2.5": "“ime nu kho, bhante, pañcupādānakkhandhā, seyyathidaṁ—",
  "sn22.82:2.6": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho”ti. ",
  "sn22.82:3.1": "“Ime kho, bhikkhu, pañcupādānakkhandhā; ",
  "sn22.82:3.2": "Seyyathidaṁ—rūpupādānakkhandho …pe… viññāṇupādānakkhandho”ti. ",
  "sn22.82:3.3": "“Sādhu, bhante”ti kho so bhikkhu bhagavato bhāsitaṁ abhinanditvā anumoditvā bhagavantaṁ uttariṁ pañhaṁ apucchi: ",
  "sn22.82:4.1": "“Ime kho pana, bhante, pañcupādānakkhandhā kiṁmūlakā”ti? ",
  "sn22.82:4.2": "“Ime kho, bhikkhu, pañcupādānakkhandhā chandamūlakā”ti …pe… ",
  "sn22.82:4.3": "taññeva nu kho, bhante, upādānaṁ te pañcupādānakkhandhā udāhu aññatra pañcahi upādānakkhandhehi upādānan”ti? ",
  "sn22.82:4.4": "“Na kho, bhikkhu, taññeva upādānaṁ te pañcupādānakkhandhā nāpi aññatra pañcahi upādānakkhandhehi upādānaṁ, api ca yo tattha chandarāgo taṁ tattha upādānan”ti. ",
  "sn22.82:4.5": "“Sādhu, bhante”ti kho so bhikkhu …pe… uttariṁ pañhaṁ apucchi: ",
  "sn22.82:5.1": "“Siyā pana, bhante, pañcupādānakkhandhesu chandarāgavemattatā”ti? ",
  "sn22.82:5.2": "“Siyā, bhikkhū”ti bhagavā avoca: ",
  "sn22.82:5.3": "“idha, bhikkhu, ekaccassa evaṁ hoti: ",
  "sn22.82:5.4": "‘evaṁrūpo siyaṁ anāgatamaddhānaṁ, evaṁvedano siyaṁ anāgatamaddhānaṁ, evaṁsañño siyaṁ anāgatamaddhānaṁ, evaṁsaṅkhāro siyaṁ anāgatamaddhānaṁ, evaṁviññāṇo siyaṁ anāgatamaddhānan’ti. ",
  "sn22.82:5.5": "Evaṁ kho, bhikkhu, siyā pañcupādānakkhandhesu chandarāgavemattatā”ti? ",
  "sn22.82:5.6": "“Sādhu, bhante”ti kho so bhikkhu …pe… uttariṁ pañhaṁ apucchi: ",
  "sn22.82:6.1": "“Kittāvatā nu kho, bhante, khandhānaṁ khandhādhivacanan”ti? ",
  "sn22.82:6.2": "“Yaṁ kiñci, bhikkhu, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, ayaṁ vuccati rūpakkhandho. ",
  "sn22.82:6.3": "Yā kāci vedanā … ",
  "sn22.82:6.4": "yā kāci saññā … ",
  "sn22.82:6.5": "ye keci saṅkhārā … ",
  "sn22.82:6.6": "yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, ayaṁ vuccati viññāṇakkhandho. ",
  "sn22.82:6.7": "Ettāvatā kho, bhikkhu, khandhānaṁ khandhādhivacanan”ti. ",
  "sn22.82:6.8": "“Sādhu, bhante”ti kho so bhikkhu …pe… apucchi: ",
  "sn22.82:7.1": "“Ko nu kho, bhante, hetu ko paccayo rūpakkhandhassa paññāpanāya; ",
  "sn22.82:7.2": "ko hetu ko paccayo vedanākkhandhassa paññāpanāya; ",
  "sn22.82:7.3": "ko hetu ko paccayo saññākkhandhassa paññāpanāya; ",
  "sn22.82:7.4": "ko hetu ko paccayo saṅkhārakkhandhassa paññāpanāya; ",
  "sn22.82:7.5": "ko hetu ko paccayo viññāṇakkhandhassa paññāpanāyā”ti? ",
  "sn22.82:7.6": "“Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāya. ",
  "sn22.82:7.7": "Phasso hetu phasso paccayo vedanākkhandhassa paññāpanāya. ",
  "sn22.82:7.8": "Phasso hetu phasso paccayo saññākkhandhassa paññāpanāya. ",
  "sn22.82:7.9": "Phasso hetu, phasso paccayo saṅkhārakkhandhassa paññāpanāya. ",
  "sn22.82:7.10": "Nāmarūpaṁ hetu, nāmarūpaṁ paccayo viññāṇakkhandhassa paññāpanāyā”ti. ",
  "sn22.82:7.11": "“Sādhu, bhante”ti kho so bhikkhu …pe… apucchi: ",
  "sn22.82:8.1": "“Kathaṁ nu kho, bhante, sakkāyadiṭṭhi hotī”ti? ",
  "sn22.82:8.2": "“Idha, bhikkhu, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto ",
  "sn22.82:8.3": "rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ; ",
  "sn22.82:8.4": "vedanaṁ … ",
  "sn22.82:8.5": "saññaṁ … ",
  "sn22.82:8.6": "saṅkhāre … ",
  "sn22.82:8.7": "viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.82:8.8": "Evaṁ kho, bhikkhu, sakkāyadiṭṭhi hotī”ti. ",
  "sn22.82:8.9": "“Sādhu, bhante”ti kho so bhikkhu …pe… apucchi: ",
  "sn22.82:9.1": "“Kathaṁ pana, bhante, sakkāyadiṭṭhi na hotī”ti? ",
  "sn22.82:9.2": "“Idha, bhikkhu, sutavā ariyasāvako ariyānaṁ dassāvī ariyadhammassa kovido ariyadhamme suvinīto, sappurisānaṁ dassāvī sappurisadhammassa kovido sappurisadhamme suvinīto ",
  "sn22.82:9.3": "na rūpaṁ attato samanupassati, na rūpavantaṁ vā attānaṁ; na attani vā rūpaṁ, na rūpasmiṁ vā attānaṁ; ",
  "sn22.82:9.4": "na vedanaṁ … ",
  "sn22.82:9.5": "na saññaṁ … ",
  "sn22.82:9.6": "na saṅkhāre … ",
  "sn22.82:9.7": "na viññāṇaṁ attato samanupassati, na viññāṇavantaṁ vā attānaṁ; na attani vā viññāṇaṁ, na viññāṇasmiṁ vā attānaṁ. ",
  "sn22.82:9.8": "Evaṁ kho, bhikkhu, sakkāyadiṭṭhi na hotī”ti. ",
  "sn22.82:9.9": "“Sādhu, bhante”ti kho so bhikkhu …pe… apucchi: ",
  "sn22.82:10.1": "“Ko nu kho, bhante, rūpassa assādo, ko ādīnavo, kiṁ nissaraṇaṁ; ",
  "sn22.82:10.2": "ko vedanāya … ",
  "sn22.82:10.3": "ko saññāya … ",
  "sn22.82:10.4": "ko saṅkhārānaṁ … ",
  "sn22.82:10.5": "ko viññāṇassa assādo, ko ādīnavo, kiṁ nissaraṇan”ti? ",
  "sn22.82:10.6": "“Yaṁ kho, bhikkhu, rūpaṁ paṭicca uppajjati sukhaṁ somanassaṁ—ayaṁ rūpassa assādo. ",
  "sn22.82:10.7": "Yaṁ rūpaṁ aniccaṁ dukkhaṁ vipariṇāmadhammaṁ—ayaṁ rūpassa ādīnavo. ",
  "sn22.82:10.8": "Yo rūpasmiṁ chandarāgavinayo chandarāgappahānaṁ—idaṁ rūpassa nissaraṇaṁ. ",
  "sn22.82:10.9": "Yaṁ vedanaṁ paṭicca … ",
  "sn22.82:10.10": "yaṁ saññaṁ paṭicca … ",
  "sn22.82:10.11": "ye saṅkhāre paṭicca … ",
  "sn22.82:10.12": "yaṁ viññāṇaṁ paṭicca uppajjati sukhaṁ somanassaṁ—ayaṁ viññāṇassa assādo. ",
  "sn22.82:10.13": "Yaṁ viññāṇaṁ aniccaṁ dukkhaṁ vipariṇāmadhammaṁ—ayaṁ viññāṇassa ādīnavo. ",
  "sn22.82:10.14": "Yo viññāṇasmiṁ chandarāgavinayo chandarāgappahānaṁ—idaṁ viññāṇassa nissaraṇan”ti. ",
  "sn22.82:10.15": "“Sādhu, bhante”ti kho so bhikkhu bhagavato bhāsitaṁ abhinanditvā anumoditvā bhagavantaṁ uttariṁ pañhaṁ apucchi: ",
  "sn22.82:11.1": "“Kathaṁ nu kho, bhante, jānato, kathaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti? ",
  "sn22.82:11.2": "“Yaṁ kiñci, bhikkhu, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya passati. ",
  "sn22.82:11.3": "Yā kāci vedanā … ",
  "sn22.82:11.4": "yā kāci saññā … ",
  "sn22.82:11.5": "ye keci saṅkhārā … ",
  "sn22.82:11.6": "yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya passati. ",
  "sn22.82:11.7": "Evaṁ kho, bhikkhu, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti. ",
  "sn22.82:12.1": "Tena kho pana samayena aññatarassa bhikkhuno evaṁ cetaso parivitakko udapādi: ",
  "sn22.82:12.2": "“iti kira bho rūpaṁ anattā, vedanā … saññā … saṅkhārā … viññāṇaṁ anattā; ",
  "sn22.82:12.3": "anattakatāni kammāni kathamattānaṁ phusissantī”ti. ",
  "sn22.82:12.4": "Atha kho bhagavā tassa bhikkhuno cetasā ceto parivitakkamaññāya bhikkhū āmantesi: ",
  "sn22.82:13.1": "“Ṭhānaṁ kho panetaṁ, bhikkhave, vijjati yaṁ idhekacco moghapuriso avidvā avijjāgato taṇhādhipateyyena cetasā satthusāsanaṁ atidhāvitabbaṁ maññeyya. ",
  "sn22.82:13.2": "‘Iti kira, bho, rūpaṁ anattā, vedanā … saññā … saṅkhārā … viññāṇaṁ anattā. ",
  "sn22.82:13.3": "Anattakatāni kammāni kathamattānaṁ phusissantī’ti? ",
  "sn22.82:13.4": "Paṭipucchāvinītā kho me tumhe, bhikkhave, tatra tatra tesu tesu dhammesu. ",
  "sn22.82:14.1": "Taṁ kiṁ maññatha, bhikkhave, ",
  "sn22.82:14.2": "rūpaṁ niccaṁ vā aniccaṁ vā”ti? ",
  "sn22.82:14.3": "“Aniccaṁ, bhante”. ",
  "sn22.82:14.4": "“Vedanā … ",
  "sn22.82:14.5": "saññā … ",
  "sn22.82:14.6": "saṅkhārā … ",
  "sn22.82:14.7": "viññāṇaṁ niccaṁ vā aniccaṁ vā”ti? ",
  "sn22.82:14.8": "“Aniccaṁ, bhante”. ",
  "sn22.82:14.9": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.82:14.10": "“Dukkhaṁ, bhante”. ",
  "sn22.82:14.11": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.82:14.12": "‘etaṁ mama, esohamasmi, eso me attā’”ti? ",
  "sn22.82:14.13": "“No hetaṁ, bhante”. ",
  "sn22.82:14.14": "Tasmātiha …pe… ",
  "sn22.82:14.15": "evaṁ passaṁ …pe… ",
  "sn22.82:14.16": "nāparaṁ itthattāyāti pajānātī”ti. ",
  "sn22.82:15.1": "“Dve khandhā taññeva siyaṁ, ",
  "sn22.82:15.2": "adhivacanañca hetunā; ",
  "sn22.82:15.3": "Sakkāyena duve vuttā, ",
  "sn22.82:15.4": "assādaviññāṇakena ca; ",
  "sn22.82:15.5": "Ete dasavidhā vuttā, ",
  "sn22.82:15.6": "hoti bhikkhu pucchāyā”ti. ",
  "sn22.82:15.7": "Dasamaṁ. ",
  "sn22.82:15.8": "Khajjanīyavaggo tatiyo. ",
  "sn22.82:16.0": "Tassuddānaṁ",
  "sn22.82:16.1": "Assādo dve samudayā, ",
  "sn22.82:16.2": "arahantehi apare dve; ",
  "sn22.82:16.3": "Sīho khajjanī piṇḍolyaṁ, ",
  "sn22.82:16.4": "pālileyyena puṇṇamāti. "
}