{
  "sn22.53:0.1": "Saṁyutta Nikāya 22 ",
  "sn22.53:0.2": "6. Upayavagga ",
  "sn22.53:0.3": "53. Upayasutta ",
  "sn22.53:1.1": "Sāvatthinidānaṁ. ",
  "sn22.53:1.2": "“Upayo, bhikkhave, avimutto, anupayo vimutto. ",
  "sn22.53:1.3": "Rūpupayaṁ vā, bhikkhave, viññāṇaṁ tiṭṭhamānaṁ tiṭṭheyya, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.53:1.4": "Vedanupayaṁ vā …pe… ",
  "sn22.53:1.5": "saññupayaṁ vā …pe… ",
  "sn22.53:1.6": "saṅkhārupayaṁ vā, bhikkhave, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.53:2.1": "Yo, bhikkhave, evaṁ vadeyya: ",
  "sn22.53:2.2": "‘ahamaññatra rūpā aññatra vedanāya aññatra saññāya aññatra saṅkhārehi viññāṇassa āgatiṁ vā gatiṁ vā cutiṁ vā upapattiṁ vā vuddhiṁ vā virūḷhiṁ vā vepullaṁ vā paññāpessāmī’ti, netaṁ ṭhānaṁ vijjati. ",
  "sn22.53:3.1": "Rūpadhātuyā ce, bhikkhave, bhikkhuno rāgo pahīno hoti. ",
  "sn22.53:3.2": "Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.53:3.3": "Vedanādhātuyā ce, bhikkhave … ",
  "sn22.53:3.4": "saññādhātuyā ce, bhikkhave … ",
  "sn22.53:3.5": "saṅkhāradhātuyā ce, bhikkhave … ",
  "sn22.53:3.6": "viññāṇadhātuyā ce, bhikkhave, bhikkhuno rāgo pahīno hoti. ",
  "sn22.53:3.7": "Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.53:3.8": "Tadappatiṭṭhitaṁ viññāṇaṁ avirūḷhaṁ anabhisaṅkhacca vimuttaṁ. ",
  "sn22.53:3.9": "Vimuttattā ṭhitaṁ. Ṭhitattā santusitaṁ. Santusitattā na paritassati. Aparitassaṁ paccattaññeva parinibbāyati. ",
  "sn22.53:3.10": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn22.53:3.11": "Paṭhamaṁ. "
}