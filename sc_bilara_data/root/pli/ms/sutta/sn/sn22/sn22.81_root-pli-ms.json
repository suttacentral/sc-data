{
  "sn22.81:0.1": "Saṁyutta Nikāya 22 ",
  "sn22.81:0.2": "8. Khajjanīyavagga ",
  "sn22.81:0.3": "81. Pālileyyasutta ",
  "sn22.81:1.1": "Ekaṁ samayaṁ bhagavā kosambiyaṁ viharati ghositārāme. ",
  "sn22.81:1.2": "Atha kho bhagavā pubbaṇhasamayaṁ nivāsetvā pattacīvaramādāya kosambiṁ piṇḍāya pāvisi. ",
  "sn22.81:1.3": "Kosambiyaṁ piṇḍāya caritvā pacchābhattaṁ piṇḍapātapaṭikkanto sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ eko adutiyo cārikaṁ pakkāmi. ",
  "sn22.81:2.1": "Atha kho aññataro bhikkhu acirapakkantassa bhagavato yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca: ",
  "sn22.81:2.2": "“esāvuso ānanda, bhagavā sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ eko adutiyo cārikaṁ pakkanto”ti. ",
  "sn22.81:2.3": "“Yasmiṁ, āvuso, samaye bhagavā sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ eko adutiyo cārikaṁ pakkamati, ekova bhagavā tasmiṁ samaye viharitukāmo hoti; ",
  "sn22.81:2.4": "na bhagavā tasmiṁ samaye kenaci anubandhitabbo hotī”ti. ",
  "sn22.81:3.1": "Atha kho bhagavā anupubbena cārikaṁ caramāno yena pālileyyakaṁ tadavasari. ",
  "sn22.81:3.2": "Tatra sudaṁ bhagavā pālileyyake viharati bhaddasālamūle. ",
  "sn22.81:3.3": "Atha kho sambahulā bhikkhū yenāyasmā ānando tenupasaṅkamiṁsu; upasaṅkamitvā āyasmatā ānandena saddhiṁ sammodiṁsu. ",
  "sn22.81:3.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ ānandaṁ etadavocuṁ: ",
  "sn22.81:3.5": "“cirassutā kho no, āvuso ānanda, bhagavato sammukhā dhammī kathā; ",
  "sn22.81:3.6": "icchāma mayaṁ, āvuso ānanda, bhagavato sammukhā dhammiṁ kathaṁ sotun”ti. ",
  "sn22.81:4.1": "Atha kho āyasmā ānando tehi bhikkhūhi saddhiṁ yena pālileyyakaṁ bhaddasālamūlaṁ yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ",
  "sn22.81:4.2": "Ekamantaṁ nisinne kho te bhikkhū bhagavā dhammiyā kathāya sandassesi samādapesi samuttejesi sampahaṁsesi. ",
  "sn22.81:4.3": "Tena kho pana samayena aññatarassa bhikkhuno evaṁ cetaso parivitakko udapādi: ",
  "sn22.81:4.4": "“kathaṁ nu kho jānato kathaṁ passato anantarā āsavānaṁ khayo hotī”ti? ",
  "sn22.81:4.5": "Atha kho bhagavā tassa bhikkhuno cetasā cetoparivitakkamaññāya bhikkhū āmantesi: ",
  "sn22.81:4.6": "“vicayaso desito, bhikkhave, mayā dhammo; ",
  "sn22.81:4.7": "vicayaso desitā cattāro satipaṭṭhānā; ",
  "sn22.81:4.8": "vicayaso desitā cattāro sammappadhānā; ",
  "sn22.81:4.9": "vicayaso desitā cattāro iddhipādā; ",
  "sn22.81:4.10": "vicayaso desitāni pañcindriyāni; ",
  "sn22.81:4.11": "vicayaso desitāni pañca balāni; ",
  "sn22.81:4.12": "vicayaso desitā sattabojjhaṅgā; ",
  "sn22.81:4.13": "vicayaso desito ariyo aṭṭhaṅgiko maggo. ",
  "sn22.81:4.14": "Evaṁ vicayaso desito, bhikkhave, mayā dhammo. ",
  "sn22.81:4.15": "Evaṁ vicayaso desite kho, bhikkhave, mayā dhamme atha ca panidhekaccassa bhikkhuno evaṁ cetaso parivitakko udapādi: ",
  "sn22.81:4.16": "‘kathaṁ nu kho jānato kathaṁ passato anantarā āsavānaṁ khayo hotī’ti? ",
  "sn22.81:5.1": "Kathañca, bhikkhave, jānato kathaṁ passato anantarā āsavānaṁ khayo hoti? ",
  "sn22.81:5.2": "Idha bhikkhave, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto ",
  "sn22.81:5.3": "rūpaṁ attato samanupassati. ",
  "sn22.81:5.4": "Yā kho pana sā, bhikkhave, samanupassanā saṅkhāro so. ",
  "sn22.81:5.5": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:5.6": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:5.7": "tatojo so saṅkhāro. ",
  "sn22.81:5.8": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:5.9": "Sāpi taṇhā aniccā saṅkhatā paṭiccasamuppannā. ",
  "sn22.81:5.10": "Sāpi vedanā, sopi phasso anicco saṅkhato paṭiccasamuppanno. ",
  "sn22.81:5.11": "Sāpi avijjā aniccā saṅkhatā paṭiccasamuppannā. ",
  "sn22.81:5.12": "Evampi kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:6.1": "Na heva kho rūpaṁ attato samanupassati; ",
  "sn22.81:6.2": "api ca kho rūpavantaṁ attānaṁ samanupassati. ",
  "sn22.81:6.3": "Yā kho pana sā, bhikkhave, samanupassanā saṅkhāro so. ",
  "sn22.81:6.4": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:6.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:6.6": "tatojo so saṅkhāro. ",
  "sn22.81:6.7": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:6.8": "Sāpi taṇhā … ",
  "sn22.81:6.9": "sāpi vedanā … ",
  "sn22.81:6.10": "sopi phasso … ",
  "sn22.81:6.11": "sāpi avijjā aniccā saṅkhatā paṭiccasamuppannā. ",
  "sn22.81:6.12": "Evampi kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:7.1": "Na heva kho rūpaṁ attato samanupassati, na rūpavantaṁ attānaṁ samanupassati; ",
  "sn22.81:7.2": "api ca kho attani rūpaṁ samanupassati. ",
  "sn22.81:7.3": "Yā kho pana sā, bhikkhave, samanupassanā saṅkhāro so. ",
  "sn22.81:7.4": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:7.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:7.6": "tatojo so saṅkhāro. ",
  "sn22.81:7.7": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:7.8": "Sāpi taṇhā … ",
  "sn22.81:7.9": "sāpi vedanā … ",
  "sn22.81:7.10": "sopi phasso … ",
  "sn22.81:7.11": "sāpi avijjā aniccā saṅkhatā paṭiccasamuppannā. ",
  "sn22.81:7.12": "Evampi kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:8.1": "Na heva kho rūpaṁ attato samanupassati, na rūpavantaṁ attānaṁ samanupassati, na attani rūpaṁ samanupassati; ",
  "sn22.81:8.2": "api ca kho rūpasmiṁ attānaṁ samanupassati. ",
  "sn22.81:8.3": "Yā kho pana sā, bhikkhave, samanupassanā saṅkhāro so. ",
  "sn22.81:8.4": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:8.5": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:8.6": "tatojo so saṅkhāro. ",
  "sn22.81:8.7": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:8.8": "Sāpi taṇhā … ",
  "sn22.81:8.9": "sāpi vedanā … ",
  "sn22.81:8.10": "sopi phasso … ",
  "sn22.81:8.11": "sāpi avijjā aniccā saṅkhatā paṭiccasamuppannā. ",
  "sn22.81:8.12": "Evampi kho, bhikkhave, jānato …pe… āsavānaṁ khayo hoti. ",
  "sn22.81:9.1": "Na heva kho rūpaṁ attato samanupassati, na rūpavantaṁ attānaṁ, na attani rūpaṁ, na rūpasmiṁ attānaṁ samanupassati; ",
  "sn22.81:9.2": "api ca kho vedanaṁ attato samanupassati, api ca kho vedanāvantaṁ attānaṁ samanupassati, api ca kho attani vedanaṁ samanupassati, api ca kho vedanāya attānaṁ samanupassati; ",
  "sn22.81:9.3": "api ca kho saññaṁ … ",
  "sn22.81:9.4": "api ca kho saṅkhāre attato samanupassati, api ca kho saṅkhāravantaṁ attānaṁ samanupassati, api ca kho attani saṅkhāre samanupassati, api ca kho saṅkhāresu attānaṁ samanupassati; ",
  "sn22.81:9.5": "api ca kho viññāṇaṁ attato samanupassati, api ca kho viññāṇavantaṁ attānaṁ, api ca kho attani viññāṇaṁ, api ca kho viññāṇasmiṁ attānaṁ samanupassati. ",
  "sn22.81:9.6": "Yā kho pana sā, bhikkhave, samanupassanā saṅkhāro so. ",
  "sn22.81:9.7": "So pana saṅkhāro kiṁnidāno …pe… kiṁpabhavo? ",
  "sn22.81:9.8": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:9.9": "tatojo so saṅkhāro. ",
  "sn22.81:9.10": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:9.11": "Sāpi taṇhā … ",
  "sn22.81:9.12": "sāpi vedanā … ",
  "sn22.81:9.13": "sopi phasso … ",
  "sn22.81:9.14": "sāpi avijjā aniccā saṅkhatā paṭiccasamuppannā. ",
  "sn22.81:9.15": "Evaṁ kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:10.1": "Na heva kho rūpaṁ attato samanupassati, ",
  "sn22.81:10.2": "na vedanaṁ attato samanupassati, ",
  "sn22.81:10.3": "na saññaṁ … ",
  "sn22.81:10.4": "na saṅkhāre … ",
  "sn22.81:10.5": "na viññāṇaṁ attato samanupassati; ",
  "sn22.81:10.6": "api ca kho evaṁdiṭṭhi hoti: ",
  "sn22.81:10.7": "‘so attā so loko, so pecca bhavissāmi nicco dhuvo sassato avipariṇāmadhammo’ti. ",
  "sn22.81:10.8": "Yā kho pana sā, bhikkhave, sassatadiṭṭhi saṅkhāro so. ",
  "sn22.81:10.9": "So pana saṅkhāro kiṁnidāno …pe… ",
  "sn22.81:10.10": "evampi kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:11.1": "Na heva kho rūpaṁ attato samanupassati, ",
  "sn22.81:11.2": "na vedanaṁ … ",
  "sn22.81:11.3": "na saññaṁ … ",
  "sn22.81:11.4": "na saṅkhāre … ",
  "sn22.81:11.5": "na viññāṇaṁ attato samanupassati; ",
  "sn22.81:11.6": "nāpi evaṁdiṭṭhi hoti: ",
  "sn22.81:11.7": "‘so attā so loko, so pecca bhavissāmi nicco dhuvo sassato avipariṇāmadhammo’ti. ",
  "sn22.81:11.8": "Api ca kho evaṁdiṭṭhi hoti: ",
  "sn22.81:11.9": "‘no cassaṁ no ca me siyā nābhavissaṁ na me bhavissatī’ti. ",
  "sn22.81:11.10": "Yā kho pana sā, bhikkhave, ucchedadiṭṭhi saṅkhāro so. ",
  "sn22.81:11.11": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:11.12": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:11.13": "tatojo so saṅkhāro. ",
  "sn22.81:11.14": "Iti kho, bhikkhave, sopi saṅkhāro anicco …pe… ",
  "sn22.81:11.15": "evampi kho, bhikkhave, jānato evaṁ passato anantarā āsavānaṁ khayo hoti. ",
  "sn22.81:12.1": "Na heva kho rūpaṁ attato samanupassati, na vedanaṁ … ",
  "sn22.81:12.2": "na saññaṁ … ",
  "sn22.81:12.3": "na saṅkhāre … ",
  "sn22.81:12.4": "na viññāṇaṁ attato samanupassati …pe… ",
  "sn22.81:12.5": "na viññāṇasmiṁ attato samanupassati, nāpi evaṁdiṭṭhi hoti: ",
  "sn22.81:12.6": "‘so attā so loko, so pecca bhavissāmi nicco dhuvo sassato avipariṇāmadhammo’ti; ",
  "sn22.81:12.7": "nāpi evaṁdiṭṭhi hoti: ",
  "sn22.81:12.8": "‘no cassaṁ no ca me siyā nābhavissaṁ na me bhavissatī’ti; ",
  "sn22.81:12.9": "api ca kho kaṅkhī hoti vicikicchī aniṭṭhaṅgato saddhamme. ",
  "sn22.81:12.10": "Yā kho pana sā, bhikkhave, kaṅkhitā vicikicchitā aniṭṭhaṅgatatā saddhamme saṅkhāro so. ",
  "sn22.81:12.11": "So pana saṅkhāro kiṁnidāno kiṁsamudayo kiṁjātiko kiṁpabhavo? ",
  "sn22.81:12.12": "Avijjāsamphassajena, bhikkhave, vedayitena phuṭṭhassa assutavato puthujjanassa uppannā taṇhā; ",
  "sn22.81:12.13": "tatojo so saṅkhāro. ",
  "sn22.81:12.14": "Iti kho, bhikkhave, sopi saṅkhāro anicco saṅkhato paṭiccasamuppanno. ",
  "sn22.81:12.15": "Sāpi taṇhā aniccā saṅkhatā paṭiccasamuppannā. ",
  "sn22.81:12.16": "Sāpi vedanā aniccā saṅkhatā paṭiccasamuppannā. ",
  "sn22.81:12.17": "Sopi phasso anicco saṅkhato paṭiccasamuppanno. ",
  "sn22.81:12.18": "Sāpi avijjā aniccā saṅkhatā paṭiccasamuppannā. ",
  "sn22.81:12.19": "Evaṁ kho, bhikkhave, jānato evaṁ passato anantarā āsavānaṁ khayo hotī”ti. ",
  "sn22.81:12.20": "Navamaṁ. "
}