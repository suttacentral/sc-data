{
  "sn22.55:0.1": "Saṁyutta Nikāya 22 ",
  "sn22.55:0.2": "6. Upayavagga ",
  "sn22.55:0.3": "55. Udānasutta ",
  "sn22.55:1.1": "Sāvatthinidānaṁ. ",
  "sn22.55:1.2": "Tatra kho bhagavā udānaṁ udānesi: ",
  "sn22.55:1.3": "“‘no cassaṁ, no ca me siyā, nābhavissa, na me bhavissatī’ti—",
  "sn22.55:1.4": "evaṁ adhimuccamāno bhikkhu chindeyya orambhāgiyāni saṁyojanānī”ti. ",
  "sn22.55:1.5": "Evaṁ vutte, aññataro bhikkhu bhagavantaṁ etadavoca: ",
  "sn22.55:1.6": "“yathā kathaṁ pana, bhante, ‘no cassaṁ, no ca me siyā, nābhavissa, na me bhavissatī’ti—",
  "sn22.55:1.7": "evaṁ adhimuccamāno bhikkhu chindeyya orambhāgiyāni saṁyojanānī”ti? ",
  "sn22.55:2.1": "“Idha, bhikkhu, assutavā puthujjano ariyānaṁ adassāvī …pe… ",
  "sn22.55:2.2": "sappurisadhamme avinīto rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. ",
  "sn22.55:2.3": "Vedanaṁ … ",
  "sn22.55:2.4": "saññaṁ … ",
  "sn22.55:2.5": "saṅkhāre … ",
  "sn22.55:2.6": "viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.55:3.1": "So aniccaṁ rūpaṁ ‘aniccaṁ rūpan’ti yathābhūtaṁ nappajānāti, ",
  "sn22.55:3.2": "aniccaṁ vedanaṁ ‘aniccā vedanā’ti yathābhūtaṁ nappajānāti, ",
  "sn22.55:3.3": "aniccaṁ saññaṁ ‘aniccā saññā’ti yathābhūtaṁ nappajānāti, ",
  "sn22.55:3.4": "anicce saṅkhāre ‘aniccā saṅkhārā’ti yathābhūtaṁ nappajānāti, ",
  "sn22.55:3.5": "aniccaṁ viññāṇaṁ ‘aniccaṁ viññāṇan’ti yathābhūtaṁ nappajānāti. ",
  "sn22.55:4.1": "Dukkhaṁ rūpaṁ ‘dukkhaṁ rūpan’ti yathābhūtaṁ nappajānāti, ",
  "sn22.55:4.2": "dukkhaṁ vedanaṁ … ",
  "sn22.55:4.3": "dukkhaṁ saññaṁ … ",
  "sn22.55:4.4": "dukkhe saṅkhāre … ",
  "sn22.55:4.5": "dukkhaṁ viññāṇaṁ ‘dukkhaṁ viññāṇan’ti yathābhūtaṁ nappajānāti. ",
  "sn22.55:5.1": "Anattaṁ rūpaṁ ‘anattā rūpan’ti yathābhūtaṁ nappajānāti, ",
  "sn22.55:5.2": "anattaṁ vedanaṁ ‘anattā vedanā’ti yathābhūtaṁ nappajānāti, ",
  "sn22.55:5.3": "anattaṁ saññaṁ ‘anattā saññā’ti yathābhūtaṁ nappajānāti, ",
  "sn22.55:5.4": "anatte saṅkhāre ‘anattā saṅkhārā’ti yathābhūtaṁ nappajānāti, ",
  "sn22.55:5.5": "anattaṁ viññāṇaṁ ‘anattā viññāṇan’ti yathābhūtaṁ nappajānāti. ",
  "sn22.55:6.1": "Saṅkhataṁ rūpaṁ ‘saṅkhataṁ rūpan’ti yathābhūtaṁ nappajānāti, ",
  "sn22.55:6.2": "saṅkhataṁ vedanaṁ … ",
  "sn22.55:6.3": "saṅkhataṁ saññaṁ … ",
  "sn22.55:6.4": "saṅkhate saṅkhāre … ",
  "sn22.55:6.5": "saṅkhataṁ viññāṇaṁ ‘saṅkhataṁ viññāṇan’ti yathābhūtaṁ nappajānāti. ",
  "sn22.55:6.6": "Rūpaṁ vibhavissatīti yathābhūtaṁ nappajānāti. ",
  "sn22.55:6.7": "Vedanā vibhavissati … ",
  "sn22.55:6.8": "saññā vibhavissati … ",
  "sn22.55:6.9": "saṅkhārā vibhavissanti … ",
  "sn22.55:6.10": "viññāṇaṁ vibhavissatīti yathābhūtaṁ nappajānāti. ",
  "sn22.55:7.1": "Sutavā ca kho, bhikkhu, ariyasāvako ariyānaṁ dassāvī ariyadhammassa kovido ariyadhamme suvinīto sappurisānaṁ dassāvī sappurisadhammassa kovido sappurisadhamme suvinīto ",
  "sn22.55:7.2": "na rūpaṁ attato samanupassati …pe… ",
  "sn22.55:7.3": "na vedanaṁ … ",
  "sn22.55:7.4": "na saññaṁ … ",
  "sn22.55:7.5": "na saṅkhāre … ",
  "sn22.55:7.6": "na viññāṇaṁ attato samanupassati. ",
  "sn22.55:8.1": "So aniccaṁ rūpaṁ ‘aniccaṁ rūpan’ti yathābhūtaṁ pajānāti. ",
  "sn22.55:8.2": "Aniccaṁ vedanaṁ … ",
  "sn22.55:8.3": "aniccaṁ saññaṁ … ",
  "sn22.55:8.4": "anicce saṅkhāre … ",
  "sn22.55:8.5": "aniccaṁ viññāṇaṁ ‘aniccaṁ viññāṇan’ti yathābhūtaṁ pajānāti. ",
  "sn22.55:8.6": "Dukkhaṁ rūpaṁ …pe… dukkhaṁ viññāṇaṁ … ",
  "sn22.55:8.7": "anattaṁ rūpaṁ …pe… anattaṁ viññāṇaṁ … ",
  "sn22.55:8.8": "saṅkhataṁ rūpaṁ …pe… saṅkhataṁ viññāṇaṁ ‘saṅkhataṁ viññāṇan’ti yathābhūtaṁ pajānāti. ",
  "sn22.55:8.9": "Rūpaṁ vibhavissatīti yathābhūtaṁ pajānāti. ",
  "sn22.55:8.10": "Vedanā … ",
  "sn22.55:8.11": "saññā … ",
  "sn22.55:8.12": "saṅkhārā … ",
  "sn22.55:8.13": "viññāṇaṁ vibhavissatīti yathābhūtaṁ pajānāti. ",
  "sn22.55:9.1": "So rūpassa vibhavā, vedanāya vibhavā, saññāya vibhavā, saṅkhārānaṁ vibhavā, viññāṇassa vibhavā, evaṁ kho, bhikkhu, ",
  "sn22.55:9.2": "‘no cassaṁ, no ca me siyā, nābhavissa, na me bhavissatī’ti—",
  "sn22.55:9.3": "evaṁ adhimuccamāno bhikkhu chindeyya orambhāgiyāni saṁyojanānī”ti. ",
  "sn22.55:9.4": "“Evaṁ adhimuccamāno, bhante, bhikkhu chindeyya orambhāgiyāni saṁyojanānī”ti. ",
  "sn22.55:10.1": "“Kathaṁ pana, bhante, jānato kathaṁ passato anantarā āsavānaṁ khayo hotī”ti? ",
  "sn22.55:10.2": "“Idha, bhikkhu, assutavā puthujjano atasitāye ṭhāne tāsaṁ āpajjati. ",
  "sn22.55:10.3": "Tāso heso bhikkhu assutavato puthujjanassa: ",
  "sn22.55:10.4": "‘no cassaṁ, no ca me siyā, nābhavissa, na me bhavissatī’ti. ",
  "sn22.55:11.1": "Sutavā ca kho, bhikkhu, ariyasāvako atasitāye ṭhāne na tāsaṁ āpajjati. ",
  "sn22.55:11.2": "Na heso, bhikkhu, tāso sutavato ariyasāvakassa: ",
  "sn22.55:11.3": "‘no cassaṁ, no ca me siyā, nābhavissa, na me bhavissatī’ti. ",
  "sn22.55:11.4": "Rūpupayaṁ vā, bhikkhu, viññāṇaṁ tiṭṭhamānaṁ tiṭṭheyya, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.55:11.5": "Vedanupayaṁ vā, bhikkhu … ",
  "sn22.55:11.6": "saññupayaṁ vā, bhikkhu … ",
  "sn22.55:11.7": "saṅkhārupayaṁ vā, bhikkhu, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.55:12.1": "Yo, bhikkhu, evaṁ vadeyya: ",
  "sn22.55:12.2": "‘ahamaññatra rūpā, aññatra vedanāya, aññatra saññāya, aññatra saṅkhārehi viññāṇassa āgatiṁ vā gatiṁ vā cutiṁ vā upapattiṁ vā vuddhiṁ vā virūḷhiṁ vā vepullaṁ vā paññāpessāmī’ti, netaṁ ṭhānaṁ vijjati. ",
  "sn22.55:13.1": "Rūpadhātuyā ce, bhikkhu, bhikkhuno rāgo pahīno hoti. Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.55:13.2": "Vedanādhātuyā ce, bhikkhu, bhikkhuno … ",
  "sn22.55:13.3": "saññādhātuyā ce, bhikkhu, bhikkhuno … ",
  "sn22.55:13.4": "saṅkhāradhātuyā ce, bhikkhu, bhikkhuno … ",
  "sn22.55:13.5": "viññāṇadhātuyā ce, bhikkhu, bhikkhuno rāgo pahīno hoti. Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.55:13.6": "Tadappatiṭṭhitaṁ viññāṇaṁ avirūḷhaṁ anabhisaṅkhacca vimuttaṁ. ",
  "sn22.55:13.7": "Vimuttattā ṭhitaṁ. Ṭhitattā santusitaṁ. Santusitattā na paritassati. Aparitassaṁ paccattaññeva parinibbāyati. ",
  "sn22.55:13.8": "‘Khīṇā jāti …pe… nāparaṁ itthattāyā’ti pajānāti. ",
  "sn22.55:13.9": "Evaṁ kho, bhikkhu, jānato evaṁ passato anantarā āsavānaṁ khayo hotī”ti. ",
  "sn22.55:13.10": "Tatiyaṁ. "
}