{
  "sn22.70:0.1": "Saṁyutta Nikāya 22 ",
  "sn22.70:0.2": "7. Arahantavagga ",
  "sn22.70:0.3": "70. Rajanīyasaṇṭhitasutta ",
  "sn22.70:1.1": "Sāvatthinidānaṁ. ",
  "sn22.70:1.2": "Atha kho aññataro bhikkhu …pe… ekamantaṁ nisinno kho so bhikkhu bhagavantaṁ etadavoca: ",
  "sn22.70:1.3": "“sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā …pe… vihareyyan”ti. ",
  "sn22.70:1.4": "“Yaṁ kho, bhikkhu, rajanīyasaṇṭhitaṁ; tatra te chando pahātabbo”ti. ",
  "sn22.70:1.5": "“Aññātaṁ, bhagavā, aññātaṁ, sugatā”ti. ",
  "sn22.70:2.1": "“Yathā kathaṁ pana tvaṁ, bhikkhu, mayā saṅkhittena bhāsitassa vitthārena atthaṁ ājānāsī”ti? ",
  "sn22.70:2.2": "“Rūpaṁ kho, bhante, rajanīyasaṇṭhitaṁ; tatra me chando pahātabbo. ",
  "sn22.70:2.3": "Vedanā … ",
  "sn22.70:2.4": "saññā … ",
  "sn22.70:2.5": "saṅkhārā … ",
  "sn22.70:2.6": "viññāṇaṁ rajanīyasaṇṭhitaṁ; tatra me chando pahātabbo. ",
  "sn22.70:2.7": "Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti. ",
  "sn22.70:3.1": "“Sādhu sādhu, bhikkhu. ",
  "sn22.70:3.2": "Sādhu kho tvaṁ, bhikkhu, mayā saṅkhittena bhāsitassa vitthārena atthaṁ ājānāsi. ",
  "sn22.70:3.3": "Rūpaṁ kho, bhikkhu, rajanīyasaṇṭhitaṁ; tatra te chando pahātabbo. ",
  "sn22.70:3.4": "Vedanā … ",
  "sn22.70:3.5": "saññā … ",
  "sn22.70:3.6": "saṅkhārā … ",
  "sn22.70:3.7": "viññāṇaṁ rajanīyasaṇṭhitaṁ; tatra te chando pahātabbo. ",
  "sn22.70:3.8": "Imassa kho, bhikkhu, mayā saṅkhittena bhāsitassa evaṁ vitthārena attho daṭṭhabbo”ti …pe… ",
  "sn22.70:3.9": "aññataro ca pana so bhikkhu arahataṁ ahosīti. ",
  "sn22.70:3.10": "Aṭṭhamaṁ. "
}