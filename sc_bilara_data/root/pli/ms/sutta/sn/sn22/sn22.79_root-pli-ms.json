{
  "sn22.79:0.1": "Saṁyutta Nikāya 22 ",
  "sn22.79:0.2": "8. Khajjanīyavagga ",
  "sn22.79:0.3": "79. Khajjanīyasutta ",
  "sn22.79:1.1": "Sāvatthinidānaṁ. ",
  "sn22.79:1.2": "“Ye hi keci, bhikkhave, samaṇā vā brāhmaṇā vā anekavihitaṁ pubbenivāsaṁ anussaramānā anussaranti sabbete pañcupādānakkhandhe anussaranti etesaṁ vā aññataraṁ. ",
  "sn22.79:1.3": "Katame pañca? ",
  "sn22.79:1.4": "‘Evaṁrūpo ahosiṁ atītamaddhānan’ti—",
  "sn22.79:1.5": "iti vā hi, bhikkhave, anussaramāno rūpaṁyeva anussarati. ",
  "sn22.79:1.6": "‘Evaṁvedano ahosiṁ atītamaddhānan’ti—",
  "sn22.79:1.7": "iti vā hi, bhikkhave, anussaramāno vedanaṁyeva anussarati. ",
  "sn22.79:1.8": "‘Evaṁsañño ahosiṁ atītamaddhānan’ti … ",
  "sn22.79:1.9": "‘evaṁsaṅkhāro ahosiṁ atītamaddhānan’ti … ",
  "sn22.79:1.10": "‘evaṁviññāṇo ahosiṁ atītamaddhānan’ti—",
  "sn22.79:1.11": "iti vā hi, bhikkhave, anussaramāno viññāṇameva anussarati. ",
  "sn22.79:2.1": "Kiñca, bhikkhave, rūpaṁ vadetha? ",
  "sn22.79:2.2": "Ruppatīti kho, bhikkhave, tasmā ‘rūpan’ti vuccati. ",
  "sn22.79:2.3": "Kena ruppati? ",
  "sn22.79:2.4": "Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṁsamakasavātātapasarīsapasamphassenapi ruppati. ",
  "sn22.79:2.5": "Ruppatīti kho, bhikkhave, tasmā ‘rūpan’ti vuccati. ",
  "sn22.79:3.1": "Kiñca, bhikkhave, vedanaṁ vadetha? ",
  "sn22.79:3.2": "Vedayatīti kho, bhikkhave, tasmā ‘vedanā’ti vuccati. ",
  "sn22.79:3.3": "Kiñca vedayati? ",
  "sn22.79:3.4": "Sukhampi vedayati, dukkhampi vedayati, adukkhamasukhampi vedayati. ",
  "sn22.79:3.5": "Vedayatīti kho, bhikkhave, tasmā ‘vedanā’ti vuccati. ",
  "sn22.79:4.1": "Kiñca, bhikkhave, saññaṁ vadetha? ",
  "sn22.79:4.2": "Sañjānātīti kho, bhikkhave, tasmā ‘saññā’ti vuccati. ",
  "sn22.79:4.3": "Kiñca sañjānāti? ",
  "sn22.79:4.4": "Nīlampi sañjānāti, pītakampi sañjānāti, lohitakampi sañjānāti, odātampi sañjānāti. ",
  "sn22.79:4.5": "Sañjānātīti kho, bhikkhave, tasmā ‘saññā’ti vuccati. ",
  "sn22.79:5.1": "Kiñca, bhikkhave, saṅkhāre vadetha? ",
  "sn22.79:5.2": "Saṅkhatamabhisaṅkharontīti kho, bhikkhave, tasmā ‘saṅkhārā’ti vuccati. ",
  "sn22.79:5.3": "Kiñca saṅkhatamabhisaṅkharonti? ",
  "sn22.79:5.4": "Rūpaṁ rūpattāya saṅkhatamabhisaṅkharonti, vedanaṁ vedanattāya saṅkhatamabhisaṅkharonti, saññaṁ saññattāya saṅkhatamabhisaṅkharonti, saṅkhāre saṅkhārattāya saṅkhatamabhisaṅkharonti, viññāṇaṁ viññāṇattāya saṅkhatamabhisaṅkharonti. ",
  "sn22.79:5.5": "Saṅkhatamabhisaṅkharontīti kho, bhikkhave, tasmā ‘saṅkhārā’ti vuccati. ",
  "sn22.79:6.1": "Kiñca, bhikkhave, viññāṇaṁ vadetha? ",
  "sn22.79:6.2": "Vijānātīti kho, bhikkhave, tasmā ‘viññāṇan’ti vuccati. ",
  "sn22.79:6.3": "Kiñca vijānāti? ",
  "sn22.79:6.4": "Ambilampi vijānāti, tittakampi vijānāti, kaṭukampi vijānāti, madhurampi vijānāti, khārikampi vijānāti, akhārikampi vijānāti, loṇikampi vijānāti, aloṇikampi vijānāti. ",
  "sn22.79:6.5": "Vijānātīti kho, bhikkhave, tasmā ‘viññāṇan’ti vuccati. ",
  "sn22.79:7.1": "Tatra, bhikkhave, sutavā ariyasāvako iti paṭisañcikkhati: ",
  "sn22.79:7.2": "‘ahaṁ kho etarahi rūpena khajjāmi. ",
  "sn22.79:7.3": "Atītampāhaṁ addhānaṁ evameva rūpena khajjiṁ, seyyathāpi etarahi paccuppannena rūpena khajjāmi. ",
  "sn22.79:7.4": "Ahañceva kho pana anāgataṁ rūpaṁ abhinandeyyaṁ, anāgatampāhaṁ addhānaṁ evameva rūpena khajjeyyaṁ, seyyathāpi etarahi paccuppannena rūpena khajjāmī’ti. ",
  "sn22.79:7.5": "So iti paṭisaṅkhāya atītasmiṁ rūpasmiṁ anapekkho hoti; ",
  "sn22.79:7.6": "anāgataṁ rūpaṁ nābhinandati; ",
  "sn22.79:7.7": "paccuppannassa rūpassa nibbidāya virāgāya nirodhāya paṭipanno hoti. ",
  "sn22.79:8.1": "‘Ahaṁ kho etarahi vedanāya khajjāmi. ",
  "sn22.79:8.2": "Atītampāhaṁ addhānaṁ evameva vedanāya khajjiṁ, seyyathāpi etarahi paccuppannāya vedanāya khajjāmi. ",
  "sn22.79:8.3": "Ahañceva kho pana anāgataṁ vedanaṁ abhinandeyyaṁ; ",
  "sn22.79:8.4": "anāgatampāhaṁ addhānaṁ evameva vedanāya khajjeyyaṁ, seyyathāpi etarahi paccuppannāya vedanāya khajjāmī’ti. ",
  "sn22.79:8.5": "So iti paṭisaṅkhāya atītāya vedanāya anapekkho hoti; ",
  "sn22.79:8.6": "anāgataṁ vedanaṁ nābhinandati; ",
  "sn22.79:8.7": "paccuppannāya vedanāya nibbidāya virāgāya nirodhāya paṭipanno hoti. ",
  "sn22.79:9.1": "‘Ahaṁ kho etarahi saññāya khajjāmi …pe… ",
  "sn22.79:9.2": "ahaṁ kho etarahi saṅkhārehi khajjāmi. ",
  "sn22.79:9.3": "Atītampāhaṁ addhānaṁ evameva saṅkhārehi khajjiṁ, seyyathāpi etarahi paccuppannehi saṅkhārehi khajjāmīti. ",
  "sn22.79:9.4": "Ahañceva kho pana anāgate saṅkhāre abhinandeyyaṁ; ",
  "sn22.79:9.5": "anāgatampāhaṁ addhānaṁ evameva saṅkhārehi khajjeyyaṁ, seyyathāpi etarahi paccuppannehi saṅkhārehi khajjāmī’ti. ",
  "sn22.79:9.6": "So iti paṭisaṅkhāya atītesu saṅkhāresu anapekkho hoti; ",
  "sn22.79:9.7": "anāgate saṅkhāre nābhinandati; ",
  "sn22.79:9.8": "paccuppannānaṁ saṅkhārānaṁ nibbidāya virāgāya nirodhāya paṭipanno hoti. ",
  "sn22.79:10.1": "‘Ahaṁ kho etarahi viññāṇena khajjāmi. ",
  "sn22.79:10.2": "Atītampi addhānaṁ evameva viññāṇena khajjiṁ, seyyathāpi etarahi paccuppannena viññāṇena khajjāmi. ",
  "sn22.79:10.3": "Ahañceva kho pana anāgataṁ viññāṇaṁ abhinandeyyaṁ; ",
  "sn22.79:10.4": "anāgatampāhaṁ addhānaṁ evameva viññāṇena khajjeyyaṁ, seyyathāpi etarahi paccuppannena viññāṇena khajjāmī’ti. ",
  "sn22.79:10.5": "So iti paṭisaṅkhāya atītasmiṁ viññāṇasmiṁ anapekkho hoti; ",
  "sn22.79:10.6": "anāgataṁ viññāṇaṁ nābhinandati; ",
  "sn22.79:10.7": "paccuppannassa viññāṇassa nibbidāya virāgāya nirodhāya paṭipanno hoti. ",
  "sn22.79:11.1": "Taṁ kiṁ maññatha, bhikkhave, ",
  "sn22.79:11.2": "rūpaṁ niccaṁ vā aniccaṁ vā”ti? ",
  "sn22.79:11.3": "“Aniccaṁ, bhante”. ",
  "sn22.79:11.4": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.79:11.5": "“Dukkhaṁ, bhante”. ",
  "sn22.79:11.6": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.79:11.7": "‘etaṁ mama, esohamasmi, eso me attā’”ti? ",
  "sn22.79:11.8": "“No hetaṁ, bhante”. ",
  "sn22.79:11.9": "“Vedanā … ",
  "sn22.79:11.10": "saññā … ",
  "sn22.79:11.11": "saṅkhārā … ",
  "sn22.79:11.12": "viññāṇaṁ niccaṁ vā aniccaṁ vā”ti? ",
  "sn22.79:11.13": "“Aniccaṁ, bhante”. ",
  "sn22.79:11.14": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.79:11.15": "“Dukkhaṁ, bhante”. ",
  "sn22.79:11.16": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.79:11.17": "‘etaṁ mama, esohamasmi, eso me attā’”ti? ",
  "sn22.79:11.18": "“No hetaṁ, bhante”. ",
  "sn22.79:11.19": "“Tasmātiha, bhikkhave, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.79:11.20": "Yā kāci vedanā … ",
  "sn22.79:11.21": "yā kāci saññā … ",
  "sn22.79:11.22": "ye keci saṅkhārā … ",
  "sn22.79:11.23": "yaṁ kiñci viññāṇaṁ atītānāgatapaccuppannaṁ …pe… yaṁ dūre santike vā, sabbaṁ viññāṇaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.79:12.1": "Ayaṁ vuccati, bhikkhave, ariyasāvako apacināti, no ācināti; ",
  "sn22.79:12.2": "pajahati, na upādiyati; ",
  "sn22.79:12.3": "visineti, na ussineti; ",
  "sn22.79:12.4": "vidhūpeti, na sandhūpeti. ",
  "sn22.79:12.5": "Kiñca apacināti, no ācināti? ",
  "sn22.79:12.6": "Rūpaṁ apacināti, no ācināti; ",
  "sn22.79:12.7": "vedanaṁ … ",
  "sn22.79:12.8": "saññaṁ … ",
  "sn22.79:12.9": "saṅkhāre … ",
  "sn22.79:12.10": "viññāṇaṁ apacināti, no ācināti. ",
  "sn22.79:12.11": "Kiñca pajahati, na upādiyati? ",
  "sn22.79:12.12": "Rūpaṁ pajahati, na upādiyati; ",
  "sn22.79:12.13": "vedanaṁ … ",
  "sn22.79:12.14": "saññaṁ … ",
  "sn22.79:12.15": "saṅkhāre … ",
  "sn22.79:12.16": "viññāṇaṁ pajahati, na upādiyati. ",
  "sn22.79:12.17": "Kiñca visineti, na ussineti? ",
  "sn22.79:12.18": "Rūpaṁ visineti, na ussineti; ",
  "sn22.79:12.19": "vedanaṁ … ",
  "sn22.79:12.20": "saññaṁ … ",
  "sn22.79:12.21": "saṅkhāre … ",
  "sn22.79:12.22": "viññāṇaṁ visineti, na ussineti. ",
  "sn22.79:12.23": "Kiñca vidhūpeti, na sandhūpeti? ",
  "sn22.79:12.24": "Rūpaṁ vidhūpeti, na sandhūpeti; ",
  "sn22.79:12.25": "vedanaṁ … ",
  "sn22.79:12.26": "saññaṁ … ",
  "sn22.79:12.27": "saṅkhāre … ",
  "sn22.79:12.28": "viññāṇaṁ vidhūpeti, na sandhūpeti. ",
  "sn22.79:13.1": "Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi … saññāyapi … saṅkhāresupi … viññāṇasmimpi nibbindati. ",
  "sn22.79:13.2": "Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ",
  "sn22.79:13.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn22.79:14.1": "Ayaṁ vuccati, bhikkhave, bhikkhu nevācināti na apacināti, apacinitvā ṭhito; neva pajahati na upādiyati, pajahitvā ṭhito; neva visineti na ussineti, visinetvā ṭhito; neva vidhūpeti na sandhūpeti vidhūpetvā ṭhito ",
  "sn22.79:14.2": "Kiñca nevācināti na apacināti, apacinitvā ṭhito? ",
  "sn22.79:14.3": "Rūpaṁ nevācināti na apacināti, apacinitvā ṭhito; ",
  "sn22.79:14.4": "vedanaṁ … ",
  "sn22.79:14.5": "saññaṁ … ",
  "sn22.79:14.6": "saṅkhāre … ",
  "sn22.79:14.7": "viññāṇaṁ nevācināti na apacināti, apacinitvā ṭhito. ",
  "sn22.79:14.8": "Kiñca neva pajahati na upādiyati, pajahitvā ṭhito? ",
  "sn22.79:14.9": "Rūpaṁ neva pajahati na upādiyati, pajahitvā ṭhito; ",
  "sn22.79:14.10": "vedanaṁ … ",
  "sn22.79:14.11": "saññaṁ … ",
  "sn22.79:14.12": "saṅkhāre … ",
  "sn22.79:14.13": "viññāṇaṁ neva pajahati na upādiyati, pajahitvā ṭhito. ",
  "sn22.79:14.14": "Kiñca neva visineti na ussineti, visinetvā ṭhito? ",
  "sn22.79:14.15": "Rūpaṁ neva visineti na ussineti, visinetvā ṭhito; ",
  "sn22.79:14.16": "vedanaṁ … ",
  "sn22.79:14.17": "saññaṁ … ",
  "sn22.79:14.18": "saṅkhāre … ",
  "sn22.79:14.19": "viññāṇaṁ neva visineti na ussineti, visinetvā ṭhito. ",
  "sn22.79:14.20": "Kiñca neva vidhūpeti na sandhūpeti, vidhūpetvā ṭhito? ",
  "sn22.79:14.21": "Rūpaṁ neva vidhūpeti na sandhūpeti, vidhūpetvā ṭhito; ",
  "sn22.79:14.22": "vedanaṁ … ",
  "sn22.79:14.23": "saññaṁ … ",
  "sn22.79:14.24": "saṅkhāre … ",
  "sn22.79:14.25": "viññāṇaṁ neva vidhūpeti na sandhūpeti, vidhūpetvā ṭhito. ",
  "sn22.79:14.26": "Evaṁvimuttacittaṁ kho, bhikkhave, bhikkhuṁ saindā devā sabrahmakā sapajāpatikā ārakāva namassanti: ",
  "sn22.79:15.1": "‘Namo te purisājañña, ",
  "sn22.79:15.2": "namo te purisuttama; ",
  "sn22.79:15.3": "Yassa te nābhijānāma, ",
  "sn22.79:15.4": "yampi nissāya jhāyasī’”ti. ",
  "sn22.79:15.5": "Sattamaṁ. "
}