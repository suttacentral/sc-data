{
  "sn22.60:0.1": "Saṁyutta Nikāya 22 ",
  "sn22.60:0.2": "6. Upayavagga ",
  "sn22.60:0.3": "60. Mahālisutta ",
  "sn22.60:1.1": "Evaṁ me sutaṁ—",
  "sn22.60:1.2": "ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. ",
  "sn22.60:1.3": "Atha kho mahāli licchavi yena bhagavā tenupasaṅkami …pe… ekamantaṁ nisinno kho mahāli licchavi bhagavantaṁ etadavoca: ",
  "sn22.60:2.1": "“Pūraṇo, bhante, kassapo evamāha: ",
  "sn22.60:2.2": "‘natthi hetu natthi paccayo sattānaṁ saṅkilesāya; ",
  "sn22.60:2.3": "ahetū appaccayā sattā saṅkilissanti. ",
  "sn22.60:2.4": "Natthi hetu natthi paccayo sattānaṁ visuddhiyā; ",
  "sn22.60:2.5": "ahetū appaccayā sattā visujjhantī’ti. ",
  "sn22.60:2.6": "Idha bhagavā kimāhā”ti? ",
  "sn22.60:3.1": "“Atthi, mahāli, hetu atthi paccayo sattānaṁ saṅkilesāya; ",
  "sn22.60:3.2": "sahetū sappaccayā sattā saṅkilissanti. ",
  "sn22.60:3.3": "Atthi, mahāli, hetu, atthi paccayo sattānaṁ visuddhiyā; ",
  "sn22.60:3.4": "sahetū sappaccayā sattā visujjhantī”ti. ",
  "sn22.60:4.1": "“Katamo pana, bhante, hetu katamo paccayo sattānaṁ saṅkilesāya; ",
  "sn22.60:4.2": "kathaṁ sahetū sappaccayā sattā saṅkilissantī”ti? ",
  "sn22.60:5.1": "“Rūpañca hidaṁ, mahāli, ekantadukkhaṁ abhavissa dukkhānupatitaṁ dukkhāvakkantaṁ anavakkantaṁ sukhena, nayidaṁ sattā rūpasmiṁ sārajjeyyuṁ. ",
  "sn22.60:5.2": "Yasmā ca kho, mahāli, rūpaṁ sukhaṁ sukhānupatitaṁ sukhāvakkantaṁ anavakkantaṁ dukkhena, tasmā sattā rūpasmiṁ sārajjanti; ",
  "sn22.60:5.3": "sārāgā saṁyujjanti; saṁyogā saṅkilissanti. ",
  "sn22.60:5.4": "Ayaṁ kho, mahāli, hetu, ayaṁ paccayo sattānaṁ saṅkilesāya; ",
  "sn22.60:5.5": "evaṁ sahetū sappaccayā sattā saṅkilissanti. ",
  "sn22.60:6.1": "Vedanā ca hidaṁ, mahāli, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā vedanāya sārajjeyyuṁ. ",
  "sn22.60:6.2": "Yasmā ca kho, mahāli, vedanā sukhā sukhānupatitā sukhāvakkantā anavakkantā dukkhena, tasmā sattā vedanāya sārajjanti; ",
  "sn22.60:6.3": "sārāgā saṁyujjanti; ",
  "sn22.60:6.4": "saṁyogā saṅkilissanti. ",
  "sn22.60:6.5": "Ayampi kho, mahāli, hetu, ayaṁ paccayo sattānaṁ saṅkilesāya. ",
  "sn22.60:6.6": "Evampi sahetū sappaccayā sattā saṅkilissanti. ",
  "sn22.60:7.1": "Saññā ca hidaṁ, mahāli …pe… ",
  "sn22.60:7.2": "saṅkhārā ca hidaṁ, mahāli, ekantadukkhā abhavissaṁsu dukkhānupatitā dukkhāvakkantā anavakkantā sukhena, nayidaṁ sattā saṅkhāresu sārajjeyyuṁ. ",
  "sn22.60:7.3": "Yasmā ca kho, mahāli, saṅkhārā sukhā sukhānupatitā sukhāvakkantā anavakkantā dukkhena, tasmā sattā saṅkhāresu sārajjanti; ",
  "sn22.60:7.4": "sārāgā saṁyujjanti; ",
  "sn22.60:7.5": "saṁyogā saṅkilissanti. ",
  "sn22.60:7.6": "Ayampi kho, mahāli, hetu, ayaṁ paccayo sattānaṁ saṅkilesāya. ",
  "sn22.60:7.7": "Evampi sahetū sappaccayā sattā saṅkilissanti. ",
  "sn22.60:8.1": "Viññāṇañca hidaṁ, mahāli, ekantadukkhaṁ abhavissa dukkhānupatitaṁ dukkhāvakkantaṁ anavakkantaṁ sukhena, nayidaṁ sattā viññāṇasmiṁ sārajjeyyuṁ. ",
  "sn22.60:8.2": "Yasmā ca kho, mahāli, viññāṇaṁ sukhaṁ sukhānupatitaṁ sukhāvakkantaṁ anavakkantaṁ dukkhena, tasmā sattā viññāṇasmiṁ sārajjanti; ",
  "sn22.60:8.3": "sārāgā saṁyujjanti; saṁyogā saṅkilissanti. ",
  "sn22.60:8.4": "Ayampi kho, mahāli, hetu ayaṁ paccayo sattānaṁ saṅkilesāya. ",
  "sn22.60:8.5": "Evampi sahetū sappaccayā sattā saṅkilissantī”ti. ",
  "sn22.60:9.1": "“Katamo pana, bhante, hetu katamo paccayo sattānaṁ visuddhiyā; ",
  "sn22.60:9.2": "kathaṁ sahetū sappaccayā sattā visujjhantī”ti? ",
  "sn22.60:9.3": "“Rūpañca hidaṁ, mahāli, ekantasukhaṁ abhavissa sukhānupatitaṁ sukhāvakkantaṁ anavakkantaṁ dukkhena, nayidaṁ sattā rūpasmiṁ nibbindeyyuṁ. ",
  "sn22.60:9.4": "Yasmā ca kho, mahāli, rūpaṁ dukkhaṁ dukkhānupatitaṁ dukkhāvakkantaṁ anavakkantaṁ sukhena, tasmā sattā rūpasmiṁ nibbindanti; ",
  "sn22.60:9.5": "nibbindaṁ virajjanti; virāgā visujjhanti. ",
  "sn22.60:9.6": "Ayaṁ kho, mahāli, hetu, ayaṁ paccayo, sattānaṁ visuddhiyā. ",
  "sn22.60:9.7": "Evaṁ sahetū sappaccayā sattā visujjhanti. ",
  "sn22.60:10.1": "Vedanā ca hidaṁ, mahāli, ekantasukhā abhavissa …pe… ",
  "sn22.60:10.2": "saññā ca hidaṁ, mahāli …pe… ",
  "sn22.60:10.3": "saṅkhārā ca hidaṁ, mahāli, ekantasukhā abhavissaṁsu …pe… ",
  "sn22.60:10.4": "viññāṇañca hidaṁ, mahāli, ekantasukhaṁ abhavissa sukhānupatitaṁ sukhāvakkantaṁ anavakkantaṁ dukkhena, nayidaṁ sattā viññāṇasmiṁ nibbindeyyuṁ. ",
  "sn22.60:10.5": "Yasmā ca kho, mahāli, viññāṇaṁ dukkhaṁ dukkhānupatitaṁ dukkhāvakkantaṁ anavakkantaṁ sukhena, tasmā sattā viññāṇasmiṁ nibbindanti; ",
  "sn22.60:10.6": "nibbindaṁ virajjanti; virāgā visujjhanti. ",
  "sn22.60:10.7": "Ayaṁ kho, mahāli, hetu, ayaṁ paccayo, sattānaṁ visuddhiyā. ",
  "sn22.60:10.8": "Evampi sahetū sappaccayā sattā visujjhantī”ti. ",
  "sn22.60:10.9": "Aṭṭhamaṁ. "
}