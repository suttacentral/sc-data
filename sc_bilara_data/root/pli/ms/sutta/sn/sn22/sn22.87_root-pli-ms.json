{
  "sn22.87:0.1": "Saṁyutta Nikāya 22 ",
  "sn22.87:0.2": "9. Theravagga ",
  "sn22.87:0.3": "87. Vakkalisutta ",
  "sn22.87:1.1": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn22.87:1.2": "Tena kho pana samayena āyasmā vakkali kumbhakāranivesane viharati ābādhiko dukkhito bāḷhagilāno. ",
  "sn22.87:1.3": "Atha kho āyasmā vakkali upaṭṭhāke āmantesi: ",
  "sn22.87:1.4": "“etha tumhe, āvuso, yena bhagavā tenupasaṅkamatha; upasaṅkamitvā mama vacanena bhagavato pāde sirasā vandatha: ",
  "sn22.87:1.5": "‘vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandatī’ti. ",
  "sn22.87:1.6": "Evañca vadetha: ",
  "sn22.87:1.7": "‘sādhu kira, bhante, bhagavā yena vakkali bhikkhu tenupasaṅkamatu anukampaṁ upādāyā’”ti. ",
  "sn22.87:1.8": "“Evamāvuso”ti kho te bhikkhū āyasmato vakkalissa paṭissutvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn22.87:1.9": "“vakkali, bhante, bhikkhu ābādhiko dukkhito bāḷhagilāno, so bhagavato pāde sirasā vandati; ",
  "sn22.87:1.10": "evañca pana vadeti: ",
  "sn22.87:1.11": "‘sādhu kira, bhante, bhagavā yena vakkali bhikkhu tenupasaṅkamatu anukampaṁ upādāyā’”ti. ",
  "sn22.87:1.12": "Adhivāsesi bhagavā tuṇhībhāvena. ",
  "sn22.87:2.1": "Atha kho bhagavā nivāsetvā pattacīvaramādāya yenāyasmā vakkali tenupasaṅkami. ",
  "sn22.87:2.2": "Addasā kho āyasmā vakkali bhagavantaṁ dūratova āgacchantaṁ. Disvāna mañcake samadhosi. ",
  "sn22.87:2.3": "Atha kho bhagavā āyasmantaṁ vakkaliṁ etadavoca: ",
  "sn22.87:2.4": "“alaṁ, vakkali, mā tvaṁ mañcake samadhosi. ",
  "sn22.87:2.5": "Santimāni āsanāni paññattāni; tatthāhaṁ nisīdissāmī”ti. ",
  "sn22.87:2.6": "Nisīdi bhagavā paññatte āsane. Nisajja kho bhagavā āyasmantaṁ vakkaliṁ etadavoca: ",
  "sn22.87:2.7": "“kacci te, vakkali, khamanīyaṁ, kacci yāpanīyaṁ, kacci dukkhā vedanā paṭikkamanti, no abhikkamanti; paṭikkamosānaṁ paññāyati, no abhikkamo”ti? ",
  "sn22.87:2.8": "“Na me, bhante, khamanīyaṁ, na yāpanīyaṁ; bāḷhā me dukkhā vedanā abhikkamanti, no paṭikkamanti; abhikkamosānaṁ paññāyati, no paṭikkamo”ti. ",
  "sn22.87:2.9": "“Kacci te, vakkali, na kiñci kukkuccaṁ, na koci vippaṭisāro”ti? ",
  "sn22.87:2.10": "“Taggha me, bhante, anappakaṁ kukkuccaṁ, anappako vippaṭisāro”ti. ",
  "sn22.87:2.11": "“Kacci pana taṁ, vakkali, attā sīlato na upavadatī”ti? ",
  "sn22.87:2.12": "“Na kho maṁ, bhante, attā sīlato upavadatī”ti. ",
  "sn22.87:2.13": "“No ce kira taṁ, vakkali, attā sīlato upavadati; atha kiñca te kukkuccaṁ ko ca vippaṭisāro”ti? ",
  "sn22.87:2.14": "“Cirapaṭikāhaṁ, bhante, bhagavantaṁ dassanāya upasaṅkamitukāmo, natthi ca me kāyasmiṁ tāvatikā balamattā, yāvatāhaṁ bhagavantaṁ dassanāya upasaṅkameyyan”ti. ",
  "sn22.87:3.1": "“Alaṁ, vakkali, kiṁ te iminā pūtikāyena diṭṭhena? ",
  "sn22.87:3.2": "Yo kho, vakkali, dhammaṁ passati so maṁ passati; ",
  "sn22.87:3.3": "yo maṁ passati so dhammaṁ passati. ",
  "sn22.87:3.4": "Dhammañhi, vakkali, passanto maṁ passati; ",
  "sn22.87:3.5": "maṁ passanto dhammaṁ passati. ",
  "sn22.87:4.1": "Taṁ kiṁ maññasi, vakkali, ",
  "sn22.87:4.2": "rūpaṁ niccaṁ vā aniccaṁ vā”ti? ",
  "sn22.87:4.3": "“Aniccaṁ, bhante”. ",
  "sn22.87:4.4": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.87:4.5": "“Dukkhaṁ, bhante”. ",
  "sn22.87:4.6": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.87:4.7": "‘etaṁ mama, esohamasmi, eso me attā’”ti? ",
  "sn22.87:4.8": "“No hetaṁ, bhante”. ",
  "sn22.87:4.9": "“Vedanā … ",
  "sn22.87:4.10": "saññā … ",
  "sn22.87:4.11": "saṅkhārā … ",
  "sn22.87:4.12": "viññāṇaṁ niccaṁ vā aniccaṁ vā”ti? ",
  "sn22.87:4.13": "“Aniccaṁ, bhante” …pe… ",
  "sn22.87:4.14": "eso me attāti? ",
  "sn22.87:4.15": "“No hetaṁ, bhante”. ",
  "sn22.87:4.16": "“Tasmātiha …pe… ",
  "sn22.87:4.17": "evaṁ passaṁ …pe… ",
  "sn22.87:4.18": "nāparaṁ itthattāyāti pajānātī”ti. ",
  "sn22.87:5.1": "Atha kho bhagavā āyasmantaṁ vakkaliṁ iminā ovādena ovaditvā uṭṭhāyāsanā yena gijjhakūṭo pabbato tena pakkāmi. ",
  "sn22.87:5.2": "Atha kho āyasmā vakkali acirapakkantassa bhagavato upaṭṭhāke āmantesi: ",
  "sn22.87:5.3": "“etha maṁ, āvuso, mañcakaṁ āropetvā yena isigilipassaṁ kāḷasilā tenupasaṅkamatha. ",
  "sn22.87:5.4": "Kathañhi nāma mādiso antaraghare kālaṁ kattabbaṁ maññeyyā”ti? ",
  "sn22.87:5.5": "“Evamāvuso”ti kho te bhikkhū āyasmato vakkalissa paṭissutvā āyasmantaṁ vakkaliṁ mañcakaṁ āropetvā yena isigilipassaṁ kāḷasilā tenupasaṅkamiṁsu. ",
  "sn22.87:5.6": "Atha kho bhagavā tañca rattiṁ tañca divāvasesaṁ gijjhakūṭe pabbate vihāsi. ",
  "sn22.87:5.7": "Atha kho dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena bhagavā tenupasaṅkamiṁsu …pe… ekamantaṁ aṭṭhaṁsu. ",
  "sn22.87:5.8": "Ekamantaṁ ṭhitā kho ekā devatā bhagavantaṁ etadavoca: ",
  "sn22.87:5.9": "“vakkali, bhante, bhikkhu vimokkhāya cetetī”ti. ",
  "sn22.87:5.10": "Aparā devatā bhagavantaṁ etadavoca: ",
  "sn22.87:5.11": "“so hi nūna, bhante, suvimutto vimuccissatī”ti. ",
  "sn22.87:5.12": "Idamavocuṁ tā devatāyo. ",
  "sn22.87:5.13": "Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyiṁsu. ",
  "sn22.87:6.1": "Atha kho bhagavā tassā rattiyā accayena bhikkhū āmantesi: ",
  "sn22.87:6.2": "“etha tumhe, bhikkhave, yena vakkali bhikkhu tenupasaṅkamatha; upasaṅkamitvā vakkaliṁ bhikkhuṁ evaṁ vadetha: ",
  "sn22.87:7.1": "‘Suṇāvuso tvaṁ, vakkali, bhagavato vacanaṁ dvinnañca devatānaṁ. ",
  "sn22.87:7.2": "Imaṁ, āvuso, rattiṁ dve devatāyo abhikkantāya rattiyā abhikkantavaṇṇā kevalakappaṁ gijjhakūṭaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ",
  "sn22.87:7.3": "Ekamantaṁ ṭhitā kho, āvuso, ekā devatā bhagavantaṁ etadavoca—",
  "sn22.87:7.4": "vakkali, bhante, bhikkhu vimokkhāya cetetīti. ",
  "sn22.87:7.5": "Aparā devatā bhagavantaṁ etadavoca—",
  "sn22.87:7.6": "so hi nūna, bhante, suvimutto vimuccissatīti. ",
  "sn22.87:7.7": "Bhagavā ca taṁ, āvuso vakkali, evamāha—",
  "sn22.87:7.8": "mā bhāyi, vakkali; ",
  "sn22.87:7.9": "mā bhāyi, vakkali. ",
  "sn22.87:7.10": "Apāpakaṁ te maraṇaṁ bhavissati, apāpikā kālakiriyā’”ti. ",
  "sn22.87:7.11": "“Evaṁ, bhante”ti kho te bhikkhū bhagavato paṭissutvā yenāyasmā vakkali tenupasaṅkamiṁsu; upasaṅkamitvā āyasmantaṁ vakkaliṁ etadavocuṁ: ",
  "sn22.87:7.12": "“suṇāvuso vakkali, bhagavato vacanaṁ dvinnañca devatānan”ti. ",
  "sn22.87:8.1": "Atha kho āyasmā vakkali upaṭṭhāke āmantesi: ",
  "sn22.87:8.2": "“etha maṁ, āvuso, mañcakā oropetha. ",
  "sn22.87:8.3": "Kathañhi nāma mādiso ucce āsane nisīditvā tassa bhagavato sāsanaṁ sotabbaṁ maññeyyā”ti. ",
  "sn22.87:8.4": "“Evamāvuso”ti kho te bhikkhū āyasmato vakkalissa paṭissutvā āyasmantaṁ vakkaliṁ mañcakā oropesuṁ. ",
  "sn22.87:8.5": "“Imaṁ, āvuso, rattiṁ dve devatāyo abhikkantāya rattiyā …pe… ekamantaṁ aṭṭhaṁsu. ",
  "sn22.87:8.6": "Ekamantaṁ ṭhitā kho, āvuso, ekā devatā bhagavantaṁ etadavoca: ",
  "sn22.87:8.7": "‘vakkali, bhante, bhikkhu vimokkhāya cetetī’ti. ",
  "sn22.87:8.8": "Aparā devatā bhagavantaṁ etadavoca: ",
  "sn22.87:8.9": "‘so hi nūna, bhante, suvimutto vimuccissatī’ti. ",
  "sn22.87:8.10": "Bhagavā ca taṁ, āvuso vakkali, evamāha: ",
  "sn22.87:8.11": "‘mā bhāyi, vakkali; ",
  "sn22.87:8.12": "mā bhāyi, vakkali. ",
  "sn22.87:8.13": "Apāpakaṁ te maraṇaṁ bhavissati, apāpikā kālakiriyā’”ti. ",
  "sn22.87:8.14": "“Tena hāvuso, mama vacanena bhagavato pāde sirasā vandatha: ",
  "sn22.87:8.15": "‘vakkali, bhante, bhikkhu ābādhiko dukkhito bāḷhagilāno. ",
  "sn22.87:8.16": "So bhagavato pāde sirasā vandatī’ti. ",
  "sn22.87:8.17": "Evañca vadetha: ",
  "sn22.87:8.18": "‘rūpaṁ aniccaṁ. ",
  "sn22.87:8.19": "Tāhaṁ, bhante, na kaṅkhāmi. ",
  "sn22.87:8.20": "Yadaniccaṁ taṁ dukkhanti na vicikicchāmi. ",
  "sn22.87:8.21": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi. ",
  "sn22.87:8.22": "Vedanā aniccā. ",
  "sn22.87:8.23": "Tāhaṁ, bhante, na kaṅkhāmi. ",
  "sn22.87:8.24": "Yadaniccaṁ taṁ dukkhanti na vicikicchāmi. ",
  "sn22.87:8.25": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi. ",
  "sn22.87:8.26": "Saññā … ",
  "sn22.87:8.27": "saṅkhārā aniccā. ",
  "sn22.87:8.28": "Tāhaṁ, bhante, na kaṅkhāmi. ",
  "sn22.87:8.29": "Yadaniccaṁ taṁ dukkhanti na vicikicchāmi. ",
  "sn22.87:8.30": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi. ",
  "sn22.87:8.31": "Viññāṇaṁ aniccaṁ. ",
  "sn22.87:8.32": "Tāhaṁ, bhante, na kaṅkhāmi. ",
  "sn22.87:8.33": "Yadaniccaṁ taṁ dukkhanti na vicikicchāmi. ",
  "sn22.87:8.34": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmī’”ti. ",
  "sn22.87:8.35": "“Evamāvuso”ti kho te bhikkhū āyasmato vakkalissa paṭissutvā pakkamiṁsu. ",
  "sn22.87:8.36": "Atha kho āyasmā vakkali acirapakkantesu tesu bhikkhūsu satthaṁ āharesi. ",
  "sn22.87:9.1": "Atha kho te bhikkhū yena bhagavā tenupasaṅkamiṁsu; upasaṅkamitvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn22.87:9.2": "“vakkali, bhante, bhikkhu ābādhiko dukkhito bāḷhagilāno; ",
  "sn22.87:9.3": "so bhagavato pāde sirasā vandati; ",
  "sn22.87:9.4": "evañca vadeti: ",
  "sn22.87:9.5": "‘rūpaṁ aniccaṁ. ",
  "sn22.87:9.6": "Tāhaṁ, bhante, na kaṅkhāmi. ",
  "sn22.87:9.7": "Yadaniccaṁ taṁ dukkhanti na vicikicchāmi. ",
  "sn22.87:9.8": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmi. ",
  "sn22.87:9.9": "Vedanā … ",
  "sn22.87:9.10": "saññā … ",
  "sn22.87:9.11": "saṅkhārā … ",
  "sn22.87:9.12": "viññāṇaṁ aniccaṁ. ",
  "sn22.87:9.13": "Tāhaṁ, bhante, na kaṅkhāmi. ",
  "sn22.87:9.14": "Yadaniccaṁ taṁ dukkhanti na vicikicchāmi. ",
  "sn22.87:9.15": "Yadaniccaṁ dukkhaṁ vipariṇāmadhammaṁ, natthi me tattha chando vā rāgo vā pemaṁ vāti na vicikicchāmī’”ti. ",
  "sn22.87:10.1": "Atha kho bhagavā bhikkhū āmantesi: ",
  "sn22.87:10.2": "“āyāma, bhikkhave, yena isigilipassaṁ kāḷasilā tenupasaṅkamissāma; ",
  "sn22.87:10.3": "yattha vakkalinā kulaputtena satthamāharitan”ti. ",
  "sn22.87:10.4": "“Evaṁ, bhante”ti kho te bhikkhū bhagavato paccassosuṁ. ",
  "sn22.87:10.5": "Atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami. ",
  "sn22.87:10.6": "Addasā kho bhagavā āyasmantaṁ vakkaliṁ dūratova mañcake vivattakkhandhaṁ semānaṁ. ",
  "sn22.87:11.1": "Tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ disaṁ, gacchati adho disaṁ, gacchati anudisaṁ. ",
  "sn22.87:11.2": "Atha kho bhagavā bhikkhū āmantesi: ",
  "sn22.87:11.3": "“passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ disaṁ …pe… gacchati anudisan”ti. ",
  "sn22.87:11.4": "“Evaṁ, bhante”. ",
  "sn22.87:11.5": "“Eso kho, bhikkhave, māro pāpimā vakkalissa kulaputtassa viññāṇaṁ samanvesati: ",
  "sn22.87:11.6": "‘kattha vakkalissa kulaputtassa viññāṇaṁ patiṭṭhitan’ti? ",
  "sn22.87:11.7": "Appatiṭṭhitena ca, bhikkhave, viññāṇena vakkali kulaputto parinibbuto”ti. ",
  "sn22.87:11.8": "Pañcamaṁ. "
}