{
  "sn22.89:0.1": "Saṁyutta Nikāya 22 ",
  "sn22.89:0.2": "9. Theravagga ",
  "sn22.89:0.3": "89. Khemakasutta ",
  "sn22.89:1.1": "Ekaṁ samayaṁ sambahulā therā bhikkhū kosambiyaṁ viharanti ghositārāme. ",
  "sn22.89:1.2": "Tena kho pana samayena āyasmā khemako badarikārāme viharati ābādhiko dukkhito bāḷhagilāno. ",
  "sn22.89:1.3": "Atha kho therā bhikkhū sāyanhasamayaṁ paṭisallānā vuṭṭhitā āyasmantaṁ dāsakaṁ āmantesuṁ: ",
  "sn22.89:1.4": "“ehi tvaṁ, āvuso dāsaka, yena khemako bhikkhu tenupasaṅkama; upasaṅkamitvā khemakaṁ bhikkhuṁ evaṁ vadehi: ",
  "sn22.89:1.5": "‘therā taṁ, āvuso khemaka, evamāhaṁsu—",
  "sn22.89:1.6": "kacci te, āvuso, khamanīyaṁ, kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamo’”ti? ",
  "sn22.89:1.7": "“Evamāvuso”ti kho āyasmā dāsako therānaṁ bhikkhūnaṁ paṭissutvā yenāyasmā khemako tenupasaṅkami; upasaṅkamitvā āyasmantaṁ khemakaṁ etadavoca: ",
  "sn22.89:1.8": "“therā taṁ, āvuso khemaka, evamāhaṁsu: ",
  "sn22.89:1.9": "‘kacci te, āvuso, khamanīyaṁ …pe… no abhikkamo’”ti? ",
  "sn22.89:1.10": "“Na me, āvuso, khamanīyaṁ na yāpanīyaṁ …pe… abhikkamosānaṁ paññāyati no paṭikkamo”ti. ",
  "sn22.89:2.1": "Atha kho āyasmā dāsako yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn22.89:2.2": "“khemako, āvuso, bhikkhu evamāha: ",
  "sn22.89:2.3": "‘na me, āvuso, khamanīyaṁ …pe… abhikkamosānaṁ paññāyati no paṭikkamo’”ti. ",
  "sn22.89:2.4": "“Ehi tvaṁ, āvuso dāsaka, yena khemako bhikkhu tenupasaṅkama; upasaṅkamitvā khemakaṁ bhikkhuṁ evaṁ vadehi: ",
  "sn22.89:2.5": "‘therā taṁ, āvuso khemaka, evamāhaṁsu—",
  "sn22.89:2.6": "pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:2.7": "rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn22.89:2.8": "Imesu āyasmā khemako pañcasu upādānakkhandhesu kiñci attaṁ vā attaniyaṁ vā samanupassatī’”ti? ",
  "sn22.89:3.1": "“Evamāvuso”ti kho āyasmā dāsako therānaṁ bhikkhūnaṁ paṭissutvā yenāyasmā khemako tenupasaṅkami; upasaṅkamitvā …pe… ",
  "sn22.89:3.2": "therā taṁ, āvuso khemaka, evamāhaṁsu: ",
  "sn22.89:3.3": "“pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:3.4": "rūpupādānakkhandho …pe… viññāṇupādānakkhandho. ",
  "sn22.89:3.5": "Imesu āyasmā khemako pañcasu upādānakkhandhesu kiñci attaṁ vā attaniyaṁ vā samanupassatī”ti? ",
  "sn22.89:3.6": "“Pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:3.7": "rūpupādānakkhandho …pe… viññāṇupādānakkhandho. ",
  "sn22.89:3.8": "Imesu khvāhaṁ, āvuso, pañcasu upādānakkhandhesu na kiñci attaṁ vā attaniyaṁ vā samanupassāmī”ti. ",
  "sn22.89:4.1": "Atha kho āyasmā dāsako yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn22.89:4.2": "“khemako, āvuso, bhikkhu evamāha: ",
  "sn22.89:4.3": "‘pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:4.4": "rūpupādānakkhandho …pe… viññāṇupādānakkhandho. ",
  "sn22.89:4.5": "Imesu khvāhaṁ, āvuso, pañcasu upādānakkhandhesu na kiñci attaṁ vā attaniyaṁ vā samanupassāmī’”ti. ",
  "sn22.89:4.6": "“Ehi tvaṁ, āvuso dāsaka, yena khemako bhikkhu tenupasaṅkama; upasaṅkamitvā khemakaṁ bhikkhuṁ evaṁ vadehi: ",
  "sn22.89:4.7": "‘therā taṁ, āvuso khemaka, evamāhaṁsu—",
  "sn22.89:4.8": "pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:4.9": "rūpupādānakkhandho …pe… viññāṇupādānakkhandho. ",
  "sn22.89:4.10": "No ce kirāyasmā khemako imesu pañcasu upādānakkhandhesu kiñci attaṁ vā attaniyaṁ vā samanupassati. ",
  "sn22.89:4.11": "Tenahāyasmā khemako arahaṁ khīṇāsavo’”ti. ",
  "sn22.89:5.1": "“Evamāvuso”ti kho āyasmā dāsako therānaṁ bhikkhūnaṁ paṭissutvā yenāyasmā khemako …pe… ",
  "sn22.89:5.2": "therā taṁ, āvuso khemaka, evamāhaṁsu: ",
  "sn22.89:5.3": "“pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:5.4": "rūpupādānakkhandho …pe… viññāṇupādānakkhandho; ",
  "sn22.89:5.5": "no ce kirāyasmā khemako imesu pañcasu upādānakkhandhesu kiñci attaṁ vā attaniyaṁ vā samanupassati, tenahāyasmā khemako arahaṁ khīṇāsavo”ti. ",
  "sn22.89:5.6": "“Pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:5.7": "rūpupādānakkhandho …pe… viññāṇupādānakkhandho. ",
  "sn22.89:5.8": "Imesu khvāhaṁ, āvuso, pañcasu upādānakkhandhesu na kiñci attaṁ vā attaniyaṁ vā samanupassāmi, na camhi arahaṁ khīṇāsavo; ",
  "sn22.89:5.9": "api ca me, āvuso, pañcasu upādānakkhandhesu ‘asmī’ti adhigataṁ, ‘ayamahamasmī’ti na ca samanupassāmī”ti. ",
  "sn22.89:6.1": "Atha kho āyasmā dāsako yena therā bhikkhū …pe… ",
  "sn22.89:6.2": "there bhikkhū etadavoca: ",
  "sn22.89:6.3": "“khemako, āvuso, bhikkhu evamāha—",
  "sn22.89:6.4": "pañcime, āvuso, upādānakkhandhā vuttā bhagavatā, seyyathidaṁ—",
  "sn22.89:6.5": "rūpupādānakkhandho …pe… viññāṇupādānakkhandho. ",
  "sn22.89:6.6": "Imesu khvāhaṁ, āvuso, pañcasu upādānakkhandhesu na kiñci attaṁ vā attaniyaṁ vā samanupassāmi, na camhi arahaṁ khīṇāsavo; ",
  "sn22.89:6.7": "api ca me, āvuso, pañcasu upādānakkhandhesu ‘asmī’ti adhigataṁ, ‘ayamahamasmī’ti na ca samanupassāmī”ti. ",
  "sn22.89:7.1": "“Ehi tvaṁ, āvuso dāsaka, yena khemako bhikkhu tenupasaṅkama; upasaṅkamitvā khemakaṁ bhikkhuṁ evaṁ vadehi: ",
  "sn22.89:7.2": "‘therā taṁ, āvuso khemaka, evamāhaṁsu—",
  "sn22.89:7.3": "yametaṁ, āvuso khemaka, asmīti vadesi, kimetaṁ asmīti vadesi? ",
  "sn22.89:7.4": "Rūpaṁ asmīti vadesi, aññatra rūpā asmīti vadesi, ",
  "sn22.89:7.5": "vedanaṁ … ",
  "sn22.89:7.6": "saññaṁ … ",
  "sn22.89:7.7": "saṅkhāre … ",
  "sn22.89:7.8": "viññāṇaṁ asmīti vadesi, aññatra viññāṇā asmīti vadesi. ",
  "sn22.89:7.9": "Yametaṁ, āvuso khemaka, asmīti vadesi. Kimetaṁ asmīti vadesī’”ti? ",
  "sn22.89:8.1": "“Evamāvuso”ti kho āyasmā dāsako therānaṁ bhikkhūnaṁ paṭissutvā yenāyasmā khemako tenupasaṅkami; upasaṅkamitvā āyasmantaṁ khemakaṁ etadavoca—",
  "sn22.89:8.2": "therā taṁ, āvuso khemaka, evamāhaṁsu: ",
  "sn22.89:8.3": "“yametaṁ, āvuso khemaka, ‘asmī’ti vadesi, kimetaṁ ‘asmī’ti vadesi? ",
  "sn22.89:8.4": "Rūpaṁ ‘asmī’ti vadesi aññatra rūpā ‘asmī’ti vadesi? ",
  "sn22.89:8.5": "Vedanaṁ … ",
  "sn22.89:8.6": "saññaṁ … ",
  "sn22.89:8.7": "saṅkhāre … ",
  "sn22.89:8.8": "viññāṇaṁ ‘asmī’ti vadesi aññatra viññāṇā ‘asmī’ti vadesi? ",
  "sn22.89:8.9": "Yametaṁ, āvuso khemaka, ‘asmī’ti vadesi, kimetaṁ ‘asmī’ti vadesī”ti? ",
  "sn22.89:8.10": "“Alaṁ, āvuso dāsaka, kiṁ imāya sandhāvanikāya. ",
  "sn22.89:8.11": "Āharāvuso, daṇḍaṁ; ",
  "sn22.89:8.12": "ahameva yena therā bhikkhū tenupasaṅkamissāmī”ti. ",
  "sn22.89:9.1": "Atha kho āyasmā khemako daṇḍamolubbha yena therā bhikkhū tenupasaṅkami; upasaṅkamitvā therehi bhikkhūhi saddhiṁ sammodi. ",
  "sn22.89:9.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho āyasmantaṁ khemakaṁ therā bhikkhū etadavocuṁ: ",
  "sn22.89:9.3": "“yametaṁ, āvuso khemaka, ‘asmī’ti vadesi, kimetaṁ ‘asmī’ti vadesi? ",
  "sn22.89:9.4": "Rūpaṁ ‘asmī’ti vadesi, aññatra rūpā ‘asmī’ti vadesi? ",
  "sn22.89:9.5": "Vedanaṁ … ",
  "sn22.89:9.6": "saññaṁ … ",
  "sn22.89:9.7": "saṅkhāre … ",
  "sn22.89:9.8": "viññāṇaṁ ‘asmī’ti vadesi, aññatra viññāṇā ‘asmī’ti vadesi? ",
  "sn22.89:9.9": "Yametaṁ, āvuso khemaka, ‘asmī’ti vadesi, kimetaṁ ‘asmī’ti vadesī”ti? ",
  "sn22.89:9.10": "“Na khvāhaṁ, āvuso, rūpaṁ ‘asmī’ti vadāmi; napi aññatra rūpā ‘asmī’ti vadāmi. ",
  "sn22.89:9.11": "Na vedanaṁ … ",
  "sn22.89:9.12": "na saññaṁ … ",
  "sn22.89:9.13": "na saṅkhāre … ",
  "sn22.89:9.14": "na viññāṇaṁ ‘asmī’ti vadāmi; napi aññatra viññāṇā ‘asmī’ti vadāmi. ",
  "sn22.89:9.15": "Api ca me, āvuso, pañcasu upādānakkhandhesu ‘asmī’ti adhigataṁ ‘ayamahamasmī’ti na ca samanupassāmi. ",
  "sn22.89:10.1": "Seyyathāpi, āvuso, uppalassa vā padumassa vā puṇḍarīkassa vā gandho. ",
  "sn22.89:10.2": "Yo nu kho evaṁ vadeyya: ‘pattassa gandho’ti vā ‘vaṇṇassa gandho’ti vā ‘kiñjakkhassa gandho’ti vā sammā nu kho so vadamāno vadeyyā”ti? ",
  "sn22.89:10.3": "“No hetaṁ, āvuso”. ",
  "sn22.89:10.4": "“Yathā kathaṁ, panāvuso, sammā byākaramāno byākareyyā”ti? ",
  "sn22.89:10.5": "“‘Pupphassa gandho’ti kho, āvuso, sammā byākaramāno byākareyyā”ti. ",
  "sn22.89:10.6": "“Evameva khvāhaṁ, āvuso, na rūpaṁ ‘asmī’ti vadāmi, napi aññatra rūpā ‘asmī’ti vadāmi. ",
  "sn22.89:10.7": "Na vedanaṁ … ",
  "sn22.89:10.8": "na saññaṁ … ",
  "sn22.89:10.9": "na saṅkhāre … ",
  "sn22.89:10.10": "na viññāṇaṁ ‘asmī’ti vadāmi, napi aññatra viññāṇā ‘asmī’ti vadāmi. ",
  "sn22.89:10.11": "Api ca me, āvuso, pañcasu upādānakkhandhesu ‘asmī’ti adhigataṁ ‘ayamahamasmī’ti na ca samanupassāmi. ",
  "sn22.89:11.1": "Kiñcāpi, āvuso, ariyasāvakassa pañcorambhāgiyāni saṁyojanāni pahīnāni bhavanti, atha khvassa hoti: ‘yo ca pañcasu upādānakkhandhesu anusahagato asmīti māno, asmīti chando, asmīti anusayo asamūhato. ",
  "sn22.89:11.2": "So aparena samayena pañcasu upādānakkhandhesu udayabbayānupassī viharati—",
  "sn22.89:11.3": "iti rūpaṁ, iti rūpassa samudayo, iti rūpassa atthaṅgamo; ",
  "sn22.89:11.4": "iti vedanā … ",
  "sn22.89:11.5": "iti saññā … ",
  "sn22.89:11.6": "iti saṅkhārā … ",
  "sn22.89:11.7": "iti viññāṇaṁ, iti viññāṇassa samudayo, iti viññāṇassa atthaṅgamo’ti. ",
  "sn22.89:11.8": "Tassimesu pañcasu upādānakkhandhesu udayabbayānupassino viharato yopissa hoti pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato, sopi samugghātaṁ gacchati. ",
  "sn22.89:12.1": "Seyyathāpi, āvuso, vatthaṁ saṅkiliṭṭhaṁ malaggahitaṁ. Tamenaṁ sāmikā rajakassa anupadajjuṁ. ",
  "sn22.89:12.2": "Tamenaṁ rajako ūse vā khāre vā gomaye vā sammadditvā acche udake vikkhāleti. ",
  "sn22.89:12.3": "Kiñcāpi taṁ hoti vatthaṁ parisuddhaṁ pariyodātaṁ, atha khvassa hoti yeva anusahagato ūsagandho vā khāragandho vā gomayagandho vā asamūhato. ",
  "sn22.89:12.4": "Tamenaṁ rajako sāmikānaṁ deti. Tamenaṁ sāmikā gandhaparibhāvite karaṇḍake nikkhipanti. ",
  "sn22.89:12.5": "Yopissa hoti anusahagato ūsagandho vā khāragandho vā gomayagandho vā asamūhato, sopi samugghātaṁ gacchati. ",
  "sn22.89:12.6": "Evameva kho, āvuso, kiñcāpi ariyasāvakassa pañcorambhāgiyāni saṁyojanāni pahīnāni bhavanti, atha khvassa hoti yeva pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato. ",
  "sn22.89:12.7": "So aparena samayena pañcasu upādānakkhandhesu udayabbayānupassī viharati. ",
  "sn22.89:12.8": "‘Iti rūpaṁ, iti rūpassa samudayo, iti rūpassa atthaṅgamo; ",
  "sn22.89:12.9": "iti vedanā … ",
  "sn22.89:12.10": "iti saññā … ",
  "sn22.89:12.11": "iti saṅkhārā … ",
  "sn22.89:12.12": "iti viññāṇaṁ, iti viññāṇassa samudayo, iti viññāṇassa atthaṅgamo’ti. ",
  "sn22.89:12.13": "Tassa imesu pañcasu upādānakkhandhesu udayabbayānupassino viharato yopissa hoti pañcasu upādānakkhandhesu anusahagato ‘asmī’ti, māno ‘asmī’ti, chando ‘asmī’ti anusayo asamūhato, sopi samugghātaṁ gacchatī”ti. ",
  "sn22.89:13.1": "Evaṁ vutte, therā bhikkhū āyasmantaṁ khemakaṁ etadavocuṁ: ",
  "sn22.89:13.2": "“na kho mayaṁ āyasmantaṁ khemakaṁ vihesāpekhā pucchimha, api cāyasmā khemako pahosi tassa bhagavato sāsanaṁ vitthārena ācikkhituṁ desetuṁ paññāpetuṁ paṭṭhapetuṁ vivarituṁ vibhajituṁ uttānīkātuṁ. ",
  "sn22.89:13.3": "Tayidaṁ āyasmatā khemakena tassa bhagavato sāsanaṁ vitthārena ācikkhitaṁ desitaṁ paññāpitaṁ paṭṭhapitaṁ vivaritaṁ vibhajitaṁ uttānīkatan”ti. ",
  "sn22.89:14.1": "Idamavoca āyasmā khemako. ",
  "sn22.89:14.2": "Attamanā therā bhikkhū āyasmato khemakassa bhāsitaṁ abhinanduṁ. ",
  "sn22.89:14.3": "Imasmiñca pana veyyākaraṇasmiṁ bhaññamāne saṭṭhimattānaṁ therānaṁ bhikkhūnaṁ anupādāya āsavehi cittāni vimucciṁsu, āyasmato khemakassa cāti. ",
  "sn22.89:14.4": "Sattamaṁ. "
}