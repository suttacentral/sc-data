{
  "sn22.102:0.1": "Saṁyutta Nikāya 22 ",
  "sn22.102:0.2": "10. Pupphavagga ",
  "sn22.102:0.3": "102. Aniccasaññāsutta ",
  "sn22.102:1.1": "Sāvatthinidānaṁ. ",
  "sn22.102:1.2": "“Aniccasaññā, bhikkhave, bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. ",
  "sn22.102:2.1": "Seyyathāpi, bhikkhave, saradasamaye kassako mahānaṅgalena kasanto sabbāni mūlasantānakāni sampadālento kasati; ",
  "sn22.102:2.2": "evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. ",
  "sn22.102:3.1": "Seyyathāpi, bhikkhave, pabbajalāyako pabbajaṁ lāyitvā agge gahetvā odhunāti niddhunāti nicchoṭeti; ",
  "sn22.102:3.2": "evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati …pe… sabbaṁ asmimānaṁ samūhanati. ",
  "sn22.102:4.1": "Seyyathāpi, bhikkhave, ambapiṇḍiyā vaṇṭacchinnāya yāni tattha ambāni vaṇṭapaṭibandhāni sabbāni tāni tadanvayāni bhavanti; ",
  "sn22.102:4.2": "evameva kho, bhikkhave, aniccasaññā bhāvitā …pe… sabbaṁ asmimānaṁ samūhanati. ",
  "sn22.102:5.1": "Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṁ tāsaṁ aggamakkhāyati; ",
  "sn22.102:5.2": "evameva kho, bhikkhave, aniccasaññā bhāvitā …pe… sabbaṁ asmimānaṁ samūhanati. ",
  "sn22.102:6.1": "Seyyathāpi, bhikkhave, ye keci mūlagandhā kāḷānusārigandho tesaṁ aggamakkhāyati; ",
  "sn22.102:6.2": "evameva kho, bhikkhave, aniccasaññā …pe… sabbaṁ asmimānaṁ samūhanati. ",
  "sn22.102:7.1": "Seyyathāpi, bhikkhave, ye keci sāragandhā, lohitacandanaṁ tesaṁ aggamakkhāyati; ",
  "sn22.102:7.2": "evameva kho, bhikkhave, aniccasaññā …pe… sabbaṁ asmimānaṁ samūhanati. ",
  "sn22.102:8.1": "Seyyathāpi, bhikkhave, ye keci pupphagandhā, vassikaṁ tesaṁ aggamakkhāyati; ",
  "sn22.102:8.2": "evameva kho, bhikkhave, aniccasaññā …pe… sabbaṁ asmimānaṁ samūhanati. ",
  "sn22.102:9.1": "Seyyathāpi, bhikkhave, ye keci kuṭṭarājāno, sabbete rañño cakkavattissa anuyantā bhavanti, rājā tesaṁ cakkavatti aggamakkhāyati; ",
  "sn22.102:9.2": "evameva kho, bhikkhave, aniccasaññā …pe… sabbaṁ asmimānaṁ samūhanati. ",
  "sn22.102:10.1": "Seyyathāpi, bhikkhave, yā kāci tārakarūpānaṁ pabhā, sabbā tā candimappabhāya kalaṁ nāgghanti soḷasiṁ, candappabhā tāsaṁ aggamakkhāyati; ",
  "sn22.102:10.2": "evameva kho, bhikkhave, aniccasaññā …pe… sabbaṁ asmimānaṁ samūhanati. ",
  "sn22.102:11.1": "Seyyathāpi, bhikkhave, saradasamaye viddhe vigatavalāhake deve ādicco nataṁ abbhussakkamāno, sabbaṁ ākāsagataṁ tamagataṁ abhivihacca bhāsate ca tapate ca virocate ca; ",
  "sn22.102:11.2": "evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. ",
  "sn22.102:12.1": "Kathaṁ bhāvitā ca, bhikkhave, aniccasaññā kathaṁ bahulīkatā sabbaṁ kāmarāgaṁ pariyādiyati …pe… sabbaṁ asmimānaṁ samūhanati? ",
  "sn22.102:12.2": "‘Iti rūpaṁ, iti rūpassa samudayo, iti rūpassa atthaṅgamo; ",
  "sn22.102:12.3": "iti vedanā … ",
  "sn22.102:12.4": "iti saññā … ",
  "sn22.102:12.5": "iti saṅkhārā … ",
  "sn22.102:12.6": "iti viññāṇaṁ, iti viññāṇassa samudayo, iti viññāṇassa atthaṅgamo’ti—",
  "sn22.102:12.7": "evaṁ bhāvitā kho, bhikkhave, aniccasaññā evaṁ bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanatī”ti. ",
  "sn22.102:12.8": "Dasamaṁ. ",
  "sn22.102:12.9": "Pupphavaggo pañcamo. ",
  "sn22.102:13.0": "Tassuddānaṁ",
  "sn22.102:13.1": "Nadī pupphañca pheṇañca, ",
  "sn22.102:13.2": "gomayañca nakhāsikhaṁ; ",
  "sn22.102:13.3": "Suddhikaṁ dve ca gaddulā, ",
  "sn22.102:13.4": "vāsījaṭaṁ aniccatāti. ",
  "sn22.102:13.5": "Majjhimapaṇṇāsako samatto. ",
  "sn22.102:14.0": "Tassa majjhimapaṇṇāsakassa vagguddānaṁ",
  "sn22.102:14.1": "Upayo arahanto ca, ",
  "sn22.102:14.2": "khajjanī therasavhayaṁ; ",
  "sn22.102:14.3": "Pupphavaggena paṇṇāsa, ",
  "sn22.102:14.4": "dutiyo tena vuccatīti. "
}