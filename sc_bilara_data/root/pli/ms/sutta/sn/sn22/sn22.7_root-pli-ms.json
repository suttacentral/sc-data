{
  "sn22.7:0.1": "Saṁyutta Nikāya 22 ",
  "sn22.7:0.2": "1. Nakulapituvagga ",
  "sn22.7:0.3": "7. Upādāparitassanāsutta ",
  "sn22.7:1.1": "Sāvatthinidānaṁ. ",
  "sn22.7:1.2": "“Upādāparitassanañca vo, bhikkhave, desessāmi anupādāaparitassanañca. ",
  "sn22.7:1.3": "Taṁ suṇātha, sādhukaṁ manasi karotha, bhāsissāmī”ti. ",
  "sn22.7:1.4": "“Evaṁ, bhante”ti, kho te bhikkhū bhagavato paccassosuṁ. ",
  "sn22.7:1.5": "Bhagavā etadavoca: ",
  "sn22.7:2.1": "“Kathañca, bhikkhave, upādāparitassanā hoti? ",
  "sn22.7:2.2": "Idha, bhikkhave, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto ",
  "sn22.7:2.3": "rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. ",
  "sn22.7:2.4": "Tassa taṁ rūpaṁ vipariṇamati aññathā hoti. ",
  "sn22.7:2.5": "Tassa rūpavipariṇāmaññathābhāvā rūpavipariṇāmānuparivatti viññāṇaṁ hoti. ",
  "sn22.7:2.6": "Tassa rūpavipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:2.7": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:3.1": "Vedanaṁ attato samanupassati, vedanāvantaṁ vā attānaṁ; attani vā vedanaṁ, vedanāya vā attānaṁ. ",
  "sn22.7:3.2": "Tassa sā vedanā vipariṇamati aññathā hoti. ",
  "sn22.7:3.3": "Tassa vedanāvipariṇāmaññathābhāvā vedanāvipariṇāmānuparivatti viññāṇaṁ hoti. ",
  "sn22.7:3.4": "Tassa vedanāvipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:3.5": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:4.1": "Saññaṁ attato samanupassati …pe… ",
  "sn22.7:4.2": "saṅkhāre attato samanupassati, saṅkhāravantaṁ vā attānaṁ; attani vā saṅkhāre, saṅkhāresu vā attānaṁ. ",
  "sn22.7:4.3": "Tassa te saṅkhārā vipariṇamanti aññathā honti. ",
  "sn22.7:4.4": "Tassa saṅkhāravipariṇāmaññathābhāvā saṅkhāravipariṇāmānuparivatti viññāṇaṁ hoti. ",
  "sn22.7:4.5": "Tassa saṅkhāravipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:4.6": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:5.1": "Viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.7:5.2": "Tassa taṁ viññāṇaṁ vipariṇamati aññathā hoti. ",
  "sn22.7:5.3": "Tassa viññāṇavipariṇāmaññathābhāvā viññāṇavipariṇāmānuparivatti viññāṇaṁ hoti. ",
  "sn22.7:5.4": "Tassa viññāṇavipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:5.5": "Cetaso pariyādānā uttāsavā ca hoti vighātavā ca apekkhavā ca upādāya ca paritassati. ",
  "sn22.7:5.6": "Evaṁ kho, bhikkhave, upādāparitassanā hoti. ",
  "sn22.7:6.1": "Kathañca, bhikkhave, anupādāaparitassanā hoti? ",
  "sn22.7:6.2": "Idha, bhikkhave, sutavā ariyasāvako ariyānaṁ dassāvī ariyadhammassa kovido ariyadhamme suvinīto, sappurisānaṁ dassāvī sappurisadhammassa kovido sappurisadhamme suvinīto ",
  "sn22.7:6.3": "na rūpaṁ attato samanupassati, na rūpavantaṁ vā attānaṁ; na attani vā rūpaṁ, na rūpasmiṁ vā attānaṁ. ",
  "sn22.7:6.4": "Tassa taṁ rūpaṁ vipariṇamati aññathā hoti. ",
  "sn22.7:6.5": "Tassa rūpavipariṇāmaññathābhāvā na rūpavipariṇāmānuparivatti viññāṇaṁ hoti. ",
  "sn22.7:6.6": "Tassa na rūpavipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:6.7": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:7.1": "Na vedanaṁ attato samanupassati, na vedanāvantaṁ vā attānaṁ; na attani vā vedanaṁ, na vedanāya vā attānaṁ. ",
  "sn22.7:7.2": "Tassa sā vedanā vipariṇamati aññathā hoti. ",
  "sn22.7:7.3": "Tassa vedanāvipariṇāmaññathābhāvā na vedanāvipariṇāmānuparivatti viññāṇaṁ hoti. ",
  "sn22.7:7.4": "Tassa na vedanāvipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:7.5": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:8.1": "Na saññaṁ …pe… na saṅkhāre attato samanupassati, ",
  "sn22.7:8.2": "na attani vā saṅkhāre, na saṅkhāresu vā attānaṁ. ",
  "sn22.7:8.3": "na saṅkhāravantaṁ vā attānaṁ; ",
  "sn22.7:8.4": "Tassa te saṅkhārā vipariṇamanti aññathā honti. ",
  "sn22.7:8.5": "Tassa saṅkhāravipariṇāmaññathābhāvā na saṅkhāravipariṇāmānuparivatti viññāṇaṁ hoti. ",
  "sn22.7:8.6": "Tassa na saṅkhāravipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:8.7": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:9.1": "Na viññāṇaṁ attato samanupassati, na viññāṇavantaṁ vā attānaṁ …pe… ",
  "sn22.7:9.2": "tassa taṁ viññāṇaṁ vipariṇamati aññathā hoti. ",
  "sn22.7:9.3": "Tassa viññāṇavipariṇāmaññathābhāvā na viññāṇavipariṇāmānuparivatti viññāṇaṁ hoti. ",
  "sn22.7:9.4": "Tassa na viññāṇavipariṇāmānuparivattijā paritassanā dhammasamuppādā cittaṁ pariyādāya tiṭṭhanti. ",
  "sn22.7:9.5": "Cetaso apariyādānā na cevuttāsavā hoti na ca vighātavā na ca apekkhavā, anupādāya ca na paritassati. ",
  "sn22.7:9.6": "Evaṁ kho, bhikkhave, anupādā aparitassanaṁ hotī”ti. ",
  "sn22.7:9.7": "Sattamaṁ. "
}