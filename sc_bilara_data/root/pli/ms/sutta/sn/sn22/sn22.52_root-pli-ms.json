{
  "sn22.52:0.1": "Saṁyutta Nikāya 22.52 ",
  "sn22.52:0.2": "5. Attadīpavagga ",
  "sn22.52:0.3": "Dutiyanandikkhayasutta ",
  "sn22.52:1.1": "Sāvatthinidānaṁ. ",
  "sn22.52:1.2": "“Rūpaṁ, bhikkhave, yoniso manasi karotha, rūpāniccatañca yathābhūtaṁ samanupassatha. ",
  "sn22.52:1.3": "Rūpaṁ, bhikkhave, bhikkhu yoniso manasi karonto, rūpāniccatañca yathābhūtaṁ samanupassanto rūpasmiṁ nibbindati. ",
  "sn22.52:1.4": "Nandikkhayā rāgakkhayo, rāgakkhayā nandikkhayo. ",
  "sn22.52:1.5": "Nandirāgakkhayā cittaṁ vimuttaṁ suvimuttanti vuccati. ",
  "sn22.52:1.6": "Vedanaṁ, bhikkhave, yoniso manasi karotha, vedanāniccatañca yathābhūtaṁ samanupassatha. ",
  "sn22.52:1.7": "Vedanaṁ, bhikkhave, bhikkhu yoniso manasi karonto, vedanāniccatañca yathābhūtaṁ samanupassanto vedanāya nibbindati. ",
  "sn22.52:1.8": "Nandikkhayā rāgakkhayo, rāgakkhayā nandikkhayo. ",
  "sn22.52:1.9": "Nandirāgakkhayā cittaṁ vimuttaṁ suvimuttanti vuccati. ",
  "sn22.52:1.10": "Saññaṁ bhikkhave … ",
  "sn22.52:1.11": "saṅkhāre, bhikkhave, yoniso manasi karotha, saṅkhārāniccatañca yathābhūtaṁ samanupassatha. ",
  "sn22.52:1.12": "Saṅkhāre, bhikkhave, bhikkhu yoniso manasi karonto, saṅkhārāniccataṁ yathābhūtaṁ samanupassanto saṅkhāresu nibbindati. ",
  "sn22.52:1.13": "Nandikkhayā rāgakkhayo, rāgakkhayā nandikkhayo. ",
  "sn22.52:1.14": "Nandirāgakkhayā cittaṁ vimuttaṁ suvimuttanti vuccati. ",
  "sn22.52:1.15": "Viññāṇaṁ, bhikkhave, yoniso manasi karotha, viññāṇāniccatañca yathābhūtaṁ samanupassatha. ",
  "sn22.52:1.16": "Viññāṇaṁ, bhikkhave, bhikkhu yoniso manasi karonto, viññāṇāniccatañca yathābhūtaṁ samanupassanto viññāṇasmiṁ nibbindati. ",
  "sn22.52:1.17": "Nandikkhayā rāgakkhayo, rāgakkhayā nandikkhayo. ",
  "sn22.52:1.18": "Nandirāgakkhayā cittaṁ vimuttaṁ suvimuttanti vuccatī”ti. ",
  "sn22.52:1.19": "Dasamaṁ. ",
  "sn22.52:1.20": "Attadīpavaggo pañcamo. ",
  "sn22.52:2.0": "Tassuddānaṁ ",
  "sn22.52:2.1": "Attadīpā paṭipadā, ",
  "sn22.52:2.2": "Dve ca honti aniccatā; ",
  "sn22.52:2.3": "Samanupassanā khandhā, ",
  "sn22.52:2.4": "Dve soṇā dve nandikkhayena cāti. ",
  "sn22.52:2.5": "Mūlapaṇṇāsako samatto. ",
  "sn22.52:3.0": "Tassa mūlapaṇṇāsakassa vagguddānaṁ ",
  "sn22.52:3.1": "Nakulapitā anicco ca, ",
  "sn22.52:3.2": "Bhāro natumhākena ca; ",
  "sn22.52:3.3": "Attadīpena paññāso, ",
  "sn22.52:3.4": "Paṭhamo tena pavuccatīti. "
}