{
  "sn22.54:0.1": "Saṁyutta Nikāya 22 ",
  "sn22.54:0.2": "6. Upayavagga ",
  "sn22.54:0.3": "54. Bījasutta ",
  "sn22.54:1.1": "Sāvatthinidānaṁ. ",
  "sn22.54:1.2": "“Pañcimāni, bhikkhave, bījajātāni. ",
  "sn22.54:1.3": "Katamāni pañca? ",
  "sn22.54:1.4": "Mūlabījaṁ, khandhabījaṁ, aggabījaṁ, phalubījaṁ, bījabījaññeva pañcamaṁ. ",
  "sn22.54:1.5": "Imāni cassu, bhikkhave, pañca bījajātāni akhaṇḍāni apūtikāni avātātapahatāni sārādāni sukhasayitāni, pathavī ca nāssa, āpo ca nāssa; ",
  "sn22.54:1.6": "api numāni, bhikkhave, pañca bījajātāni vuddhiṁ virūḷhiṁ vepullaṁ āpajjeyyun”ti? ",
  "sn22.54:1.7": "“No hetaṁ, bhante”. ",
  "sn22.54:1.8": "“Imāni cassu, bhikkhave, pañca bījajātāni akhaṇḍāni …pe… sukhasayitāni, pathavī ca assa, āpo ca assa; ",
  "sn22.54:1.9": "api numāni, bhikkhave, pañca bījajātāni vuddhiṁ virūḷhiṁ vepullaṁ āpajjeyyun”ti? ",
  "sn22.54:1.10": "“Evaṁ, bhante”. ",
  "sn22.54:1.11": "“Seyyathāpi, bhikkhave, pathavīdhātu, evaṁ catasso viññāṇaṭṭhitiyo daṭṭhabbā. ",
  "sn22.54:1.12": "Seyyathāpi, bhikkhave, āpodhātu, evaṁ nandirāgo daṭṭhabbo. ",
  "sn22.54:1.13": "Seyyathāpi, bhikkhave, pañca bījajātāni, evaṁ viññāṇaṁ sāhāraṁ daṭṭhabbaṁ. ",
  "sn22.54:2.1": "Rūpupayaṁ, bhikkhave, viññāṇaṁ tiṭṭhamānaṁ tiṭṭheyya, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.54:2.2": "Vedanupayaṁ vā, bhikkhave, viññāṇaṁ tiṭṭhamānaṁ tiṭṭheyya …pe… ",
  "sn22.54:2.3": "saññupayaṁ vā, bhikkhave, viññāṇaṁ tiṭṭhamānaṁ tiṭṭheyya …pe… ",
  "sn22.54:2.4": "saṅkhārupayaṁ vā, bhikkhave, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. ",
  "sn22.54:3.1": "Yo, bhikkhave, evaṁ vadeyya: ",
  "sn22.54:3.2": "‘ahamaññatra rūpā aññatra vedanāya aññatra saññāya aññatra saṅkhārehi viññāṇassa āgatiṁ vā gatiṁ vā cutiṁ vā upapattiṁ vā vuddhiṁ vā virūḷhiṁ vā vepullaṁ vā paññāpessāmī’ti, netaṁ ṭhānaṁ vijjati. ",
  "sn22.54:4.1": "Rūpadhātuyā ceva, bhikkhave, bhikkhuno rāgo pahīno hoti. ",
  "sn22.54:4.2": "Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.54:4.3": "Vedanādhātuyā ce … ",
  "sn22.54:4.4": "saññādhātuyā ce … ",
  "sn22.54:4.5": "saṅkhāradhātuyā ce … ",
  "sn22.54:4.6": "viññāṇadhātuyā ce, bhikkhave, bhikkhuno rāgo pahīno hoti. ",
  "sn22.54:4.7": "Rāgassa pahānā vocchijjatārammaṇaṁ patiṭṭhā viññāṇassa na hoti. ",
  "sn22.54:4.8": "Tadappatiṭṭhitaṁ viññāṇaṁ avirūḷhaṁ anabhisaṅkhacca vimuttaṁ. ",
  "sn22.54:4.9": "Vimuttattā ṭhitaṁ. Ṭhitattā santusitaṁ. Santusitattā na paritassati. Aparitassaṁ paccattaññeva parinibbāyati. ",
  "sn22.54:4.10": "‘Khīṇā jāti …pe… nāparaṁ itthattāyā’ti pajānātī”ti. ",
  "sn22.54:4.11": "Dutiyaṁ. "
}