{
  "sn3.21:0.1": "Saṁyutta Nikāya 3.21 ",
  "sn3.21:0.2": "3. Tatiyavagga ",
  "sn3.21:0.3": "Puggalasutta ",
  "sn3.21:1.1": "Sāvatthinidānaṁ. ",
  "sn3.21:1.2": "Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca: ",
  "sn3.21:1.3": "“cattārome, mahārāja puggalā santo saṁvijjamānā lokasmiṁ. ",
  "sn3.21:1.4": "Katame cattāro? ",
  "sn3.21:1.5": "Tamotamaparāyano, ",
  "sn3.21:1.6": "tamojotiparāyano, ",
  "sn3.21:1.7": "jotitamaparāyano, ",
  "sn3.21:1.8": "jotijotiparāyano. ",
  "sn3.21:2.1": "Kathañca, mahārāja puggalo tamotamaparāyano hoti? ",
  "sn3.21:2.2": "Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. ",
  "sn3.21:2.3": "So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "sn3.21:2.4": "So kāyena duccaritaṁ carati, vācāya duccaritaṁ carati, manasā duccaritaṁ carati. ",
  "sn3.21:2.5": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn3.21:3.1": "Seyyathāpi, mahārāja, puriso andhakārā vā andhakāraṁ gaccheyya, tamā vā tamaṁ gaccheyya, lohitamalā vā lohitamalaṁ gaccheyya. ",
  "sn3.21:3.2": "Tathūpamāhaṁ, mahārāja, imaṁ puggalaṁ vadāmi. ",
  "sn3.21:3.3": "Evaṁ kho, mahārāja, puggalo tamotamaparāyano hoti. ",
  "sn3.21:4.1": "Kathañca, mahārāja, puggalo tamojotiparāyano hoti? ",
  "sn3.21:4.2": "Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. ",
  "sn3.21:4.3": "So ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "sn3.21:4.4": "So kāyena sucaritaṁ carati, vācāya sucaritaṁ carati, manasā sucaritaṁ carati. ",
  "sn3.21:4.5": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn3.21:5.1": "Seyyathāpi, mahārāja, puriso pathaviyā vā pallaṅkaṁ āroheyya, pallaṅkā vā assapiṭṭhiṁ āroheyya, assapiṭṭhiyā vā hatthikkhandhaṁ āroheyya, hatthikkhandhā vā pāsādaṁ āroheyya. ",
  "sn3.21:5.2": "Tathūpamāhaṁ, mahārāja, imaṁ puggalaṁ vadāmi. ",
  "sn3.21:5.3": "Evaṁ kho, mahārāja, puggalo tamojotiparāyano hoti. ",
  "sn3.21:6.1": "Kathañca, mahārāja, puggalo jotitamaparāyano hoti? ",
  "sn3.21:6.2": "Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. ",
  "sn3.21:6.3": "So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "sn3.21:6.4": "So kāyena duccaritaṁ carati, vācāya duccaritaṁ carati, manasā duccaritaṁ carati. ",
  "sn3.21:6.5": "So kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "sn3.21:7.1": "Seyyathāpi, mahārāja, puriso pāsādā vā hatthikkhandhaṁ oroheyya, hatthikkhandhā vā assapiṭṭhiṁ oroheyya, assapiṭṭhiyā vā pallaṅkaṁ oroheyya, pallaṅkā vā pathaviṁ oroheyya, pathaviyā vā andhakāraṁ paviseyya. ",
  "sn3.21:7.2": "Tathūpamāhaṁ, mahārāja, imaṁ puggalaṁ vadāmi. ",
  "sn3.21:7.3": "Evaṁ kho, mahārāja, puggalo jotitamaparāyano hoti. ",
  "sn3.21:8.1": "Kathañca, mahārāja, puggalo jotijotiparāyano hoti? ",
  "sn3.21:8.2": "Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. ",
  "sn3.21:8.3": "So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "sn3.21:8.4": "So kāyena sucaritaṁ carati, vācāya sucaritaṁ carati, manasā sucaritaṁ carati. ",
  "sn3.21:8.5": "So kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati. ",
  "sn3.21:9.1": "Seyyathāpi, mahārāja, puriso pallaṅkā vā pallaṅkaṁ saṅkameyya, assapiṭṭhiyā vā assapiṭṭhiṁ saṅkameyya, hatthikkhandhā vā hatthikkhandhaṁ saṅkameyya, pāsādā vā pāsādaṁ saṅkameyya. ",
  "sn3.21:9.2": "Tathūpamāhaṁ, mahārāja, imaṁ puggalaṁ vadāmi. ",
  "sn3.21:9.3": "Evaṁ kho, mahārāja, puggalo jotijotiparāyano hoti. ",
  "sn3.21:9.4": "Ime kho, mahārāja, cattāro puggalā santo saṁvijjamānā lokasmin”ti. ",
  "sn3.21:9.5": "Idamavoca …pe… ",
  "sn3.21:10.1": "“Daliddo puriso rāja, ",
  "sn3.21:10.2": "assaddho hoti maccharī; ",
  "sn3.21:10.3": "Kadariyo pāpasaṅkappo, ",
  "sn3.21:10.4": "micchādiṭṭhi anādaro. ",
  "sn3.21:11.1": "Samaṇe brāhmaṇe vāpi, ",
  "sn3.21:11.2": "aññe vāpi vanibbake; ",
  "sn3.21:11.3": "Akkosati paribhāsati, ",
  "sn3.21:11.4": "natthiko hoti rosako. ",
  "sn3.21:12.1": "Dadamānaṁ nivāreti, ",
  "sn3.21:12.2": "yācamānāna bhojanaṁ; ",
  "sn3.21:12.3": "Tādiso puriso rāja, ",
  "sn3.21:12.4": "mīyamāno janādhipa; ",
  "sn3.21:12.5": "Upeti nirayaṁ ghoraṁ, ",
  "sn3.21:12.6": "tamotamaparāyano. ",
  "sn3.21:13.1": "Daliddo puriso rāja, ",
  "sn3.21:13.2": "saddho hoti amaccharī; ",
  "sn3.21:13.3": "Dadāti seṭṭhasaṅkappo, ",
  "sn3.21:13.4": "abyaggamanaso naro. ",
  "sn3.21:14.1": "Samaṇe brāhmaṇe vāpi, ",
  "sn3.21:14.2": "aññe vāpi vanibbake; ",
  "sn3.21:14.3": "Uṭṭhāya abhivādeti, ",
  "sn3.21:14.4": "samacariyāya sikkhati. ",
  "sn3.21:15.1": "Dadamānaṁ na vāreti, ",
  "sn3.21:15.2": "yācamānāna bhojanaṁ; ",
  "sn3.21:15.3": "Tādiso puriso rāja, ",
  "sn3.21:15.4": "mīyamāno janādhipa; ",
  "sn3.21:15.5": "Upeti tidivaṁ ṭhānaṁ, ",
  "sn3.21:15.6": "tamojotiparāyano. ",
  "sn3.21:16.1": "Aḍḍho ce puriso rāja, ",
  "sn3.21:16.2": "assaddho hoti maccharī; ",
  "sn3.21:16.3": "Kadariyo pāpasaṅkappo, ",
  "sn3.21:16.4": "micchādiṭṭhi anādaro. ",
  "sn3.21:17.1": "Samaṇe brāhmaṇe vāpi, ",
  "sn3.21:17.2": "aññe vāpi vanibbake; ",
  "sn3.21:17.3": "Akkosati paribhāsati, ",
  "sn3.21:17.4": "natthiko hoti rosako. ",
  "sn3.21:18.1": "Dadamānaṁ nivāreti, ",
  "sn3.21:18.2": "yācamānāna bhojanaṁ; ",
  "sn3.21:18.3": "Tādiso puriso rāja, ",
  "sn3.21:18.4": "mīyamāno janādhipa; ",
  "sn3.21:18.5": "Upeti nirayaṁ ghoraṁ, ",
  "sn3.21:18.6": "jotitamaparāyano. ",
  "sn3.21:19.1": "Aḍḍho ce puriso rāja, ",
  "sn3.21:19.2": "saddho hoti amaccharī; ",
  "sn3.21:19.3": "Dadāti seṭṭhasaṅkappo, ",
  "sn3.21:19.4": "abyaggamanaso naro. ",
  "sn3.21:20.1": "Samaṇe brāhmaṇe vāpi, ",
  "sn3.21:20.2": "aññe vāpi vanibbake; ",
  "sn3.21:20.3": "Uṭṭhāya abhivādeti, ",
  "sn3.21:20.4": "samacariyāya sikkhati. ",
  "sn3.21:21.1": "Dadamānaṁ na vāreti, ",
  "sn3.21:21.2": "yācamānāna bhojanaṁ; ",
  "sn3.21:21.3": "Tādiso puriso rāja, ",
  "sn3.21:21.4": "mīyamāno janādhipa; ",
  "sn3.21:21.5": "Upeti tidivaṁ ṭhānaṁ, ",
  "sn3.21:21.6": "jotijotiparāyano”ti. "
}