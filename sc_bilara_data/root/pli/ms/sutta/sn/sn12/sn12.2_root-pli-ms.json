{
  "sn12.2:0.1": "Saṁyutta Nikāya 12 ",
  "sn12.2:0.2": "1. Buddhavagga ",
  "sn12.2:0.3": "2. Vibhaṅgasutta ",
  "sn12.2:1.1": "Sāvatthiyaṁ viharati. ",
  "sn12.2:1.2": "“Paṭiccasamuppādaṁ vo, bhikkhave, desessāmi vibhajissāmi. ",
  "sn12.2:1.3": "Taṁ suṇātha, sādhukaṁ manasi karotha, bhāsissāmī”ti. ",
  "sn12.2:1.4": "“Evaṁ, bhante”ti kho te bhikkhū bhagavato paccassosuṁ. ",
  "sn12.2:1.5": "Bhagavā etadavoca: ",
  "sn12.2:2.1": "“Katamo ca, bhikkhave, paṭiccasamuppādo? ",
  "sn12.2:2.2": "Avijjāpaccayā, bhikkhave, saṅkhārā; ",
  "sn12.2:2.3": "saṅkhārapaccayā viññāṇaṁ; ",
  "sn12.2:2.4": "viññāṇapaccayā nāmarūpaṁ; ",
  "sn12.2:2.5": "nāmarūpapaccayā saḷāyatanaṁ; ",
  "sn12.2:2.6": "saḷāyatanapaccayā phasso; ",
  "sn12.2:2.7": "phassapaccayā vedanā; ",
  "sn12.2:2.8": "vedanāpaccayā taṇhā; ",
  "sn12.2:2.9": "taṇhāpaccayā upādānaṁ; ",
  "sn12.2:2.10": "upādānapaccayā bhavo; ",
  "sn12.2:2.11": "bhavapaccayā jāti; ",
  "sn12.2:2.12": "jātipaccayā jarāmaraṇaṁ sokaparidevadukkhadomanassupāyāsā sambhavanti. ",
  "sn12.2:2.13": "Evametassa kevalassa dukkhakkhandhassa samudayo hoti. ",
  "sn12.2:3.1": "Katamañca, bhikkhave, jarāmaraṇaṁ? ",
  "sn12.2:3.2": "Yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko; ",
  "sn12.2:3.3": "ayaṁ vuccati jarā. ",
  "sn12.2:3.4": "Yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo (…), ",
  "sn12.2:3.5": "idaṁ vuccati maraṇaṁ. ",
  "sn12.2:3.6": "Iti ayañca jarā, idañca maraṇaṁ. ",
  "sn12.2:3.7": "Idaṁ vuccati, bhikkhave, jarāmaraṇaṁ. ",
  "sn12.2:4.1": "Katamā ca, bhikkhave, jāti? ",
  "sn12.2:4.2": "Yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho. ",
  "sn12.2:4.3": "Ayaṁ vuccati, bhikkhave, jāti. ",
  "sn12.2:5.1": "Katamo ca, bhikkhave, bhavo? ",
  "sn12.2:5.2": "Tayome, bhikkhave, bhavā—",
  "sn12.2:5.3": "kāmabhavo, rūpabhavo, arūpabhavo. ",
  "sn12.2:5.4": "Ayaṁ vuccati, bhikkhave, bhavo. ",
  "sn12.2:6.1": "Katamañca, bhikkhave, upādānaṁ? ",
  "sn12.2:6.2": "Cattārimāni, bhikkhave, upādānāni—",
  "sn12.2:6.3": "kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. ",
  "sn12.2:6.4": "Idaṁ vuccati, bhikkhave, upādānaṁ. ",
  "sn12.2:7.1": "Katamā ca, bhikkhave, taṇhā? ",
  "sn12.2:7.2": "Chayime, bhikkhave, taṇhākāyā—",
  "sn12.2:7.3": "rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. ",
  "sn12.2:7.4": "Ayaṁ vuccati, bhikkhave, taṇhā. ",
  "sn12.2:8.1": "Katamā ca, bhikkhave, vedanā? ",
  "sn12.2:8.2": "Chayime, bhikkhave, vedanākāyā—",
  "sn12.2:8.3": "cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. ",
  "sn12.2:8.4": "Ayaṁ vuccati, bhikkhave, vedanā. ",
  "sn12.2:9.1": "Katamo ca, bhikkhave, phasso? ",
  "sn12.2:9.2": "Chayime, bhikkhave, phassakāyā—",
  "sn12.2:9.3": "cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. ",
  "sn12.2:9.4": "Ayaṁ vuccati, bhikkhave, phasso. ",
  "sn12.2:10.1": "Katamañca, bhikkhave, saḷāyatanaṁ? ",
  "sn12.2:10.2": "Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ—",
  "sn12.2:10.3": "idaṁ vuccati, bhikkhave, saḷāyatanaṁ. ",
  "sn12.2:11.1": "Katamañca, bhikkhave, nāmarūpaṁ? ",
  "sn12.2:11.2": "Vedanā, saññā, cetanā, phasso, manasikāro—",
  "sn12.2:11.3": "idaṁ vuccati nāmaṁ. ",
  "sn12.2:11.4": "Cattāro ca mahābhūtā, catunnañca mahābhūtānaṁ upādāyarūpaṁ. ",
  "sn12.2:11.5": "Idaṁ vuccati rūpaṁ. ",
  "sn12.2:11.6": "Iti idañca nāmaṁ, idañca rūpaṁ. ",
  "sn12.2:11.7": "Idaṁ vuccati, bhikkhave, nāmarūpaṁ. ",
  "sn12.2:12.1": "Katamañca, bhikkhave, viññāṇaṁ? ",
  "sn12.2:12.2": "Chayime, bhikkhave, viññāṇakāyā—",
  "sn12.2:12.3": "cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. ",
  "sn12.2:12.4": "Idaṁ vuccati, bhikkhave, viññāṇaṁ. ",
  "sn12.2:13.1": "Katame ca, bhikkhave, saṅkhārā? ",
  "sn12.2:13.2": "Tayome, bhikkhave, saṅkhārā—",
  "sn12.2:13.3": "kāyasaṅkhāro, vacīsaṅkhāro, cittasaṅkhāro. ",
  "sn12.2:13.4": "Ime vuccanti, bhikkhave, saṅkhārā. ",
  "sn12.2:14.1": "Katamā ca, bhikkhave, avijjā? ",
  "sn12.2:14.2": "Yaṁ kho, bhikkhave, dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ. ",
  "sn12.2:14.3": "Ayaṁ vuccati, bhikkhave, avijjā. ",
  "sn12.2:15.1": "Iti kho, bhikkhave, avijjāpaccayā saṅkhārā; ",
  "sn12.2:15.2": "saṅkhārapaccayā viññāṇaṁ …pe… ",
  "sn12.2:15.3": "evametassa kevalassa dukkhakkhandhassa samudayo hoti. ",
  "sn12.2:15.4": "Avijjāya tveva asesavirāganirodhā saṅkhāranirodho; ",
  "sn12.2:15.5": "saṅkhāranirodhā viññāṇanirodho …pe… ",
  "sn12.2:15.6": "evametassa kevalassa dukkhakkhandhassa nirodho hotī”ti. ",
  "sn12.2:15.7": "Dutiyaṁ. "
}