{
  "sn12.19:0.1": "Saṁyutta Nikāya 12 ",
  "sn12.19:0.2": "2. Āhāravagga ",
  "sn12.19:0.3": "19. Bālapaṇḍitasutta ",
  "sn12.19:1.1": "Sāvatthiyaṁ viharati. ",
  "sn12.19:1.2": "“Avijjānīvaraṇassa, bhikkhave, bālassa taṇhāya sampayuttassa evamayaṁ kāyo samudāgato. ",
  "sn12.19:1.3": "Iti ayañceva kāyo bahiddhā ca nāmarūpaṁ, itthetaṁ dvayaṁ, dvayaṁ paṭicca phasso saḷevāyatanāni, yehi phuṭṭho bālo sukhadukkhaṁ paṭisaṁvedayati etesaṁ vā aññatarena. ",
  "sn12.19:2.1": "Avijjānīvaraṇassa, bhikkhave, paṇḍitassa taṇhāya sampayuttassa evamayaṁ kāyo samudāgato. ",
  "sn12.19:2.2": "Iti ayañceva kāyo bahiddhā ca nāmarūpaṁ, itthetaṁ dvayaṁ, dvayaṁ paṭicca phasso saḷevāyatanāni, yehi phuṭṭho paṇḍito sukhadukkhaṁ paṭisaṁvedayati etesaṁ vā aññatarena. ",
  "sn12.19:3.1": "Tatra, bhikkhave, ko viseso ko adhippayāso kiṁ nānākaraṇaṁ paṇḍitassa bālenā”ti? ",
  "sn12.19:3.2": "“Bhagavaṁmūlakā no, bhante, dhammā, bhagavaṁnettikā, bhagavaṁpaṭisaraṇā. Sādhu vata, bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn12.19:4.1": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "sn12.19:4.2": "“Evaṁ, bhante”ti kho te bhikkhū bhagavato paccassosuṁ. ",
  "sn12.19:4.3": "Bhagavā etadavoca: ",
  "sn12.19:5.1": "“Yāya ca, bhikkhave, avijjāya nivutassa bālassa yāya ca taṇhāya sampayuttassa ayaṁ kāyo samudāgato, sā ceva avijjā bālassa appahīnā sā ca taṇhā aparikkhīṇā. ",
  "sn12.19:5.2": "Taṁ kissa hetu? ",
  "sn12.19:5.3": "Na, bhikkhave, bālo acari brahmacariyaṁ sammā dukkhakkhayāya. ",
  "sn12.19:5.4": "Tasmā bālo kāyassa bhedā kāyūpago hoti, ",
  "sn12.19:5.5": "so kāyūpago samāno na parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn12.19:5.6": "Na parimuccati dukkhasmāti vadāmi. ",
  "sn12.19:6.1": "Yāya ca, bhikkhave, avijjāya nivutassa paṇḍitassa yāya ca taṇhāya sampayuttassa ayaṁ kāyo samudāgato, sā ceva avijjā paṇḍitassa pahīnā, sā ca taṇhā parikkhīṇā. ",
  "sn12.19:6.2": "Taṁ kissa hetu? ",
  "sn12.19:6.3": "Acari, bhikkhave, paṇḍito brahmacariyaṁ sammā dukkhakkhayāya. ",
  "sn12.19:6.4": "Tasmā paṇḍito kāyassa bhedā na kāyūpago hoti. ",
  "sn12.19:6.5": "So akāyūpago samāno parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn12.19:6.6": "Parimuccati dukkhasmāti vadāmi. ",
  "sn12.19:6.7": "Ayaṁ kho, bhikkhave, viseso, ayaṁ adhippayāso, idaṁ nānākaraṇaṁ paṇḍitassa bālena yadidaṁ brahmacariyavāso”ti. ",
  "sn12.19:6.8": "Navamaṁ. "
}