{
  "sn12.18:0.1": "Saṁyutta Nikāya 12 ",
  "sn12.18:0.2": "2. Āhāravagga ",
  "sn12.18:0.3": "18. Timbarukasutta ",
  "sn12.18:1.1": "Sāvatthiyaṁ viharati. ",
  "sn12.18:1.2": "Atha kho timbaruko paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "sn12.18:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho timbaruko paribbājako bhagavantaṁ etadavoca: ",
  "sn12.18:2.1": "“Kiṁ nu kho, bho gotama, sayaṅkataṁ sukhadukkhanti? ",
  "sn12.18:2.2": "Mā hevaṁ, timbarukāti bhagavā avoca. ",
  "sn12.18:2.3": "Kiṁ pana, bho gotama, paraṅkataṁ sukhadukkhanti? ",
  "sn12.18:2.4": "Mā hevaṁ, timbarukāti bhagavā avoca. ",
  "sn12.18:2.5": "Kiṁ nu kho, bho gotama, sayaṅkatañca paraṅkatañca sukhadukkhanti? ",
  "sn12.18:2.6": "Mā hevaṁ, timbarukāti bhagavā avoca. ",
  "sn12.18:2.7": "Kiṁ pana, bho gotama, asayaṅkāraṁ aparaṅkāraṁ adhiccasamuppannaṁ sukhadukkhanti? ",
  "sn12.18:2.8": "Mā hevaṁ, timbarukāti bhagavā avoca. ",
  "sn12.18:2.9": "Kiṁ nu kho, bho gotama, natthi sukhadukkhanti? ",
  "sn12.18:2.10": "Na kho, timbaruka, natthi sukhadukkhaṁ; ",
  "sn12.18:2.11": "atthi kho, timbaruka, sukhadukkhanti. ",
  "sn12.18:2.12": "Tena hi bhavaṁ gotamo sukhadukkhaṁ na jānāti, na passatīti? ",
  "sn12.18:2.13": "Na khvāhaṁ, timbaruka, sukhadukkhaṁ na jānāmi, na passāmi. ",
  "sn12.18:2.14": "Jānāmi khvāhaṁ, timbaruka, sukhadukkhaṁ; ",
  "sn12.18:2.15": "passāmi khvāhaṁ, timbaruka, sukhadukkhan”ti. ",
  "sn12.18:3.1": "“‘Kiṁ nu kho, bho gotama, sayaṅkataṁ sukhadukkhan’ti iti puṭṭho samāno ‘mā hevaṁ, timbarukā’ti vadesi. ",
  "sn12.18:3.2": "‘Kiṁ pana, bho gotama, paraṅkataṁ sukhadukkhan’ti iti puṭṭho samāno ‘mā hevaṁ, timbarukā’ti vadesi. ",
  "sn12.18:3.3": "‘Kiṁ nu kho, bho gotama, sayaṅkatañca paraṅkatañca sukhadukkhan’ti iti puṭṭho samāno ‘mā hevaṁ, timbarukā’ti vadesi. ",
  "sn12.18:3.4": "‘Kiṁ pana, bho gotama, asayaṅkāraṁ aparaṅkāraṁ adhiccasamuppannaṁ sukhadukkhan’ti iti puṭṭho samāno ‘mā hevaṁ, timbarukā’ti vadesi. ",
  "sn12.18:3.5": "‘Kiṁ nu kho, bho gotama, natthi sukhadukkhan’ti iti puṭṭho samāno ‘na kho, timbaruka, natthi sukhadukkhaṁ; ",
  "sn12.18:3.6": "atthi kho, timbaruka, sukhadukkhan’ti vadesi. ",
  "sn12.18:3.7": "‘Tena hi bhavaṁ gotamo sukhadukkhaṁ na jānāti, na passatī’ti iti puṭṭho samāno ‘na khvāhaṁ, timbaruka, sukhadukkhaṁ na jānāmi, na passāmi. ",
  "sn12.18:3.8": "Jānāmi khvāhaṁ, timbaruka, sukhadukkhaṁ; ",
  "sn12.18:3.9": "passāmi khvāhaṁ, timbaruka, sukhadukkhan’ti vadesi. ",
  "sn12.18:3.10": "Ācikkhatu ca me bhavaṁ gotamo sukhadukkhaṁ. ",
  "sn12.18:3.11": "Desetu ca me bhavaṁ gotamo sukhadukkhan”ti. ",
  "sn12.18:4.1": "“‘Sā vedanā, so vedayatī’ti kho, timbaruka, ādito sato ‘sayaṅkataṁ sukhadukkhan’ti evampāhaṁ na vadāmi. ",
  "sn12.18:4.2": "‘Aññā vedanā, añño vedayatī’ti kho, timbaruka, vedanābhitunnassa sato ‘paraṅkataṁ sukhadukkhan’ti evampāhaṁ na vadāmi. ",
  "sn12.18:4.3": "Ete te, timbaruka, ubho ante anupagamma majjhena tathāgato dhammaṁ deseti: ",
  "sn12.18:4.4": "‘avijjāpaccayā saṅkhārā; ",
  "sn12.18:4.5": "saṅkhārapaccayā viññāṇaṁ …pe… ",
  "sn12.18:4.6": "evametassa kevalassa dukkhakkhandhassa samudayo hoti. ",
  "sn12.18:4.7": "Avijjāya tveva asesavirāganirodhā saṅkhāranirodho; ",
  "sn12.18:4.8": "saṅkhāranirodhā viññāṇanirodho …pe… ",
  "sn12.18:4.9": "evametassa kevalassa dukkhakkhandhassa nirodho hotī’”ti. ",
  "sn12.18:5.1": "Evaṁ vutte, timbaruko paribbājako bhagavantaṁ etadavoca: ",
  "sn12.18:5.2": "“abhikkantaṁ, bho gotama …pe… ",
  "sn12.18:5.3": "esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "sn12.18:5.4": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "sn12.18:5.5": "Aṭṭhamaṁ. "
}