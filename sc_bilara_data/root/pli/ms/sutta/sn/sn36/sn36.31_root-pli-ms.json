{
  "sn36.31:0.1": "Saṁyutta Nikāya 36.31 ",
  "sn36.31:0.2": "3. Aṭṭhasatapariyāyavagga ",
  "sn36.31:0.3": "Nirāmisasutta ",
  "sn36.31:1.1": "“Atthi, bhikkhave, sāmisā pīti, atthi nirāmisā pīti, atthi nirāmisā nirāmisatarā pīti; ",
  "sn36.31:1.2": "atthi sāmisaṁ sukhaṁ, atthi nirāmisaṁ sukhaṁ, atthi nirāmisā nirāmisataraṁ sukhaṁ; ",
  "sn36.31:1.3": "atthi sāmisā upekkhā, atthi nirāmisā upekkhā, atthi nirāmisā nirāmisatarā upekkhā; ",
  "sn36.31:1.4": "atthi sāmiso vimokkho, atthi nirāmiso vimokkho, atthi nirāmisā nirāmisataro vimokkho. ",
  "sn36.31:1.5": "Katamā ca, bhikkhave, sāmisā pīti? ",
  "sn36.31:1.6": "Pañcime, bhikkhave, kāmaguṇā. ",
  "sn36.31:1.7": "Katame pañca? ",
  "sn36.31:1.8": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe… ",
  "sn36.31:1.9": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ",
  "sn36.31:1.10": "Ime kho, bhikkhave, pañca kāmaguṇā. ",
  "sn36.31:1.11": "Yā kho, bhikkhave, ime pañca kāmaguṇe paṭicca uppajjati pīti, ayaṁ vuccati, bhikkhave, sāmisā pīti. ",
  "sn36.31:2.1": "Katamā ca, bhikkhave, nirāmisā pīti? ",
  "sn36.31:2.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn36.31:2.3": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn36.31:2.4": "Ayaṁ vuccati, bhikkhave, nirāmisā pīti. ",
  "sn36.31:3.1": "Katamā ca, bhikkhave, nirāmisā nirāmisatarā pīti? ",
  "sn36.31:3.2": "Yā kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati pīti, ayaṁ vuccati, bhikkhave, nirāmisā nirāmisatarā pīti. ",
  "sn36.31:4.1": "Katamañca, bhikkhave, sāmisaṁ sukhaṁ? ",
  "sn36.31:4.2": "Pañcime, bhikkhave, kāmaguṇā. ",
  "sn36.31:4.3": "Katame pañca? ",
  "sn36.31:4.4": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe… ",
  "sn36.31:4.5": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ",
  "sn36.31:4.6": "Ime kho, bhikkhave, pañca kāmaguṇā. ",
  "sn36.31:4.7": "Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati, bhikkhave, sāmisaṁ sukhaṁ. ",
  "sn36.31:5.1": "Katamañca, bhikkhave, nirāmisaṁ sukhaṁ? ",
  "sn36.31:5.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn36.31:5.3": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn36.31:5.4": "Pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja viharati. ",
  "sn36.31:5.5": "Idaṁ vuccati, bhikkhave, nirāmisaṁ sukhaṁ. ",
  "sn36.31:6.1": "Katamañca, bhikkhave, nirāmisā nirāmisataraṁ sukhaṁ? ",
  "sn36.31:6.2": "Yaṁ kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati sukhaṁ somanassaṁ, idaṁ vuccati, bhikkhave, nirāmisā nirāmisataraṁ sukhaṁ. ",
  "sn36.31:7.1": "Katamā ca, bhikkhave, sāmisā upekkhā? ",
  "sn36.31:7.2": "Pañcime, bhikkhave, kāmaguṇā. ",
  "sn36.31:7.3": "Katame pañca? ",
  "sn36.31:7.4": "Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā …pe… ",
  "sn36.31:7.5": "kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. ",
  "sn36.31:7.6": "Ime kho, bhikkhave, pañca kāmaguṇā. ",
  "sn36.31:7.7": "Yā kho, bhikkhave, ime pañca kāmaguṇe paṭicca uppajjati upekkhā, ayaṁ vuccati, bhikkhave, sāmisā upekkhā. ",
  "sn36.31:8.1": "Katamā ca, bhikkhave, nirāmisā upekkhā? ",
  "sn36.31:8.2": "Idha, bhikkhave, bhikkhu sukhassa ca pahānā, dukkhassa ca pahānā, pubbeva somanassadomanassānaṁ atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. ",
  "sn36.31:8.3": "Ayaṁ vuccati, bhikkhave, nirāmisā upekkhā. ",
  "sn36.31:9.1": "Katamā ca, bhikkhave, nirāmisā nirāmisatarā upekkhā? ",
  "sn36.31:9.2": "Yā kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati upekkhā, ayaṁ vuccati, bhikkhave, nirāmisā nirāmisatarā upekkhā. ",
  "sn36.31:10.1": "Katamo ca, bhikkhave, sāmiso vimokkho? ",
  "sn36.31:10.2": "Rūpappaṭisaṁyutto vimokkho sāmiso vimokkho. ",
  "sn36.31:11.1": "Katamo ca, bhikkhave, nirāmiso vimokkho? ",
  "sn36.31:11.2": "Arūpappaṭisaṁyutto vimokkho nirāmiso vimokkho. ",
  "sn36.31:12.1": "Katamo ca, bhikkhave, nirāmisā nirāmisataro vimokkho? ",
  "sn36.31:12.2": "Yo kho, bhikkhave, khīṇāsavassa bhikkhuno rāgā cittaṁ vimuttaṁ paccavekkhato, dosā cittaṁ vimuttaṁ paccavekkhato, mohā cittaṁ vimuttaṁ paccavekkhato uppajjati vimokkho, ayaṁ vuccati, bhikkhave, nirāmisā nirāmisataro vimokkho”ti. ",
  "sn36.31:12.3": "Ekādasamaṁ. ",
  "sn36.31:12.4": "Aṭṭhasatapariyāyavaggo tatiyo. ",
  "sn36.31:13.0": "Tassuddānaṁ ",
  "sn36.31:13.1": "Sīvakaaṭṭhasataṁ bhikkhu, ",
  "sn36.31:13.2": "pubbe ñāṇañca bhikkhunā; ",
  "sn36.31:13.3": "Samaṇabrāhmaṇā tīṇi, ",
  "sn36.31:13.4": "suddhikañca nirāmisanti. ",
  "sn36.31:13.5": "Vedanāsaṁyuttaṁ samattaṁ. "
}