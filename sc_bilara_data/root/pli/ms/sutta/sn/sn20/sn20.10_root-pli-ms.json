{
  "sn20.10:0.1": "Saṁyutta Nikāya 20 ",
  "sn20.10:0.2": "1. Opammavagga ",
  "sn20.10:0.3": "10. Biḷārasutta ",
  "sn20.10:1.1": "Sāvatthiyaṁ viharati. ",
  "sn20.10:1.2": "Tena kho pana samayena aññataro bhikkhu ativelaṁ kulesu cārittaṁ āpajjati. ",
  "sn20.10:1.3": "Tamenaṁ bhikkhū evamāhaṁsu: ",
  "sn20.10:1.4": "“māyasmā ativelaṁ kulesu cārittaṁ āpajjī”ti. ",
  "sn20.10:1.5": "So bhikkhu bhikkhūhi vuccamāno na viramati. ",
  "sn20.10:1.6": "Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn20.10:1.7": "“idha, bhante, aññataro bhikkhu ativelaṁ kulesu cārittaṁ āpajjati. ",
  "sn20.10:1.8": "Tamenaṁ bhikkhū evamāhaṁsu: ",
  "sn20.10:1.9": "‘māyasmā ativelaṁ kulesu cārittaṁ āpajjī’ti. ",
  "sn20.10:1.10": "So bhikkhu bhikkhūhi vuccamāno na viramatī”ti. ",
  "sn20.10:2.1": "“Bhūtapubbaṁ, bhikkhave, biḷāro sandhisamalasaṅkaṭīre ṭhito ahosi mudumūsiṁ maggayamāno: ",
  "sn20.10:2.2": "‘yadāyaṁ mudumūsi gocarāya pakkamissati, tattheva naṁ gahetvā khādissāmī’ti. ",
  "sn20.10:2.3": "Atha kho so, bhikkhave, mudumūsi gocarāya pakkāmi. ",
  "sn20.10:2.4": "Tamenaṁ biḷāro gahetvā sahasā saṅkhāditvā ajjhohari. ",
  "sn20.10:2.5": "Tassa so mudumūsi antampi khādi, antaguṇampi khādi. ",
  "sn20.10:2.6": "So tatonidānaṁ maraṇampi nigacchi maraṇamattampi dukkhaṁ. ",
  "sn20.10:3.1": "Evameva kho, bhikkhave, idhekacco bhikkhu pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena, anupaṭṭhitāya satiyā, asaṁvutehi indriyehi. ",
  "sn20.10:3.2": "So tattha passati mātugāmaṁ dunnivatthaṁ vā duppārutaṁ vā. ",
  "sn20.10:3.3": "Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti. ",
  "sn20.10:3.4": "So rāgānuddhaṁsena cittena maraṇaṁ vā nigacchati maraṇamattaṁ vā dukkhaṁ. ",
  "sn20.10:3.5": "Maraṇañhetaṁ, bhikkhave, ariyassa vinaye yo sikkhaṁ paccakkhāya hīnāyāvattati. ",
  "sn20.10:3.6": "Maraṇamattañhetaṁ, bhikkhave, dukkhaṁ yadidaṁ aññataraṁ saṅkiliṭṭhaṁ āpattiṁ āpajjati. ",
  "sn20.10:3.7": "Yathārūpāya āpattiyā vuṭṭhānaṁ paññāyati. ",
  "sn20.10:3.8": "Tasmātiha, bhikkhave, evaṁ sikkhitabbaṁ: ",
  "sn20.10:3.9": "‘rakkhiteneva kāyena rakkhitāya vācāya rakkhitena cittena, upaṭṭhitāya satiyā, saṁvutehi indriyehi gāmaṁ vā nigamaṁ vā piṇḍāya pavisissāmā’ti. ",
  "sn20.10:3.10": "Evañhi vo, bhikkhave, sikkhitabban”ti. ",
  "sn20.10:3.11": "Dasamaṁ. "
}