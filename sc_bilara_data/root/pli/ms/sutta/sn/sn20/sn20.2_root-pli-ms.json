{
  "sn20.2:0.1": "Saṁyutta Nikāya 20 ",
  "sn20.2:0.2": "1. Opammavagga ",
  "sn20.2:0.3": "2. Nakhasikhasutta ",
  "sn20.2:1.1": "Sāvatthiyaṁ viharati. ",
  "sn20.2:1.2": "Atha kho bhagavā parittaṁ nakhasikhāyaṁ paṁsuṁ āropetvā bhikkhū āmantesi: ",
  "sn20.2:1.3": "“Taṁ kiṁ maññatha, bhikkhave, ",
  "sn20.2:1.4": "katamaṁ nu kho bahutaraṁ, yo cāyaṁ mayā paritto nakhasikhāyaṁ paṁsu āropito yā cāyaṁ mahāpathavī”ti? ",
  "sn20.2:1.5": "“Etadeva, bhante, bahutaraṁ yadidaṁ mahāpathavī. ",
  "sn20.2:1.6": "Appamattakoyaṁ bhagavatā paritto nakhasikhāyaṁ paṁsu āropito. ",
  "sn20.2:1.7": "Saṅkhampi na upeti upanidhimpi na upeti kalabhāgampi na upeti mahāpathaviṁ upanidhāya bhagavatā paritto nakhasikhāyaṁ paṁsu āropito”ti. ",
  "sn20.2:1.8": "“Evameva kho, bhikkhave, appakā te sattā ye manussesu paccājāyanti; ",
  "sn20.2:1.9": "atha kho eteyeva bahutarā sattā ye aññatra manussehi paccājāyanti. ",
  "sn20.2:1.10": "Tasmātiha, bhikkhave, evaṁ sikkhitabbaṁ: ",
  "sn20.2:1.11": "‘appamattā viharissāmā’ti. ",
  "sn20.2:1.12": "Evañhi vo, bhikkhave, sikkhitabban”ti. ",
  "sn20.2:1.13": "Dutiyaṁ. "
}