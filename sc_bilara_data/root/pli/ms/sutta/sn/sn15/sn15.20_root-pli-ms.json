{
  "sn15.20:0.1": "Saṁyutta Nikāya 15.20 ",
  "sn15.20:0.2": "2. Dutiyavagga ",
  "sn15.20:0.3": "Vepullapabbatasutta ",
  "sn15.20:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "sn15.20:1.2": "Tatra kho bhagavā bhikkhū āmantesi: ",
  "sn15.20:1.3": "“bhikkhavo”ti. ",
  "sn15.20:1.4": "“Bhadante”ti te bhikkhū bhagavato paccassosuṁ. ",
  "sn15.20:1.5": "Bhagavā etadavoca: ",
  "sn15.20:2.1": "“Anamataggoyaṁ, bhikkhave, saṁsāro. ",
  "sn15.20:2.2": "Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn15.20:2.3": "Bhūtapubbaṁ, bhikkhave, imassa vepullassa pabbatassa ‘pācīnavaṁso’tveva samaññā udapādi. ",
  "sn15.20:2.4": "Tena kho pana, bhikkhave, samayena manussānaṁ ‘tivarā’tveva samaññā udapādi. ",
  "sn15.20:2.5": "Tivarānaṁ, bhikkhave, manussānaṁ cattārīsa vassasahassāni āyuppamāṇaṁ ahosi. ",
  "sn15.20:2.6": "Tivarā, bhikkhave, manussā pācīnavaṁsaṁ pabbataṁ catūhena ārohanti, catūhena orohanti. ",
  "sn15.20:2.7": "Tena kho pana, bhikkhave, samayena kakusandho bhagavā arahaṁ sammāsambuddho loke uppanno hoti. ",
  "sn15.20:2.8": "Kakusandhassa, bhikkhave, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ. ",
  "sn15.20:2.9": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:2.10": "Evaṁ aniccā, bhikkhave, saṅkhārā; ",
  "sn15.20:2.11": "evaṁ addhuvā, bhikkhave, saṅkhārā; ",
  "sn15.20:2.12": "evaṁ anassāsikā, bhikkhave, saṅkhārā. ",
  "sn15.20:2.13": "Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccituṁ. ",
  "sn15.20:3.1": "Bhūtapubbaṁ, bhikkhave, imassa vepullassa pabbatassa ‘vaṅkako’tveva samaññā udapādi. ",
  "sn15.20:3.2": "Tena kho pana, bhikkhave, samayena manussānaṁ ‘rohitassā’tveva samaññā udapādi. ",
  "sn15.20:3.3": "Rohitassānaṁ, bhikkhave, manussānaṁ tiṁsavassasahassāni āyuppamāṇaṁ ahosi. ",
  "sn15.20:3.4": "Rohitassā, bhikkhave, manussā vaṅkakaṁ pabbataṁ tīhena ārohanti, tīhena orohanti. ",
  "sn15.20:3.5": "Tena kho pana, bhikkhave, samayena koṇāgamano bhagavā arahaṁ sammāsambuddho loke uppanno hoti. ",
  "sn15.20:3.6": "Koṇāgamanassa, bhikkhave, bhagavato arahato sammāsambuddhassa bhiyyosuttaraṁ nāma sāvakayugaṁ ahosi aggaṁ bhaddayugaṁ. ",
  "sn15.20:3.7": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:3.8": "Evaṁ aniccā, bhikkhave, saṅkhārā …pe… ",
  "sn15.20:3.9": "alaṁ vimuccituṁ. ",
  "sn15.20:4.1": "Bhūtapubbaṁ, bhikkhave, imassa vepullassa pabbatassa ‘supasso’tveva samaññā udapādi. ",
  "sn15.20:4.2": "Tena kho pana, bhikkhave, samayena manussānaṁ ‘suppiyā’tveva samaññā udapādi. ",
  "sn15.20:4.3": "Suppiyānaṁ, bhikkhave, manussānaṁ vīsativassasahassāni āyuppamāṇaṁ ahosi. ",
  "sn15.20:4.4": "Suppiyā, bhikkhave, manussā supassaṁ pabbataṁ dvīhena ārohanti, dvīhena orohanti. ",
  "sn15.20:4.5": "Tena kho pana, bhikkhave, samayena kassapo bhagavā arahaṁ sammāsambuddho loke uppanno hoti. ",
  "sn15.20:4.6": "Kassapassa, bhikkhave, bhagavato arahato sammāsambuddhassa tissabhāradvājaṁ nāma sāvakayugaṁ ahosi aggaṁ bhaddayugaṁ. ",
  "sn15.20:4.7": "Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. ",
  "sn15.20:4.8": "Evaṁ aniccā, bhikkhave, saṅkhārā; ",
  "sn15.20:4.9": "evaṁ addhuvā, bhikkhave, saṅkhārā …pe… ",
  "sn15.20:4.10": "alaṁ vimuccituṁ. ",
  "sn15.20:5.1": "Etarahi kho pana, bhikkhave, imassa vepullassa pabbatassa ‘vepullo’tveva samaññā udapādi. ",
  "sn15.20:5.2": "Etarahi kho pana, bhikkhave, imesaṁ manussānaṁ ‘māgadhakā’tveva samaññā udapādi. ",
  "sn15.20:5.3": "Māgadhakānaṁ, bhikkhave, manussānaṁ appakaṁ āyuppamāṇaṁ parittaṁ lahukaṁ; ",
  "sn15.20:5.4": "yo ciraṁ jīvati so vassasataṁ appaṁ vā bhiyyo. ",
  "sn15.20:5.5": "Māgadhakā, bhikkhave, manussā vepullaṁ pabbataṁ muhuttena ārohanti muhuttena orohanti. ",
  "sn15.20:5.6": "Etarahi kho panāhaṁ, bhikkhave, arahaṁ sammāsambuddho loke uppanno. ",
  "sn15.20:5.7": "Mayhaṁ kho pana, bhikkhave, sāriputtamoggallānaṁ nāma sāvakayugaṁ aggaṁ bhaddayugaṁ. ",
  "sn15.20:5.8": "Bhavissati, bhikkhave, so samayo yā ayañcevimassa pabbatassa samaññā antaradhāyissati, ime ca manussā kālaṁ karissanti, ahañca parinibbāyissāmi. ",
  "sn15.20:5.9": "Evaṁ aniccā, bhikkhave, saṅkhārā; ",
  "sn15.20:5.10": "evaṁ addhuvā, bhikkhave, saṅkhārā; ",
  "sn15.20:5.11": "evaṁ anassāsikā, bhikkhave, saṅkhārā. ",
  "sn15.20:5.12": "Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti. ",
  "sn15.20:6.1": "Idamavoca bhagavā. ",
  "sn15.20:6.2": "Idaṁ vatvāna sugato athāparaṁ etadavoca satthā: ",
  "sn15.20:7.1": "“Pācīnavaṁso tivarānaṁ, ",
  "sn15.20:7.2": "rohitassāna vaṅkako; ",
  "sn15.20:7.3": "Suppiyānaṁ supassoti, ",
  "sn15.20:7.4": "māgadhānañca vepullo. ",
  "sn15.20:8.1": "Aniccā vata saṅkhārā, ",
  "sn15.20:8.2": "uppādavayadhammino; ",
  "sn15.20:8.3": "Uppajjitvā nirujjhanti, ",
  "sn15.20:8.4": "tesaṁ vūpasamo sukho”ti. ",
  "sn15.20:8.5": "Dasamaṁ. ",
  "sn15.20:8.6": "Dutiyo vaggo. ",
  "sn15.20:9.0": "Tassuddānaṁ ",
  "sn15.20:9.1": "Duggataṁ sukhitañceva, ",
  "sn15.20:9.2": "tiṁsa mātāpitena ca; ",
  "sn15.20:9.3": "Bhātā bhaginī putto ca, ",
  "sn15.20:9.4": "dhītā vepullapabbataṁ. ",
  "sn15.20:9.5": "Anamataggasaṁyuttaṁ samattaṁ. "
}