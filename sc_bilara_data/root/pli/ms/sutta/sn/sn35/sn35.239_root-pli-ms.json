{
  "sn35.239:0.1": "Saṁyutta Nikāya 35 ",
  "sn35.239:0.2": "19. Āsīvisavagga ",
  "sn35.239:0.3": "239. Rathopamasutta ",
  "sn35.239:1.1": "“Tīhi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṁ khayāya. ",
  "sn35.239:1.2": "Katamehi tīhi? ",
  "sn35.239:1.3": "Indriyesu guttadvāro hoti, bhojane mattaññū, jāgariyaṁ anuyutto. ",
  "sn35.239:2.1": "Kathañca, bhikkhave, bhikkhu indriyesu guttadvāro hoti? ",
  "sn35.239:2.2": "Idha, bhikkhave, bhikkhu cakkhunā rūpaṁ disvā na nimittaggāhī hoti, nānubyañjanaggāhī; ",
  "sn35.239:2.3": "yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ. Tassa saṁvarāya paṭipajjati; rakkhati cakkhundriyaṁ; cakkhundriye saṁvaraṁ āpajjati. ",
  "sn35.239:2.4": "Sotena saddaṁ sutvā … ",
  "sn35.239:2.5": "ghānena gandhaṁ ghāyitvā … ",
  "sn35.239:2.6": "jivhāya rasaṁ sāyitvā … ",
  "sn35.239:2.7": "kāyena phoṭṭhabbaṁ phusitvā … ",
  "sn35.239:2.8": "manasā dhammaṁ viññāya na nimittaggāhī hoti nānubyañjanaggāhī; ",
  "sn35.239:2.9": "yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati; rakkhati manindriyaṁ; manindriye saṁvaraṁ āpajjati. ",
  "sn35.239:2.10": "Seyyathāpi, bhikkhave, subhūmiyaṁ cātumahāpathe ājaññaratho yutto assa ṭhito odhastapatodo. Tamenaṁ dakkho yoggācariyo assadammasārathi abhiruhitvā vāmena hatthena rasmiyo gahetvā, dakkhiṇena hatthena patodaṁ gahetvā, yenicchakaṁ yadicchakaṁ sāreyyapi paccāsāreyyapi. ",
  "sn35.239:2.11": "Evameva kho, bhikkhave, bhikkhu imesaṁ channaṁ indriyānaṁ ārakkhāya sikkhati, saṁyamāya sikkhati, damāya sikkhati, upasamāya sikkhati. ",
  "sn35.239:2.12": "Evaṁ kho, bhikkhave, bhikkhu indriyesu guttadvāro hoti. ",
  "sn35.239:3.1": "Kathañca, bhikkhave, bhikkhu bhojane mattaññū hoti? ",
  "sn35.239:3.2": "Idha, bhikkhave, bhikkhu paṭisaṅkhā yoniso āhāraṁ āhāreti: ",
  "sn35.239:3.3": "‘neva davāya, na madāya, na maṇḍanāya, na vibhūsanāya, yāvadeva imassa kāyassa ṭhitiyā, yāpanāya, vihiṁsūparatiyā, brahmacariyānuggahāya, iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati, anavajjatā ca phāsuvihāro cā’ti. ",
  "sn35.239:3.4": "Seyyathāpi, bhikkhave, puriso vaṇaṁ ālimpeyya yāvadeva rohanatthāya, seyyathā vā pana akkhaṁ abbhañjeyya yāvadeva bhārassa nittharaṇatthāya; ",
  "sn35.239:3.5": "evaṁ kho, bhikkhave, bhikkhu paṭisaṅkhā yoniso āhāraṁ āhāreti: ",
  "sn35.239:3.6": "‘neva davāya, na madāya, na maṇḍanāya, na vibhūsanāya, yāvadeva imassa kāyassa ṭhitiyā, yāpanāya, vihiṁsūparatiyā, brahmacariyānuggahāya, iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati, anavajjatā ca phāsuvihāro cā’ti. ",
  "sn35.239:3.7": "Evaṁ kho, bhikkhave, bhikkhu bhojane mattaññū hoti. ",
  "sn35.239:4.1": "Kathañca, bhikkhave, bhikkhu jāgariyaṁ anuyutto hoti? ",
  "sn35.239:4.2": "Idha, bhikkhave, bhikkhu divasaṁ caṅkamena nisajjāya āvaraṇīyehi dhammehi cittaṁ parisodheti. ",
  "sn35.239:4.3": "Rattiyā paṭhamaṁ yāmaṁ caṅkamena nisajjāya āvaraṇīyehi dhammehi cittaṁ parisodheti. ",
  "sn35.239:4.4": "Rattiyā majjhimaṁ yāmaṁ dakkhiṇena passena sīhaseyyaṁ kappeti pāde pādaṁ accādhāya sato sampajāno uṭṭhānasaññaṁ manasi karitvā. ",
  "sn35.239:4.5": "Rattiyā pacchimaṁ yāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodheti. ",
  "sn35.239:4.6": "Evaṁ kho, bhikkhave, bhikkhu jāgariyaṁ anuyutto hoti. ",
  "sn35.239:4.7": "Imehi kho, bhikkhave, tīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṁ khayāyā”ti. ",
  "sn35.239:4.8": "Dutiyaṁ. "
}