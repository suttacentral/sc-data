{
  "sn35.90:0.1": "Saṁyutta Nikāya 35 ",
  "sn35.90:0.2": "9. Channavagga ",
  "sn35.90:0.3": "90. Paṭhamaejāsutta ",
  "sn35.90:1.1": "“Ejā, bhikkhave, rogo, ejā gaṇḍo, ejā sallaṁ. ",
  "sn35.90:1.2": "Tasmātiha, bhikkhave, tathāgato anejo viharati vītasallo. ",
  "sn35.90:1.3": "Tasmātiha, bhikkhave, bhikkhu cepi ākaṅkheyya ‘anejo vihareyyaṁ vītasallo’ti, ",
  "sn35.90:1.4": "cakkhuṁ na maññeyya, cakkhusmiṁ na maññeyya, cakkhuto na maññeyya, cakkhu meti na maññeyya; ",
  "sn35.90:1.5": "rūpe na maññeyya, rūpesu na maññeyya, rūpato na maññeyya, rūpā meti na maññeyya; ",
  "sn35.90:1.6": "cakkhuviññāṇaṁ na maññeyya, cakkhuviññāṇasmiṁ na maññeyya, cakkhuviññāṇato na maññeyya, cakkhuviññāṇaṁ meti na maññeyya; ",
  "sn35.90:1.7": "cakkhusamphassaṁ na maññeyya, cakkhusamphassasmiṁ na maññeyya, cakkhusamphassato na maññeyya, cakkhusamphasso meti na maññeyya. ",
  "sn35.90:1.8": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya. ",
  "sn35.90:2.1": "Sotaṁ na maññeyya …pe… ",
  "sn35.90:2.2": "ghānaṁ na maññeyya …pe… ",
  "sn35.90:2.3": "jivhaṁ na maññeyya, jivhāya na maññeyya, jivhāto na maññeyya, jivhā meti na maññeyya; ",
  "sn35.90:2.4": "rase na maññeyya …pe… ",
  "sn35.90:2.5": "jivhāviññāṇaṁ na maññeyya …pe… ",
  "sn35.90:2.6": "jivhāsamphassaṁ na maññeyya …pe… ",
  "sn35.90:2.7": "yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya. ",
  "sn35.90:3.1": "Kāyaṁ na maññeyya …pe… ",
  "sn35.90:3.2": "manaṁ na maññeyya, manasmiṁ na maññeyya, manato na maññeyya, mano meti na maññeyya; ",
  "sn35.90:3.3": "dhamme na maññeyya …pe… ",
  "sn35.90:3.4": "mano viññāṇaṁ …pe… ",
  "sn35.90:3.5": "manosamphassaṁ …pe… ",
  "sn35.90:3.6": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya; ",
  "sn35.90:3.7": "sabbaṁ na maññeyya, sabbasmiṁ na maññeyya, sabbato na maññeyya, sabbaṁ meti na maññeyya. ",
  "sn35.90:4.1": "So evaṁ amaññamāno na kiñcipi loke upādiyati. ",
  "sn35.90:4.2": "Anupādiyaṁ na paritassati. Aparitassaṁ paccattaññeva parinibbāyati. ",
  "sn35.90:4.3": "‘Khīṇā jāti, vusitaṁ brahmacariyaṁ, kataṁ karaṇīyaṁ nāparaṁ itthattāyā’ti pajānātī”ti. ",
  "sn35.90:4.4": "Sattamaṁ. "
}