{
  "sn35.72:0.1": "Saṁyutta Nikāya 35 ",
  "sn35.72:0.2": "7. Migajālavagga ",
  "sn35.72:0.3": "72. Dutiyachaphassāyatanasutta ",
  "sn35.72:1.1": "“Yo hi koci, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. ",
  "sn35.72:1.2": "Avusitaṁ tena brahmacariyaṁ, ārakā so imasmā dhammavinayā”ti. ",
  "sn35.72:2.1": "Evaṁ vutte, aññataro bhikkhu bhagavantaṁ etadavoca: ",
  "sn35.72:2.2": "“etthāhaṁ, bhante, anassasaṁ panassasaṁ. ",
  "sn35.72:2.3": "Ahañhi, bhante, channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmī”ti. ",
  "sn35.72:3.1": "“Taṁ kiṁ maññasi, bhikkhu, ",
  "sn35.72:3.2": "cakkhuṁ ‘netaṁ mama, nesohamasmi, na meso attā’ti samanupassasī”ti? ",
  "sn35.72:4.1": "“Evaṁ, bhante”. ",
  "sn35.72:5.1": "“Sādhu, bhikkhu, ettha ca te, bhikkhu, cakkhu ‘netaṁ mama, nesohamasmi na meso attā’ti evametaṁ yathābhūtaṁ sammappaññāya sudiṭṭhaṁ bhavissati. ",
  "sn35.72:5.2": "Evaṁ te etaṁ paṭhamaṁ phassāyatanaṁ pahīnaṁ bhavissati āyatiṁ apunabbhavāya …pe…. ",
  "sn35.72:6.1": "“Jivhaṁ ‘netaṁ mama, nesohamasmi, na meso attā’ti samanupassasī”ti? ",
  "sn35.72:7.1": "“Evaṁ, bhante”. ",
  "sn35.72:8.1": "“Sādhu, bhikkhu, ettha ca te, bhikkhu, jivhā ‘netaṁ mama, nesohamasmi na meso attā’ti evametaṁ yathābhūtaṁ sammappaññāya sudiṭṭhaṁ bhavissati. Evaṁ te etaṁ catutthaṁ phassāyatanaṁ pahīnaṁ bhavissati āyatiṁ apunabbhavāya …pe…. ",
  "sn35.72:9.1": "“Manaṁ ‘netaṁ mama, nesohamasmi, na meso attā’ti samanupassasī”ti? ",
  "sn35.72:10.1": "“Evaṁ, bhante”. ",
  "sn35.72:11.1": "“Sādhu, bhikkhu, ettha ca te, bhikkhu, mano ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya sudiṭṭhaṁ bhavissati. ",
  "sn35.72:11.2": "Evaṁ te etaṁ chaṭṭhaṁ phassāyatanaṁ pahīnaṁ bhavissati āyatiṁ apunabbhavāyā”ti. ",
  "sn35.72:11.3": "Dasamaṁ. "
}