{
  "sn35.232:0.1": "Saṁyutta Nikāya 35 ",
  "sn35.232:0.2": "18. Samuddavagga ",
  "sn35.232:0.3": "232. Koṭṭhikasutta ",
  "sn35.232:1.1": "Ekaṁ samayaṁ āyasmā ca sāriputto āyasmā ca mahākoṭṭhiko bārāṇasiyaṁ viharanti isipatane migadāye. ",
  "sn35.232:1.2": "Atha kho āyasmā mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. ",
  "sn35.232:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā mahākoṭṭhiko āyasmantaṁ sāriputtaṁ etadavoca: ",
  "sn35.232:2.1": "“Kiṁ nu kho, āvuso sāriputta, cakkhu rūpānaṁ saṁyojanaṁ, rūpā cakkhussa saṁyojanaṁ …pe… ",
  "sn35.232:2.2": "jivhā rasānaṁ saṁyojanaṁ, rasā jivhāya saṁyojanaṁ …pe… ",
  "sn35.232:2.3": "mano dhammānaṁ saṁyojanaṁ, dhammā manassa saṁyojanan”ti? ",
  "sn35.232:3.1": "“Na kho, āvuso koṭṭhika, cakkhu rūpānaṁ saṁyojanaṁ, na rūpā cakkhussa saṁyojanaṁ. ",
  "sn35.232:3.2": "Yañca tattha tadubhayaṁ paṭicca uppajjati chandarāgo taṁ tattha saṁyojanaṁ …pe… ",
  "sn35.232:3.3": "na jivhā rasānaṁ saṁyojanaṁ, na rasā jivhāya saṁyojanaṁ. ",
  "sn35.232:3.4": "Yañca tattha tadubhayaṁ paṭicca uppajjati chandarāgo taṁ tattha saṁyojanaṁ …pe… ",
  "sn35.232:3.5": "na mano dhammānaṁ saṁyojanaṁ, na dhammā manassa saṁyojanaṁ. ",
  "sn35.232:3.6": "Yañca tattha tadubhayaṁ paṭicca uppajjati chandarāgo taṁ tattha saṁyojanaṁ. ",
  "sn35.232:4.1": "Seyyathāpi, āvuso, kāḷo ca balībaddo odāto ca balībaddo ekena dāmena vā yottena vā saṁyuttā assu. ",
  "sn35.232:4.2": "Yo nu kho evaṁ vadeyya: ",
  "sn35.232:4.3": "‘kāḷo balībaddo odātassa balībaddassa saṁyojanaṁ, odāto balībaddo kāḷassa balībaddassa saṁyojanan’ti, sammā nu kho so vadamāno vadeyyā”ti? ",
  "sn35.232:4.4": "“No hetaṁ, āvuso”. ",
  "sn35.232:4.5": "“Na kho, āvuso, kāḷo balībaddo odātassa balībaddassa saṁyojanaṁ, na odāto balībaddo kāḷassa balībaddassa saṁyojanaṁ. ",
  "sn35.232:4.6": "Yena ca kho te ekena dāmena vā yottena vā saṁyuttā taṁ tattha saṁyojanaṁ. ",
  "sn35.232:5.1": "Evameva kho, āvuso, na cakkhu rūpānaṁ saṁyojanaṁ, na rūpā cakkhussa saṁyojanaṁ. ",
  "sn35.232:5.2": "Yañca tattha tadubhayaṁ paṭicca uppajjati chandarāgo taṁ tattha saṁyojanaṁ …pe… ",
  "sn35.232:5.3": "na jivhā rasānaṁ saṁyojanaṁ …pe… ",
  "sn35.232:5.4": "na mano dhammānaṁ saṁyojanaṁ, na dhammā manassa saṁyojanaṁ. ",
  "sn35.232:5.5": "Yañca tattha tadubhayaṁ paṭicca uppajjati chandarāgo, taṁ tattha saṁyojanaṁ. ",
  "sn35.232:6.1": "Cakkhu vā, āvuso, rūpānaṁ saṁyojanaṁ abhavissa, rūpā vā cakkhussa saṁyojanaṁ, nayidaṁ brahmacariyavāso paññāyetha sammā dukkhakkhayāya. ",
  "sn35.232:6.2": "Yasmā ca kho, āvuso, na cakkhu rūpānaṁ saṁyojanaṁ, na rūpā cakkhussa saṁyojanaṁ; ",
  "sn35.232:6.3": "yañca tattha tadubhayaṁ paṭicca uppajjati chandarāgo, taṁ tattha saṁyojanaṁ, tasmā brahmacariyavāso paññāyati sammā dukkhakkhayāya …pe…. ",
  "sn35.232:7.1": "Jivhā, āvuso, rasānaṁ saṁyojanaṁ abhavissa, rasā vā jivhāya saṁyojanaṁ, nayidaṁ brahmacariyavāso paññāyetha sammā dukkhakkhayāya. ",
  "sn35.232:7.2": "Yasmā ca kho, āvuso, na jivhā rasānaṁ saṁyojanaṁ, na rasā jivhāya saṁyojanaṁ; yañca tattha tadubhayaṁ paṭicca uppajjati chandarāgo, taṁ tattha saṁyojanaṁ, tasmā brahmacariyavāso paññāyati sammā dukkhakkhayāya …pe…. ",
  "sn35.232:8.1": "Mano vā, āvuso, dhammānaṁ saṁyojanaṁ abhavissa, dhammā vā manassa saṁyojanaṁ, nayidaṁ brahmacariyavāso paññāyetha sammā dukkhakkhayāya. ",
  "sn35.232:8.2": "Yasmā ca kho, āvuso, na mano dhammānaṁ saṁyojanaṁ, na dhammā manassa saṁyojanaṁ; ",
  "sn35.232:8.3": "yañca tattha tadubhayaṁ paṭicca uppajjati chandarāgo, taṁ tattha saṁyojanaṁ, tasmā brahmacariyavāso paññāyati sammā dukkhakkhayāya. ",
  "sn35.232:9.1": "Imināpetaṁ, āvuso, pariyāyena veditabbaṁ yathā na cakkhu rūpānaṁ saṁyojanaṁ, na rūpā cakkhussa saṁyojanaṁ. ",
  "sn35.232:9.2": "Yañca tattha tadubhayaṁ paṭicca uppajjati chandarāgo, taṁ tattha saṁyojanaṁ …pe… ",
  "sn35.232:9.3": "na jivhā rasānaṁ saṁyojanaṁ …pe… ",
  "sn35.232:9.4": "na mano dhammānaṁ saṁyojanaṁ, na dhammā manassa saṁyojanaṁ. ",
  "sn35.232:9.5": "Yañca tattha tadubhayaṁ paṭicca uppajjati chandarāgo, taṁ tattha saṁyojanaṁ. ",
  "sn35.232:10.1": "Saṁvijjati kho, āvuso, bhagavato cakkhu. ",
  "sn35.232:10.2": "Passati bhagavā cakkhunā rūpaṁ. ",
  "sn35.232:10.3": "Chandarāgo bhagavato natthi. ",
  "sn35.232:10.4": "Suvimuttacitto bhagavā. ",
  "sn35.232:10.5": "Saṁvijjati kho, āvuso, bhagavato sotaṁ. ",
  "sn35.232:10.6": "Suṇāti bhagavā sotena saddaṁ. ",
  "sn35.232:10.7": "Chandarāgo bhagavato natthi. ",
  "sn35.232:10.8": "Suvimuttacitto bhagavā. ",
  "sn35.232:10.9": "Saṁvijjati kho, āvuso, bhagavato ghānaṁ. ",
  "sn35.232:10.10": "Ghāyati bhagavā ghānena gandhaṁ. ",
  "sn35.232:10.11": "Chandarāgo bhagavato natthi. ",
  "sn35.232:10.12": "Suvimuttacitto bhagavā. ",
  "sn35.232:10.13": "Saṁvijjati kho, āvuso, bhagavato jivhā. ",
  "sn35.232:10.14": "Sāyati bhagavā jivhāya rasaṁ. ",
  "sn35.232:10.15": "Chandarāgo bhagavato natthi. ",
  "sn35.232:10.16": "Suvimuttacitto bhagavā. ",
  "sn35.232:10.17": "Saṁvijjati kho, āvuso, bhagavato kāyo. ",
  "sn35.232:10.18": "Phusati bhagavā kāyena phoṭṭhabbaṁ. ",
  "sn35.232:10.19": "Chandarāgo bhagavato natthi. ",
  "sn35.232:10.20": "Suvimuttacitto bhagavā. ",
  "sn35.232:10.21": "Saṁvijjati kho, āvuso, bhagavato mano. ",
  "sn35.232:10.22": "Vijānāti bhagavā manasā dhammaṁ. ",
  "sn35.232:10.23": "Chandarāgo bhagavato natthi. ",
  "sn35.232:10.24": "Suvimuttacitto bhagavā. ",
  "sn35.232:11.1": "Iminā kho etaṁ, āvuso, pariyāyena veditabbaṁ yathā na cakkhu rūpānaṁ saṁyojanaṁ, na rūpā cakkhussa saṁyojanaṁ; ",
  "sn35.232:11.2": "yañca tattha tadubhayaṁ paṭicca uppajjati chandarāgo, taṁ tattha saṁyojanaṁ. ",
  "sn35.232:11.3": "Na sotaṁ … ",
  "sn35.232:11.4": "na ghānaṁ … ",
  "sn35.232:11.5": "na jivhā rasānaṁ saṁyojanaṁ, na rasā jivhāya saṁyojanaṁ; ",
  "sn35.232:11.6": "yañca tattha tadubhayaṁ paṭicca uppajjati chandarāgo taṁ tattha saṁyojanaṁ. ",
  "sn35.232:11.7": "Na kāyo … ",
  "sn35.232:11.8": "na mano dhammānaṁ saṁyojanaṁ, na dhammā manassa saṁyojanaṁ; ",
  "sn35.232:11.9": "yañca tattha tadubhayaṁ paṭicca uppajjati chandarāgo, taṁ tattha saṁyojanan”ti. ",
  "sn35.232:11.10": "Pañcamaṁ. "
}