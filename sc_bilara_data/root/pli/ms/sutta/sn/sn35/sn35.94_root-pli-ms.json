{
  "sn35.94:0.1": "Saṁyutta Nikāya 35 ",
  "sn35.94:0.2": "10. Saḷavagga ",
  "sn35.94:0.3": "94. Adantaaguttasutta ",
  "sn35.94:1.1": "Sāvatthinidānaṁ. ",
  "sn35.94:1.2": "“Chayime, bhikkhave, phassāyatanā adantā aguttā arakkhitā asaṁvutā dukkhādhivāhā honti. ",
  "sn35.94:1.3": "Katame cha? ",
  "sn35.94:1.4": "Cakkhu, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti …pe… ",
  "sn35.94:1.5": "jivhā, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti …pe… ",
  "sn35.94:1.6": "mano, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti. ",
  "sn35.94:1.7": "Ime kho, bhikkhave, cha phassāyatanā adantā aguttā arakkhitā asaṁvutā dukkhādhivāhā honti”. ",
  "sn35.94:2.1": "Chayime, bhikkhave, phassāyatanā sudantā suguttā surakkhitā susaṁvutā sukhādhivāhā honti. ",
  "sn35.94:2.2": "Katame cha? ",
  "sn35.94:2.3": "Cakkhu, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti …pe… ",
  "sn35.94:2.4": "jivhā, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti …pe… ",
  "sn35.94:2.5": "mano, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti. ",
  "sn35.94:2.6": "Ime kho, bhikkhave, cha phassāyatanā sudantā suguttā surakkhitā susaṁvutā sukhādhivāhā hontī”ti. ",
  "sn35.94:2.7": "Idamavoca bhagavā …pe… ",
  "sn35.94:2.8": "etadavoca satthā: ",
  "sn35.94:3.1": "“Saḷeva phassāyatanāni bhikkhavo, ",
  "sn35.94:3.2": "Asaṁvuto yattha dukkhaṁ nigacchati; ",
  "sn35.94:3.3": "Tesañca ye saṁvaraṇaṁ avedisuṁ, ",
  "sn35.94:3.4": "Saddhādutiyā viharantānavassutā. ",
  "sn35.94:4.1": "Disvāna rūpāni manoramāni, ",
  "sn35.94:4.2": "Athopi disvāna amanoramāni; ",
  "sn35.94:4.3": "Manorame rāgapathaṁ vinodaye, ",
  "sn35.94:4.4": "Na cāppiyaṁ meti manaṁ padosaye. ",
  "sn35.94:5.1": "Saddañca sutvā dubhayaṁ piyāppiyaṁ, ",
  "sn35.94:5.2": "Piyamhi sadde na samucchito siyā; ",
  "sn35.94:5.3": "Athoppiye dosagataṁ vinodaye, ",
  "sn35.94:5.4": "Na cāppiyaṁ meti manaṁ padosaye. ",
  "sn35.94:6.1": "Gandhañca ghatvā surabhiṁ manoramaṁ, ",
  "sn35.94:6.2": "Athopi ghatvā asuciṁ akantiyaṁ; ",
  "sn35.94:6.3": "Akantiyasmiṁ paṭighaṁ vinodaye, ",
  "sn35.94:6.4": "Chandānunīto na ca kantiye siyā. ",
  "sn35.94:7.1": "Rasañca bhotvāna asāditañca sāduṁ, ",
  "sn35.94:7.2": "Athopi bhotvāna asādumekadā; ",
  "sn35.94:7.3": "Sāduṁ rasaṁ nājjhosāya bhuñje, ",
  "sn35.94:7.4": "Virodhamāsādusu nopadaṁsaye. ",
  "sn35.94:8.1": "Phassena phuṭṭho na sukhena majje, ",
  "sn35.94:8.2": "Dukkhena phuṭṭhopi na sampavedhe; ",
  "sn35.94:8.3": "Phassadvayaṁ sukhadukkhe upekkhe, ",
  "sn35.94:8.4": "Anānuruddho aviruddha kenaci. ",
  "sn35.94:9.1": "Papañcasaññā itarītarā narā, ",
  "sn35.94:9.2": "Papañcayantā upayanti saññino; ",
  "sn35.94:9.3": "Manomayaṁ gehasitañca sabbaṁ, ",
  "sn35.94:9.4": "Panujja nekkhammasitaṁ irīyati. ",
  "sn35.94:10.1": "Evaṁ mano chassu yadā subhāvito, ",
  "sn35.94:10.2": "Phuṭṭhassa cittaṁ na vikampate kvaci; ",
  "sn35.94:10.3": "Te rāgadose abhibhuyya bhikkhavo, ",
  "sn35.94:10.4": "Bhavattha jātimaraṇassa pāragā”ti. ",
  "sn35.94:10.5": "Paṭhamaṁ. "
}