{
  "sn35.85:0.1": "Saṁyutta Nikāya 35 ",
  "sn35.85:0.2": "9. Channavagga ",
  "sn35.85:0.3": "85. Suññatalokasutta ",
  "sn35.85:1.1": "Atha kho āyasmā ānando …pe… bhagavantaṁ etadavoca: ",
  "sn35.85:1.2": "“‘suñño loko, suñño loko’ti, bhante, vuccati. ",
  "sn35.85:1.3": "Kittāvatā nu kho, bhante, suñño lokoti vuccatī”ti? ",
  "sn35.85:1.4": "“Yasmā ca kho, ānanda, suññaṁ attena vā attaniyena vā tasmā suñño lokoti vuccati. ",
  "sn35.85:1.5": "Kiñca, ānanda, suññaṁ attena vā attaniyena vā? ",
  "sn35.85:1.6": "Cakkhu kho, ānanda, suññaṁ attena vā attaniyena vā. ",
  "sn35.85:1.7": "Rūpā suññā attena vā attaniyena vā, cakkhuviññāṇaṁ suññaṁ attena vā attaniyena vā, cakkhusamphasso suñño attena vā attaniyena vā …pe… ",
  "sn35.85:1.8": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. ",
  "sn35.85:1.9": "Yasmā ca kho, ānanda, suññaṁ attena vā attaniyena vā, tasmā suñño lokoti vuccatī”ti. ",
  "sn35.85:1.10": "Dutiyaṁ. "
}