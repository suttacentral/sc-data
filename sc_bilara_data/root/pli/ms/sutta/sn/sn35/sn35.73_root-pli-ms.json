{
  "sn35.73:0.1": "Saṁyutta Nikāya 35.73 ",
  "sn35.73:0.2": "7. Migajālavagga ",
  "sn35.73:0.3": "Tatiyachaphassāyatanasutta ",
  "sn35.73:1.1": "“Yo hi koci, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. ",
  "sn35.73:1.2": "Avusitaṁ tena brahmacariyaṁ, ārakā so imasmā dhammavinayā”ti. ",
  "sn35.73:2.1": "Evaṁ vutte, aññataro bhikkhu bhagavantaṁ etadavoca: ",
  "sn35.73:2.2": "“etthāhaṁ, bhante, anassasaṁ panassasaṁ. ",
  "sn35.73:2.3": "Ahañhi, bhante, channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmī”ti. ",
  "sn35.73:3.1": "“Taṁ kiṁ maññasi, bhikkhu, ",
  "sn35.73:3.2": "cakkhu niccaṁ vā aniccaṁ vā”ti? ",
  "sn35.73:4.1": "“Aniccaṁ, bhante”. ",
  "sn35.73:5.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.73:6.1": "“Dukkhaṁ, bhante”. ",
  "sn35.73:7.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.73:7.2": "‘etaṁ mama, esohamasmi, eso me attā’”ti? ",
  "sn35.73:8.1": "“No hetaṁ, bhante”. ",
  "sn35.73:9.1": "“Sotaṁ … ",
  "sn35.73:9.2": "ghānaṁ … ",
  "sn35.73:9.3": "jivhā … ",
  "sn35.73:9.4": "kāyo … ",
  "sn35.73:9.5": "mano nicco vā anicco vā”ti? ",
  "sn35.73:10.1": "“Anicco, bhante”. ",
  "sn35.73:11.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.73:12.1": "“Dukkhaṁ, bhante”. ",
  "sn35.73:13.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.73:13.2": "‘etaṁ mama, esohamasmi, eso me attā’”ti? ",
  "sn35.73:14.1": "“No hetaṁ, bhante”. ",
  "sn35.73:15.1": "“Evaṁ passaṁ, bhikkhu, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati. ",
  "sn35.73:15.2": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.73:15.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn35.73:15.4": "Ekādasamaṁ. ",
  "sn35.73:15.5": "Migajālavaggo dutiyo. ",
  "sn35.73:16.0": "Tassuddānaṁ ",
  "sn35.73:16.1": "Migajālena dve vuttā, ",
  "sn35.73:16.2": "Cattāro ca samiddhinā; ",
  "sn35.73:16.3": "Upaseno upavāṇo, ",
  "sn35.73:16.4": "Chaphassāyatanikā tayoti. "
}