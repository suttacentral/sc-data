{
  "sn35.240:0.1": "Saṁyutta Nikāya 35 ",
  "sn35.240:0.2": "19. Āsīvisavagga ",
  "sn35.240:0.3": "240. Kummopamasutta ",
  "sn35.240:1.1": "“Bhūtapubbaṁ, bhikkhave, kummo kacchapo sāyanhasamayaṁ anunadītīre gocarapasuto ahosi. ",
  "sn35.240:1.2": "Siṅgālopi kho, bhikkhave, sāyanhasamayaṁ anunadītīre gocarapasuto ahosi. ",
  "sn35.240:1.3": "Addasā kho, bhikkhave, kummo kacchapo siṅgālaṁ dūratova gocarapasutaṁ. ",
  "sn35.240:1.4": "Disvāna soṇḍipañcamāni aṅgāni sake kapāle samodahitvā appossukko tuṇhībhūto saṅkasāyati. ",
  "sn35.240:1.5": "Siṅgālopi kho, bhikkhave, addasa kummaṁ kacchapaṁ dūratova gocarapasutaṁ. ",
  "sn35.240:1.6": "Disvāna yena kummo kacchapo tenupasaṅkami; upasaṅkamitvā kummaṁ kacchapaṁ paccupaṭṭhito ahosi: ",
  "sn35.240:1.7": "‘yadāyaṁ kummo kacchapo soṇḍipañcamānaṁ aṅgānaṁ aññataraṁ vā aññataraṁ vā aṅgaṁ abhininnāmessati, tattheva naṁ gahetvā uddālitvā khādissāmī’ti. ",
  "sn35.240:1.8": "Yadā kho, bhikkhave, kummo kacchapo soṇḍipañcamānaṁ aṅgānaṁ aññataraṁ vā aññataraṁ vā aṅgaṁ na abhininnāmi, atha siṅgālo kummamhā nibbijja pakkāmi, otāraṁ alabhamāno. ",
  "sn35.240:2.1": "Evameva kho, bhikkhave, tumhepi māro pāpimā satataṁ samitaṁ paccupaṭṭhito: ",
  "sn35.240:2.2": "‘appeva nāmāhaṁ imesaṁ cakkhuto vā otāraṁ labheyyaṁ …pe… ",
  "sn35.240:2.3": "jivhāto vā otāraṁ labheyyaṁ …pe… ",
  "sn35.240:2.4": "manato vā otāraṁ labheyyan’ti. ",
  "sn35.240:2.5": "Tasmātiha, bhikkhave, indriyesu guttadvārā viharatha. ",
  "sn35.240:2.6": "Cakkhunā rūpaṁ disvā mā nimittaggāhino ahuvattha, mā anubyañjanaggāhino. ",
  "sn35.240:2.7": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjatha, rakkhatha cakkhundriyaṁ, cakkhundriye saṁvaraṁ āpajjatha. ",
  "sn35.240:2.8": "Sotena saddaṁ sutvā … ",
  "sn35.240:2.9": "ghānena gandhaṁ ghāyitvā … ",
  "sn35.240:2.10": "jivhāya rasaṁ sāyitvā … ",
  "sn35.240:2.11": "kāyena phoṭṭhabbaṁ phusitvā … ",
  "sn35.240:2.12": "manasā dhammaṁ viññāya mā nimittaggāhino ahuvattha, mā anubyañjanaggāhino. ",
  "sn35.240:2.13": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjatha, rakkhatha manindriyaṁ, manindriye saṁvaraṁ āpajjatha. ",
  "sn35.240:2.14": "Yato tumhe, bhikkhave, indriyesu guttadvārā viharissatha, atha tumhehipi māro pāpimā nibbijja pakkamissati, otāraṁ alabhamāno—",
  "sn35.240:2.15": "kummamhāva siṅgāloti. ",
  "sn35.240:3.1": "Kummova aṅgāni sake kapāle, ",
  "sn35.240:3.2": "Samodahaṁ bhikkhu manovitakke; ",
  "sn35.240:3.3": "Anissito aññamaheṭhayāno, ",
  "sn35.240:3.4": "Parinibbuto nūpavadeyya kañcī”ti. ",
  "sn35.240:3.5": "Tatiyaṁ. "
}