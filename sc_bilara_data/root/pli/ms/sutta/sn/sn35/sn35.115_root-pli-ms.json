{
  "sn35.115:0.1": "Saṁyutta Nikāya 35 ",
  "sn35.115:0.2": "12. Lokakāmaguṇavagga ",
  "sn35.115:0.3": "115. Dutiyamārapāsasutta ",
  "sn35.115:1.1": "“Santi, bhikkhave, cakkhuviññeyyā rūpā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.115:1.2": "Tañce bhikkhu abhinandati abhivadati ajjhosāya tiṭṭhati—",
  "sn35.115:1.3": "ayaṁ vuccati, bhikkhave, bhikkhu baddho cakkhuviññeyyesu rūpesu, āvāsagato mārassa, mārassa vasaṁ gato, paṭimukkassa mārapāso. ",
  "sn35.115:1.4": "Baddho so mārabandhanena yathākāmakaraṇīyo pāpimato …pe…. ",
  "sn35.115:2.1": "Santi, bhikkhave, jivhāviññeyyā rasā …pe… ",
  "sn35.115:2.2": "santi, bhikkhave, manoviññeyyā dhammā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.115:2.3": "Tañce bhikkhu abhinandati abhivadati ajjhosāya tiṭṭhati—",
  "sn35.115:2.4": "ayaṁ vuccati, bhikkhave, bhikkhu baddho manoviññeyyesu dhammesu, āvāsagato mārassa, mārassa vasaṁ gato, paṭimukkassa mārapāso. ",
  "sn35.115:2.5": "Baddho so mārabandhanena yathākāmakaraṇīyo pāpimato …pe…. ",
  "sn35.115:3.1": "Santi ca kho, bhikkhave, cakkhuviññeyyā rūpā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.115:3.2": "Tañce bhikkhu nābhinandati nābhivadati nājjhosāya tiṭṭhati—",
  "sn35.115:3.3": "ayaṁ vuccati, bhikkhave, bhikkhu mutto cakkhuviññeyyehi rūpehi, nāvāsagato mārassa, na mārassa vasaṁ gato, ummukkassa mārapāso. ",
  "sn35.115:3.4": "Mutto so mārabandhanena na yathākāmakaraṇīyo pāpimato …pe…. ",
  "sn35.115:4.1": "Santi, bhikkhave, jivhāviññeyyā rasā …pe… ",
  "sn35.115:4.2": "santi, bhikkhave, manoviññeyyā dhammā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.115:4.3": "Tañce bhikkhu nābhinandati nābhivadati nājjhosāya tiṭṭhati—",
  "sn35.115:4.4": "ayaṁ vuccati, bhikkhave, bhikkhu mutto manoviññeyyehi dhammehi, nāvāsagato mārassa, na mārassa vasaṁ gato, ummukkassa mārapāso. ",
  "sn35.115:4.5": "Mutto so mārabandhanena na yathākāmakaraṇīyo pāpimato”ti. ",
  "sn35.115:4.6": "Dutiyaṁ. "
}