{
  "sn35.32:0.1": "Saṁyutta Nikāya 35.32 ",
  "sn35.32:0.2": "3. Sabbavagga ",
  "sn35.32:0.3": "Dutiyasamugghātasappāyasutta ",
  "sn35.32:1.1": "“Sabbamaññitasamugghātasappāyaṁ vo, bhikkhave, paṭipadaṁ desessāmi. ",
  "sn35.32:1.2": "Taṁ suṇātha. ",
  "sn35.32:1.3": "Katamā ca sā, bhikkhave, sabbamaññitasamugghātasappāyā paṭipadā? ",
  "sn35.32:2.1": "Taṁ kiṁ maññatha, bhikkhave, ",
  "sn35.32:2.2": "cakkhu niccaṁ vā aniccaṁ vā”ti? ",
  "sn35.32:3.1": "“Aniccaṁ, bhante”. ",
  "sn35.32:4.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.32:5.1": "“Dukkhaṁ, bhante”. ",
  "sn35.32:6.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.32:6.2": "‘etaṁ mama, esohamasmi, eso me attā’”ti? ",
  "sn35.32:7.1": "“No hetaṁ bhante”. ",
  "sn35.32:8.1": "“Rūpā …pe… ",
  "sn35.32:8.2": "cakkhuviññāṇaṁ … ",
  "sn35.32:8.3": "cakkhusamphasso nicco vā anicco vā”ti? ",
  "sn35.32:9.1": "“Anicco, bhante” …pe…. ",
  "sn35.32:10.1": "“Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? ",
  "sn35.32:11.1": "“Aniccaṁ, bhante”. ",
  "sn35.32:12.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.32:13.1": "“Dukkhaṁ, bhante”. ",
  "sn35.32:14.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.32:14.2": "‘etaṁ mama, esohamasmi, eso me attā’”ti? ",
  "sn35.32:15.1": "“No hetaṁ, bhante” …pe…. ",
  "sn35.32:16.1": "“Jivhā niccā vā aniccā vā”ti? ",
  "sn35.32:17.1": "“Aniccā, bhante” …pe…. ",
  "sn35.32:18.1": "“Rasā … ",
  "sn35.32:18.2": "jivhāviññāṇaṁ … ",
  "sn35.32:18.3": "jivhāsamphasso …pe… ",
  "sn35.32:18.4": "yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? ",
  "sn35.32:19.1": "“Aniccaṁ, bhante” …pe… ",
  "sn35.32:20.1": "dhammā … ",
  "sn35.32:20.2": "manoviññāṇaṁ … ",
  "sn35.32:20.3": "manosamphasso nicco vā anicco vā”ti? ",
  "sn35.32:21.1": "“Anicco, bhante”. ",
  "sn35.32:22.1": "“Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? ",
  "sn35.32:23.1": "“Aniccaṁ, bhante”. ",
  "sn35.32:24.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.32:25.1": "“Dukkhaṁ bhante”. ",
  "sn35.32:26.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.32:26.2": "‘etaṁ mama, esohamasmi, eso me attā’”ti? ",
  "sn35.32:27.1": "“No hetaṁ, bhante”. ",
  "sn35.32:28.1": "“Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati. ",
  "sn35.32:28.2": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati …pe… ",
  "sn35.32:28.3": "jivhāyapi nibbindati, rasesupi …pe… yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati …pe…. ",
  "sn35.32:28.4": "Manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati. ",
  "sn35.32:28.5": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. ",
  "sn35.32:28.6": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.32:28.7": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn35.32:28.8": "Ayaṁ kho sā, bhikkhave, sabbamaññitasamugghātasappāyā paṭipadā”ti. ",
  "sn35.32:28.9": "Dasamaṁ. ",
  "sn35.32:28.10": "Sabbavaggo tatiyo. ",
  "sn35.32:29.0": "Tassuddānaṁ ",
  "sn35.32:29.1": "Sabbañca dvepi pahānā, ",
  "sn35.32:29.2": "parijānāpare duve; ",
  "sn35.32:29.3": "Ādittaṁ addhabhūtañca, ",
  "sn35.32:29.4": "sāruppā dve ca sappāyā; ",
  "sn35.32:29.5": "Vaggo tena pavuccatīti. "
}