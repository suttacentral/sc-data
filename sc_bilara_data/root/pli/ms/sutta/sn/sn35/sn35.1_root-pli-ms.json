{
  "sn35.1:0.1": "Saṁyutta Nikāya 35 ",
  "sn35.1:0.2": "1. Aniccavagga ",
  "sn35.1:0.3": "1. Ajjhattāniccasutta ",
  "sn35.1:1.1": "Evaṁ me sutaṁ. ",
  "sn35.1:1.2": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn35.1:1.3": "Tatra kho bhagavā bhikkhū āmantesi: ",
  "sn35.1:1.4": "“bhikkhavo”ti. ",
  "sn35.1:1.5": "“Bhadante”ti te bhikkhū bhagavato paccassosuṁ. ",
  "sn35.1:1.6": "Bhagavā etadavoca: ",
  "sn35.1:2.1": "“Cakkhuṁ, bhikkhave, aniccaṁ. ",
  "sn35.1:2.2": "Yadaniccaṁ taṁ dukkhaṁ; ",
  "sn35.1:2.3": "yaṁ dukkhaṁ tadanattā. ",
  "sn35.1:2.4": "Yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn35.1:2.5": "Sotaṁ aniccaṁ. ",
  "sn35.1:2.6": "Yadaniccaṁ …pe… ",
  "sn35.1:2.7": "ghānaṁ aniccaṁ. ",
  "sn35.1:2.8": "Yadaniccaṁ …pe… ",
  "sn35.1:2.9": "jivhā aniccā. ",
  "sn35.1:2.10": "Yadaniccaṁ taṁ dukkhaṁ; ",
  "sn35.1:2.11": "yaṁ dukkhaṁ tadanattā. ",
  "sn35.1:2.12": "Yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn35.1:2.13": "Kāyo anicco. ",
  "sn35.1:2.14": "Yadaniccaṁ …pe… ",
  "sn35.1:2.15": "mano anicco. ",
  "sn35.1:2.16": "Yadaniccaṁ taṁ dukkhaṁ; ",
  "sn35.1:2.17": "yaṁ dukkhaṁ tadanattā. ",
  "sn35.1:2.18": "Yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn35.1:2.19": "Evaṁ passaṁ, bhikkhave, sutavā ariyasāvako cakkhusmimpi nibbindati, sotasmimpi nibbindati, ghānasmimpi nibbindati, jivhāyapi nibbindati, kāyasmimpi nibbindati, manasmimpi nibbindati. ",
  "sn35.1:2.20": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.1:2.21": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn35.1:2.22": "Paṭhamaṁ. "
}