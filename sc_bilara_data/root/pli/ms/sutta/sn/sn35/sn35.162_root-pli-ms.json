{
  "sn35.162:0.1": "Saṁyutta Nikāya 35 ",
  "sn35.162:0.2": "16. Nandikkhayavagga ",
  "sn35.162:0.3": "162. Koṭṭhikaaniccasutta ",
  "sn35.162:1.1": "Atha kho āyasmā mahākoṭṭhiko yena bhagavā tenupasaṅkami …pe… ekamantaṁ nisinno kho āyasmā koṭṭhiko bhagavantaṁ etadavoca: ",
  "sn35.162:1.2": "“sādhu me, bhante, bhagavā saṅkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. ",
  "sn35.162:2.1": "“Yaṁ kho, koṭṭhika, aniccaṁ tatra te chando pahātabbo. ",
  "sn35.162:2.2": "Kiñca, koṭṭhika, aniccaṁ? ",
  "sn35.162:2.3": "Cakkhu kho, koṭṭhika, aniccaṁ; tatra te chando pahātabbo. ",
  "sn35.162:2.4": "Rūpā aniccā; tatra te chando pahātabbo. ",
  "sn35.162:2.5": "Cakkhuviññāṇaṁ aniccaṁ; tatra te chando pahātabbo. ",
  "sn35.162:2.6": "Cakkhusamphasso anicco; tatra te chando pahātabbo. ",
  "sn35.162:2.7": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ; tatra te chando pahātabbo …pe… ",
  "sn35.162:2.8": "jivhā aniccā; tatra te chando pahātabbo. ",
  "sn35.162:2.9": "Rasā aniccā; tatra te chando pahātabbo. ",
  "sn35.162:2.10": "Jivhāviññāṇaṁ aniccaṁ; tatra te chando pahātabbo. ",
  "sn35.162:2.11": "Jivhāsamphasso anicco; tatra te chando pahātabbo. ",
  "sn35.162:2.12": "Yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ; tatra te chando pahātabbo …pe… ",
  "sn35.162:2.13": "mano anicco; tatra te chando pahātabbo. ",
  "sn35.162:2.14": "Dhammā aniccā; tatra te chando pahātabbo. ",
  "sn35.162:2.15": "Manoviññāṇaṁ aniccaṁ; tatra te chando pahātabbo. ",
  "sn35.162:2.16": "Manosamphasso anicco; tatra te chando pahātabbo. ",
  "sn35.162:2.17": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ; tatra te chando pahātabbo. ",
  "sn35.162:2.18": "Yaṁ kho, koṭṭhika, aniccaṁ tatra te chando pahātabbo”ti. ",
  "sn35.162:2.19": "Sattamaṁ. "
}