{
  "sn35.230:0.1": "Saṁyutta Nikāya 35 ",
  "sn35.230:0.2": "18. Samuddavagga ",
  "sn35.230:0.3": "230. Bāḷisikopamasutta ",
  "sn35.230:1.1": "“Seyyathāpi, bhikkhave, bāḷisiko āmisagatabaḷisaṁ gambhīre udakarahade pakkhipeyya. ",
  "sn35.230:1.2": "Tamenaṁ aññataro āmisacakkhu maccho gileyya. ",
  "sn35.230:1.3": "Evañhi so, bhikkhave, maccho gilitabaḷiso bāḷisikassa anayaṁ āpanno byasanaṁ āpanno yathākāmakaraṇīyo bāḷisikassa. ",
  "sn35.230:2.1": "Evameva kho, bhikkhave, chayime baḷisā lokasmiṁ anayāya sattānaṁ vadhāya pāṇinaṁ. ",
  "sn35.230:2.2": "Katame cha? ",
  "sn35.230:2.3": "Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.230:2.4": "Tañce, bhikkhu, abhinandati abhivadati ajjhosāya tiṭṭhati. ",
  "sn35.230:2.5": "Ayaṁ vuccati, bhikkhave, bhikkhu gilitabaḷiso, mārassa anayaṁ āpanno byasanaṁ āpanno yathākāmakaraṇīyo pāpimato …pe… ",
  "sn35.230:2.6": "santi, bhikkhave, jivhāviññeyyā rasā …pe…. ",
  "sn35.230:3.1": "Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.230:3.2": "Tañce, bhikkhu, abhinandati abhivadati ajjhosāya tiṭṭhati. ",
  "sn35.230:3.3": "Ayaṁ vuccati, bhikkhave, bhikkhu gilitabaḷiso mārassa anayaṁ āpanno byasanaṁ āpanno yathākāmakaraṇīyo pāpimato. ",
  "sn35.230:4.1": "Santi ca, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.230:4.2": "Tañce, bhikkhu, nābhinandati nābhivadati nājjhosāya tiṭṭhati. Ayaṁ vuccati, bhikkhave, bhikkhu na gilitabaḷiso mārassa abhedi baḷisaṁ paribhedi baḷisaṁ na anayaṁ āpanno na byasanaṁ āpanno na yathākāmakaraṇīyo pāpimato …pe…. ",
  "sn35.230:5.1": "Santi, bhikkhave, jivhāviññeyyā rasā …pe…. ",
  "sn35.230:5.2": "Santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.230:5.3": "Tañce bhikkhu nābhinandati nābhivadati nājjhosāya tiṭṭhati, ayaṁ vuccati, bhikkhave, bhikkhu na gilitabaḷiso mārassa abhedi baḷisaṁ paribhedi baḷisaṁ na anayaṁ āpanno na byasanaṁ āpanno na yathākāmakaraṇīyo pāpimato”ti. ",
  "sn35.230:5.4": "Tatiyaṁ. "
}