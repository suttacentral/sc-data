{
  "sn35.71:0.1": "Saṁyutta Nikāya 35 ",
  "sn35.71:0.2": "7. Migajālavagga ",
  "sn35.71:0.3": "71. Paṭhamachaphassāyatanasutta ",
  "sn35.71:1.1": "“Yo hi koci, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. ",
  "sn35.71:1.2": "Avusitaṁ tena brahmacariyaṁ, ārakā so imasmā dhammavinayā”ti. ",
  "sn35.71:2.1": "Evaṁ vutte, aññataro bhikkhu bhagavantaṁ etadavoca: ",
  "sn35.71:2.2": "“etthāhaṁ, bhante, anassasaṁ. ",
  "sn35.71:2.3": "Ahañhi, bhante, channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmī”ti. ",
  "sn35.71:3.1": "“Taṁ kiṁ maññasi, bhikkhu, ",
  "sn35.71:3.2": "cakkhuṁ ‘etaṁ mama, esohamasmi, eso me attā’ti samanupassasī”ti? ",
  "sn35.71:4.1": "“No hetaṁ, bhante”. ",
  "sn35.71:5.1": "“Sādhu, bhikkhu, ettha ca te, bhikkhu, cakkhu ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya sudiṭṭhaṁ bhavissati. ",
  "sn35.71:5.2": "Esevanto dukkhassa …pe… ",
  "sn35.71:5.3": "jivhaṁ ‘etaṁ mama, esohamasmi, eso me attā’ti samanupassasī”ti? ",
  "sn35.71:6.1": "“No hetaṁ, bhante”. ",
  "sn35.71:7.1": "“Sādhu, bhikkhu, ettha ca te, bhikkhu, jivhā ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya sudiṭṭhaṁ bhavissati. ",
  "sn35.71:7.2": "Esevanto dukkhassa …pe… ",
  "sn35.71:7.3": "manaṁ ‘etaṁ mama, esohamasmi, eso me attā’ti samanupassasī”ti? ",
  "sn35.71:8.1": "“No hetaṁ, bhante”. ",
  "sn35.71:9.1": "“Sādhu, bhikkhu, ettha ca te, bhikkhu, mano ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya sudiṭṭhaṁ bhavissati. ",
  "sn35.71:9.2": "Esevanto dukkhassā”ti. ",
  "sn35.71:9.3": "Navamaṁ. "
}