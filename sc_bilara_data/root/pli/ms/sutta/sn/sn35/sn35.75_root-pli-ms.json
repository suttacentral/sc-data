{
  "sn35.75:0.1": "Saṁyutta Nikāya 35 ",
  "sn35.75:0.2": "8. Gilānavagga ",
  "sn35.75:0.3": "75. Dutiyagilānasutta ",
  "sn35.75:1.1": "Atha kho aññataro bhikkhu …pe… bhagavantaṁ etadavoca: ",
  "sn35.75:1.2": "“amukasmiṁ, bhante, vihāre aññataro bhikkhu navo appaññāto ābādhiko dukkhito bāḷhagilāno. ",
  "sn35.75:1.3": "Sādhu, bhante, bhagavā yena so bhikkhu tenupasaṅkamatu anukampaṁ upādāyā”ti. ",
  "sn35.75:2.1": "Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. ",
  "sn35.75:2.2": "Addasā kho so bhikkhu bhagavantaṁ dūratova āgacchantaṁ. ",
  "sn35.75:2.3": "Disvāna mañcake samadhosi. ",
  "sn35.75:2.4": "Atha kho bhagavā taṁ bhikkhuṁ etadavoca: ",
  "sn35.75:2.5": "“alaṁ, bhikkhu, mā tvaṁ mañcake samadhosi. ",
  "sn35.75:2.6": "Santimāni āsanāni paññattāni, tatthāhaṁ nisīdissāmī”ti. ",
  "sn35.75:2.7": "Nisīdi bhagavā paññatte āsane. Nisajja kho bhagavā taṁ bhikkhuṁ etadavoca: ",
  "sn35.75:2.8": "“kacci te, bhikkhu, khamanīyaṁ, kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamo”ti? ",
  "sn35.75:3.1": "“Na me, bhante, khamanīyaṁ, na yāpanīyaṁ …pe… ",
  "sn35.75:3.2": "na kho maṁ, bhante, attā sīlato upavadatī”ti. ",
  "sn35.75:4.1": "“No ce kira te, bhikkhu, attā sīlato upavadati, atha kiñca te kukkuccaṁ ko ca vippaṭisāro”ti? ",
  "sn35.75:5.1": "“Na khvāhaṁ, bhante, sīlavisuddhatthaṁ bhagavatā dhammaṁ desitaṁ ājānāmī”ti. ",
  "sn35.75:6.1": "“No ce kira tvaṁ, bhikkhu, sīlavisuddhatthaṁ mayā dhammaṁ desitaṁ ājānāsi, atha kimatthaṁ carahi tvaṁ, bhikkhu, mayā dhammaṁ desitaṁ ājānāsī”ti? ",
  "sn35.75:7.1": "“Anupādāparinibbānatthaṁ khvāhaṁ, bhante, bhagavatā dhammaṁ desitaṁ ājānāmī”ti. ",
  "sn35.75:8.1": "“Sādhu sādhu, bhikkhu. ",
  "sn35.75:8.2": "Sādhu kho tvaṁ, bhikkhu, anupādāparinibbānatthaṁ mayā dhammaṁ desitaṁ ājānāsi. ",
  "sn35.75:8.3": "Anupādāparinibbānattho hi, bhikkhu, mayā dhammo desito. ",
  "sn35.75:9.1": "Taṁ kiṁ maññasi, bhikkhu, ",
  "sn35.75:9.2": "cakkhu niccaṁ vā aniccaṁ vā”ti? ",
  "sn35.75:10.1": "“Aniccaṁ, bhante”. ",
  "sn35.75:11.1": "“ …pe… ",
  "sn35.75:11.2": "Sotaṁ … ",
  "sn35.75:11.3": "ghānaṁ … ",
  "sn35.75:11.4": "jivhā … ",
  "sn35.75:11.5": "kāyo … ",
  "sn35.75:11.6": "mano … ",
  "sn35.75:11.7": "manoviññāṇaṁ … ",
  "sn35.75:11.8": "manosamphasso … ",
  "sn35.75:11.9": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? ",
  "sn35.75:12.1": "“Aniccaṁ, bhante”. ",
  "sn35.75:13.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.75:14.1": "“Dukkhaṁ, bhante”. ",
  "sn35.75:15.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.75:15.2": "‘etaṁ mama, esohamasmi, eso me attā’”ti? ",
  "sn35.75:16.1": "“No hetaṁ, bhante”. ",
  "sn35.75:17.1": "“Evaṁ passaṁ, bhikkhu, sutavā ariyasāvako cakkhusmimpi nibbindati …pe… ",
  "sn35.75:17.2": "manasmimpi … ",
  "sn35.75:17.3": "manoviññāṇepi … ",
  "sn35.75:17.4": "manosamphassepi nibbindati. ",
  "sn35.75:17.5": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. ",
  "sn35.75:17.6": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.75:17.7": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn35.75:18.1": "Idamavoca bhagavā. ",
  "sn35.75:18.2": "Attamano so bhikkhu bhagavato bhāsitaṁ abhinandi. ",
  "sn35.75:18.3": "Imasmiñca pana veyyākaraṇasmiṁ bhaññamāne tassa bhikkhussa anupādāya āsavehi cittaṁ vimuccīti. ",
  "sn35.75:18.4": "Dutiyaṁ. "
}