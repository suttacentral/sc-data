{
  "sn35.132:0.1": "Saṁyutta Nikāya 35 ",
  "sn35.132:0.2": "13. Gahapativagga ",
  "sn35.132:0.3": "132. Lohiccasutta ",
  "sn35.132:1.1": "Ekaṁ samayaṁ āyasmā mahākaccāno avantīsu viharati makkarakate araññakuṭikāyaṁ. ",
  "sn35.132:1.2": "Atha kho lohiccassa brāhmaṇassa sambahulā antevāsikā kaṭṭhahārakā māṇavakā yenāyasmato mahākaccānassa araññakuṭikā tenupasaṅkamiṁsu; upasaṅkamitvā parito parito kuṭikāya anucaṅkamanti anuvicaranti uccāsaddā mahāsaddā kānici kānici seleyyakāni karonti: ",
  "sn35.132:1.3": "“ime pana muṇḍakā samaṇakā ibbhā kaṇhā bandhupādāpaccā, imesaṁ bharatakānaṁ sakkatā garukatā mānitā pūjitā apacitā”ti. ",
  "sn35.132:1.4": "Atha kho āyasmā mahākaccāno vihārā nikkhamitvā te māṇavake etadavoca: ",
  "sn35.132:1.5": "“mā māṇavakā saddamakattha; ",
  "sn35.132:1.6": "dhammaṁ vo bhāsissāmī”ti. ",
  "sn35.132:1.7": "Evaṁ vutte, te māṇavakā tuṇhī ahesuṁ. ",
  "sn35.132:1.8": "Atha kho āyasmā mahākaccāno te māṇavake gāthāhi ajjhabhāsi: ",
  "sn35.132:2.1": "“Sīluttamā pubbatarā ahesuṁ, ",
  "sn35.132:2.2": "Te brāhmaṇā ye purāṇaṁ saranti; ",
  "sn35.132:2.3": "Guttāni dvārāni surakkhitāni, ",
  "sn35.132:2.4": "Ahesuṁ tesaṁ abhibhuyya kodhaṁ. ",
  "sn35.132:3.1": "Dhamme ca jhāne ca ratā ahesuṁ, ",
  "sn35.132:3.2": "Te brāhmaṇā ye purāṇaṁ saranti. ",
  "sn35.132:4.1": "Ime ca vokkamma japāmaseti, ",
  "sn35.132:4.2": "Gottena mattā visamaṁ caranti; ",
  "sn35.132:4.3": "Kodhābhibhūtā puthuattadaṇḍā, ",
  "sn35.132:4.4": "Virajjamānā sataṇhātaṇhesu. ",
  "sn35.132:5.1": "Aguttadvārassa bhavanti moghā, ",
  "sn35.132:5.2": "Supineva laddhaṁ purisassa vittaṁ; ",
  "sn35.132:5.3": "Anāsakā thaṇḍilasāyikā ca, ",
  "sn35.132:5.4": "Pāto sinānañca tayo ca vedā. ",
  "sn35.132:6.1": "Kharājinaṁ jaṭāpaṅko, ",
  "sn35.132:6.2": "mantā sīlabbataṁ tapo; ",
  "sn35.132:6.3": "Kuhanā vaṅkadaṇḍā ca, ",
  "sn35.132:6.4": "udakācamanāni ca; ",
  "sn35.132:6.5": "Vaṇṇā ete brāhmaṇānaṁ, ",
  "sn35.132:6.6": "katā kiñcikkhabhāvanā. ",
  "sn35.132:7.1": "Cittañca susamāhitaṁ, ",
  "sn35.132:7.2": "vippasannamanāvilaṁ; ",
  "sn35.132:7.3": "Akhilaṁ sabbabhūtesu, ",
  "sn35.132:7.4": "so maggo brahmapattiyā”ti. ",
  "sn35.132:8.1": "Atha kho te māṇavakā kupitā anattamanā yena lohicco brāhmaṇo tenupasaṅkamiṁsu; upasaṅkamitvā lohiccaṁ brāhmaṇaṁ etadavocuṁ: ",
  "sn35.132:8.2": "“yagghe bhavaṁ jāneyya, samaṇo mahākaccāno brāhmaṇānaṁ mante ekaṁsena apavadati, paṭikkosatī”ti? ",
  "sn35.132:8.3": "Evaṁ vutte, lohicco brāhmaṇo kupito ahosi anattamano. ",
  "sn35.132:8.4": "Atha kho lohiccassa brāhmaṇassa etadahosi: ",
  "sn35.132:8.5": "“na kho pana metaṁ patirūpaṁ yohaṁ aññadatthu māṇavakānaṁyeva sutvā samaṇaṁ mahākaccānaṁ akkoseyyaṁ paribhāseyyaṁ. ",
  "sn35.132:8.6": "Yannūnāhaṁ upasaṅkamitvā puccheyyan”ti. ",
  "sn35.132:9.1": "Atha kho lohicco brāhmaṇo tehi māṇavakehi saddhiṁ yenāyasmā mahākaccāno tenupasaṅkami; upasaṅkamitvā āyasmatā mahākaccānena saddhiṁ sammodi. ",
  "sn35.132:9.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho lohicco brāhmaṇo āyasmantaṁ mahākaccānaṁ etadavoca: ",
  "sn35.132:9.3": "“āgamaṁsu nu khvidha, bho kaccāna, amhākaṁ sambahulā antevāsikā kaṭṭhahārakā māṇavakā”ti? ",
  "sn35.132:9.4": "“Āgamaṁsu khvidha te, brāhmaṇa, sambahulā antevāsikā kaṭṭhahārakā māṇavakā”ti. ",
  "sn35.132:9.5": "“Ahu pana bhoto kaccānassa tehi māṇavakehi saddhiṁ kocideva kathāsallāpo”ti? ",
  "sn35.132:9.6": "“Ahu kho me, brāhmaṇa, tehi māṇavakehi saddhiṁ kocideva kathāsallāpo”ti. ",
  "sn35.132:9.7": "“Yathā kathaṁ pana bhoto kaccānassa tehi māṇavakehi saddhiṁ ahosi kathāsallāpo”ti? ",
  "sn35.132:9.8": "“Evaṁ kho me, brāhmaṇa, tehi māṇavakehi saddhiṁ ahosi kathāsallāpo: ",
  "sn35.132:10.1": "‘Sīluttamā pubbatarā ahesuṁ, ",
  "sn35.132:10.2": "Te brāhmaṇā ye purāṇaṁ saranti; ",
  "sn35.132:10.3": "…pe… ",
  "sn35.132:10.4": "Akhilaṁ sabbabhūtesu, ",
  "sn35.132:10.5": "So maggo brahmapattiyā’ti. ",
  "sn35.132:11.1": "Evaṁ kho me, brāhmaṇa, tehi māṇavakehi saddhiṁ ahosi kathāsallāpo”ti. ",
  "sn35.132:12.1": "“‘Aguttadvāro’ti bhavaṁ kaccāno āha. ",
  "sn35.132:12.2": "Kittāvatā nu kho, bho kaccāna, aguttadvāro hotī”ti? ",
  "sn35.132:12.3": "“Idha, brāhmaṇa, ekacco cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati, parittacetaso ",
  "sn35.132:12.4": "tañca cetovimuttiṁ paññāvimuttiṁ yathābhūtaṁ nappajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:12.5": "Sotena saddaṁ sutvā … ",
  "sn35.132:12.6": "ghānena gandhaṁ ghāyitvā … ",
  "sn35.132:12.7": "jivhāya rasaṁ sāyitvā … ",
  "sn35.132:12.8": "kāyena phoṭṭhabbaṁ phusitvā … ",
  "sn35.132:12.9": "manasā dhammaṁ viññāya piyarūpe dhamme adhimuccati, appiyarūpe ca dhamme byāpajjati, anupaṭṭhitakāyassati ca viharati, parittacetaso ",
  "sn35.132:12.10": "tañca cetovimuttiṁ paññāvimuttiṁ yathābhūtaṁ nappajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:12.11": "Evaṁ kho, brāhmaṇa, aguttadvāro hotī”ti. ",
  "sn35.132:12.12": "“Acchariyaṁ, bho kaccāna, abbhutaṁ, bho kaccāna. ",
  "sn35.132:12.13": "Yāvañcidaṁ bhotā kaccānena aguttadvārova samāno aguttadvāroti akkhāto. ",
  "sn35.132:13.1": "‘Guttadvāro’ti bhavaṁ kaccāno āha. ",
  "sn35.132:13.2": "Kittāvatā nu kho, bho kaccāna, guttadvāro hotī”ti? ",
  "sn35.132:13.3": "“Idha, brāhmaṇa, bhikkhu cakkhunā rūpaṁ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati, appamāṇacetaso ",
  "sn35.132:13.4": "tañca cetovimuttiṁ paññāvimuttiṁ yathābhūtaṁ pajānāti yatthassa te uppannā pāpakā akusalā dhammā aparisesā nirujjhanti. ",
  "sn35.132:13.5": "Sotena saddaṁ sutvā … ",
  "sn35.132:13.6": "ghānena gandhaṁ ghāyitvā … ",
  "sn35.132:13.7": "jivhāya rasaṁ sāyitvā … ",
  "sn35.132:13.8": "kāyena phoṭṭhabbaṁ phusitvā … ",
  "sn35.132:13.9": "manasā dhammaṁ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati, appamāṇacetaso ",
  "sn35.132:13.10": "tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.132:13.11": "Evaṁ kho, brāhmaṇa, guttadvāro hotī”ti. ",
  "sn35.132:14.1": "“Acchariyaṁ, bho kaccāna, abbhutaṁ, bho kaccāna. ",
  "sn35.132:14.2": "Yāvañcidaṁ bhotā kaccānena guttadvārova samāno guttadvāroti akkhāto. ",
  "sn35.132:14.3": "Abhikkantaṁ, bho kaccāna; abhikkantaṁ, bho kaccāna. ",
  "sn35.132:14.4": "Seyyathāpi, bho kaccāna, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti; evamevaṁ bhotā kaccānena anekapariyāyena dhammo pakāsito. ",
  "sn35.132:14.5": "Esāhaṁ, bho kaccāna, taṁ bhagavantaṁ saraṇaṁ gacchāmi, dhammañca, bhikkhusaṅghañca. ",
  "sn35.132:14.6": "Upāsakaṁ maṁ bhavaṁ kaccāno dhāretu ajjatagge pāṇupetaṁ saraṇaṁ gataṁ. ",
  "sn35.132:14.7": "Yathā ca bhavaṁ kaccāno makkarakate upāsakakulāni upasaṅkamati; evameva lohiccakulaṁ upasaṅkamatu. ",
  "sn35.132:14.8": "Tattha ye māṇavakā vā māṇavikā vā bhavantaṁ kaccānaṁ abhivādessanti paccuṭṭhissanti āsanaṁ vā udakaṁ vā dassanti, tesaṁ taṁ bhavissati dīgharattaṁ hitāya sukhāyā”ti. ",
  "sn35.132:14.9": "Navamaṁ. "
}