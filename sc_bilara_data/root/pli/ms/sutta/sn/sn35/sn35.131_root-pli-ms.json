{
  "sn35.131:0.1": "Saṁyutta Nikāya 35 ",
  "sn35.131:0.2": "13. Gahapativagga ",
  "sn35.131:0.3": "131. Nakulapitusutta ",
  "sn35.131:1.1": "Ekaṁ samayaṁ bhagavā bhaggesu viharati susumāragire bhesakaḷāvane migadāye. ",
  "sn35.131:1.2": "Atha kho nakulapitā gahapati yena bhagavā tenupasaṅkami …pe… ekamantaṁ nisinno kho nakulapitā gahapati bhagavantaṁ etadavoca: ",
  "sn35.131:1.3": "“ko nu kho, bhante, hetu, ko paccayo yena m’idhekacce sattā diṭṭheva dhamme no parinibbāyanti? ",
  "sn35.131:1.4": "Ko pana, bhante, hetu, ko paccayo yena m’idhekacce sattā diṭṭheva dhamme parinibbāyantī”ti? ",
  "sn35.131:1.5": "“Santi kho, gahapati, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.131:1.6": "Tañce bhikkhu abhinandati abhivadati ajjhosāya tiṭṭhati. ",
  "sn35.131:1.7": "Tassa taṁ abhinandato abhivadato ajjhosāya tiṭṭhato tannissitaṁ viññāṇaṁ hoti tadupādānaṁ. ",
  "sn35.131:1.8": "Saupādāno, gahapati, bhikkhu no parinibbāyati …pe… ",
  "sn35.131:1.9": "santi kho, gahapati, jivhāviññeyyā rasā …pe… ",
  "sn35.131:1.10": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.131:1.11": "Tañce bhikkhu abhinandati abhivadati ajjhosāya tiṭṭhati. ",
  "sn35.131:1.12": "Tassa taṁ abhinandato abhivadato ajjhosāya tiṭṭhato tannissitaṁ viññāṇaṁ hoti tadupādānaṁ. ",
  "sn35.131:1.13": "Saupādāno, gahapati, bhikkhu no parinibbāyati. ",
  "sn35.131:1.14": "Ayaṁ kho, gahapati, hetu ayaṁ paccayo yena m’idhekacce sattā diṭṭheva dhamme no parinibbāyanti. ",
  "sn35.131:2.1": "Santi ca kho, gahapati, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.131:2.2": "Tañce bhikkhu nābhinandati nābhivadati nājjhosāya tiṭṭhati. ",
  "sn35.131:2.3": "Tassa taṁ anabhinandato anabhivadato anajjhosāya tiṭṭhato na tannissitaṁ viññāṇaṁ hoti, na tadupādānaṁ. ",
  "sn35.131:2.4": "Anupādāno, gahapati, bhikkhu parinibbāyati …pe… ",
  "sn35.131:2.5": "santi kho, gahapati, jivhāviññeyyā rasā …pe… ",
  "sn35.131:2.6": "santi kho, gahapati, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.131:2.7": "Tañce bhikkhu nābhinandati nābhivadati nājjhosāya tiṭṭhati. ",
  "sn35.131:2.8": "Tassa taṁ nābhinandato nābhivadato anajjhosāya tiṭṭhato na tannissitaṁ viññāṇaṁ hoti na tadupādānaṁ. ",
  "sn35.131:2.9": "Anupādāno, gahapati, bhikkhu parinibbāyati. ",
  "sn35.131:2.10": "Ayaṁ kho, gahapati, hetu, ayaṁ paccayo yena m’idhekacce sattā diṭṭheva dhamme parinibbāyantī”ti. ",
  "sn35.131:2.11": "Aṭṭhamaṁ. "
}