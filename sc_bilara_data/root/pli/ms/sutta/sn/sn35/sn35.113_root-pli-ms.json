{
  "sn35.113:0.1": "Saṁyutta Nikāya 35 ",
  "sn35.113:0.2": "11. Yogakkhemivagga ",
  "sn35.113:0.3": "113. Upassutisutta ",
  "sn35.113:1.1": "Ekaṁ samayaṁ bhagavā nātike viharati giñjakāvasathe. ",
  "sn35.113:1.2": "Atha kho bhagavā rahogato paṭisallīno imaṁ dhammapariyāyaṁ abhāsi: ",
  "sn35.113:1.3": "“cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. ",
  "sn35.113:1.4": "Phassapaccayā vedanā; ",
  "sn35.113:1.5": "vedanāpaccayā taṇhā; ",
  "sn35.113:1.6": "taṇhāpaccayā upādānaṁ; ",
  "sn35.113:1.7": "upādānapaccayā bhavo; ",
  "sn35.113:1.8": "bhavapaccayā jāti; ",
  "sn35.113:1.9": "jātipaccayā jarāmaraṇaṁ sokaparidevadukkhadomanassupāyāsā sambhavanti. ",
  "sn35.113:1.10": "Evametassa kevalassa dukkhakkhandhassa samudayo hoti. ",
  "sn35.113:1.11": "Jivhañca paṭicca rase ca uppajjati …pe… ",
  "sn35.113:1.12": "manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. ",
  "sn35.113:1.13": "Phassapaccayā vedanā; ",
  "sn35.113:1.14": "vedanāpaccayā taṇhā; ",
  "sn35.113:1.15": "taṇhāpaccayā upādānaṁ; ",
  "sn35.113:1.16": "upādānapaccayā bhavo; ",
  "sn35.113:1.17": "bhavapaccayā jāti; ",
  "sn35.113:1.18": "jātipaccayā jarāmaraṇaṁ sokaparidevadukkhadomanassupāyāsā sambhavanti. ",
  "sn35.113:1.19": "Evametassa kevalassa dukkhakkhandhassa samudayo hoti. ",
  "sn35.113:2.1": "Cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. ",
  "sn35.113:2.2": "Phassapaccayā vedanā; ",
  "sn35.113:2.3": "vedanāpaccayā taṇhā. ",
  "sn35.113:2.4": "Tassāyeva taṇhāya asesavirāganirodhā upādānanirodho; ",
  "sn35.113:2.5": "upādānanirodhā bhavanirodho; ",
  "sn35.113:2.6": "bhavanirodhā jātinirodho; ",
  "sn35.113:2.7": "jātinirodhā jarāmaraṇaṁ sokaparidevadukkhadomanassupāyāsā nirujjhanti. ",
  "sn35.113:2.8": "Evametassa kevalassa dukkhakkhandhassa nirodho hoti …pe… ",
  "sn35.113:2.9": "jivhañca paṭicca rase ca uppajjati …pe… ",
  "sn35.113:2.10": "manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. ",
  "sn35.113:2.11": "Phassapaccayā vedanā; ",
  "sn35.113:2.12": "vedanāpaccayā taṇhā. ",
  "sn35.113:2.13": "Tassāyeva taṇhāya asesavirāganirodhā upādānanirodho; ",
  "sn35.113:2.14": "upādānanirodhā …pe… ",
  "sn35.113:2.15": "evametassa kevalassa dukkhakkhandhassa nirodho hotī”ti. ",
  "sn35.113:3.1": "Tena kho pana samayena aññataro bhikkhu bhagavato upassuti ṭhito hoti. ",
  "sn35.113:3.2": "Addasā kho bhagavā taṁ bhikkhuṁ upassuti ṭhitaṁ. ",
  "sn35.113:3.3": "Disvāna taṁ bhikkhuṁ etadavoca: ",
  "sn35.113:3.4": "“assosi no tvaṁ, bhikkhu, imaṁ dhammapariyāyan”ti? ",
  "sn35.113:3.5": "“Evaṁ, bhante”. ",
  "sn35.113:3.6": "“Uggaṇhāhi tvaṁ, bhikkhu, imaṁ dhammapariyāyaṁ. ",
  "sn35.113:3.7": "Pariyāpuṇāhi tvaṁ, bhikkhu, imaṁ dhammapariyāyaṁ. ",
  "sn35.113:3.8": "Dhārehi tvaṁ, bhikkhu, imaṁ dhammapariyāyaṁ. ",
  "sn35.113:3.9": "Atthasañhitoyaṁ, bhikkhu, dhammapariyāyo ādibrahmacariyako”ti. ",
  "sn35.113:3.10": "Dasamaṁ. ",
  "sn35.113:3.11": "Yogakkhemivaggo paṭhamo. ",
  "sn35.113:4.0": "Tassuddānaṁ",
  "sn35.113:4.1": "Yogakkhemi upādāya, ",
  "sn35.113:4.2": "Dukkhaṁ loko ca seyyo ca; ",
  "sn35.113:4.3": "Saṁyojanaṁ upādānaṁ, ",
  "sn35.113:4.4": "Dve parijānaṁ upassutīti. "
}