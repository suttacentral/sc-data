{
  "sn35.247:0.1": "Saṁyutta Nikāya 35 ",
  "sn35.247:0.2": "19. Āsīvisavagga ",
  "sn35.247:0.3": "247. Chappāṇakopamasutta ",
  "sn35.247:1.1": "“Seyyathāpi, bhikkhave, puriso arugatto pakkagatto saravanaṁ paviseyya. ",
  "sn35.247:1.2": "Tassa kusakaṇṭakā ceva pāde vijjheyyuṁ, sarapattāni ca gattāni vilekheyyuṁ. ",
  "sn35.247:1.3": "Evañhi so, bhikkhave, puriso bhiyyoso mattāya tatonidānaṁ dukkhaṁ domanassaṁ paṭisaṁvediyetha. ",
  "sn35.247:1.4": "Evameva kho, bhikkhave, idhekacco bhikkhu gāmagato vā araññagato vā labhati vattāraṁ: ",
  "sn35.247:1.5": "‘ayañca so āyasmā evaṅkārī evaṁsamācāro asucigāmakaṇṭako’ti. ",
  "sn35.247:1.6": "Taṁ kaṇṭakoti iti viditvā saṁvaro ca asaṁvaro ca veditabbo. ",
  "sn35.247:2.1": "Kathañca, bhikkhave, asaṁvaro hoti? ",
  "sn35.247:2.2": "Idha, bhikkhave, bhikkhu cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati parittacetaso. ",
  "sn35.247:2.3": "Tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.247:2.4": "Sotena saddaṁ sutvā … ",
  "sn35.247:2.5": "ghānena gandhaṁ ghāyitvā … ",
  "sn35.247:2.6": "jivhāya rasaṁ sāyitvā … ",
  "sn35.247:2.7": "kāyena phoṭṭhabbaṁ phusitvā … ",
  "sn35.247:2.8": "manasā dhammaṁ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassati ca viharati parittacetaso, ",
  "sn35.247:2.9": "tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti. ",
  "sn35.247:3.1": "Seyyathāpi, bhikkhave, puriso chappāṇake gahetvā nānāvisaye nānāgocare daḷhāya rajjuyā bandheyya. ",
  "sn35.247:3.2": "Ahiṁ gahetvā daḷhāya rajjuyā bandheyya. ",
  "sn35.247:3.3": "Susumāraṁ gahetvā daḷhāya rajjuyā bandheyya. ",
  "sn35.247:3.4": "Pakkhiṁ gahetvā daḷhāya rajjuyā bandheyya. ",
  "sn35.247:3.5": "Kukkuraṁ gahetvā daḷhāya rajjuyā bandheyya. ",
  "sn35.247:3.6": "Siṅgālaṁ gahetvā daḷhāya rajjuyā bandheyya. ",
  "sn35.247:3.7": "Makkaṭaṁ gahetvā daḷhāya rajjuyā bandheyya. ",
  "sn35.247:3.8": "Daḷhāya rajjuyā bandhitvā majjhe gaṇṭhiṁ karitvā ossajjeyya. ",
  "sn35.247:3.9": "Atha kho, te, bhikkhave, chappāṇakā nānāvisayā nānāgocarā sakaṁ sakaṁ gocaravisayaṁ āviñcheyyuṁ—",
  "sn35.247:3.10": "ahi āviñcheyya ‘vammikaṁ pavekkhāmī’ti, susumāro āviñcheyya ‘udakaṁ pavekkhāmī’ti, pakkhī āviñcheyya ‘ākāsaṁ ḍessāmī’ti, kukkuro āviñcheyya ‘gāmaṁ pavekkhāmī’ti, siṅgālo āviñcheyya ‘sīvathikaṁ pavekkhāmī’ti, makkaṭo āviñcheyya ‘vanaṁ pavekkhāmī’ti. ",
  "sn35.247:3.11": "Yadā kho te, bhikkhave, chappāṇakā jhattā assu kilantā, atha kho yo nesaṁ pāṇakānaṁ balavataro assa tassa te anuvatteyyuṁ, anuvidhāyeyyuṁ vasaṁ gaccheyyuṁ. ",
  "sn35.247:3.12": "Evameva kho, bhikkhave, yassa kassaci bhikkhuno kāyagatāsati abhāvitā abahulīkatā, taṁ cakkhu āviñchati manāpiyesu rūpesu, amanāpiyā rūpā paṭikūlā honti …pe… ",
  "sn35.247:3.13": "mano āviñchati manāpiyesu dhammesu, amanāpiyā dhammā paṭikūlā honti. ",
  "sn35.247:3.14": "Evaṁ kho, bhikkhave, asaṁvaro hoti. ",
  "sn35.247:4.1": "Kathañca, bhikkhave, saṁvaro hoti? ",
  "sn35.247:4.2": "Idha, bhikkhave, bhikkhu cakkhunā rūpaṁ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso, ",
  "sn35.247:4.3": "tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti …pe… ",
  "sn35.247:4.4": "jivhāya rasaṁ sāyitvā …pe… ",
  "sn35.247:4.5": "manasā dhammaṁ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso, ",
  "sn35.247:4.6": "tañca cetovimuttiṁ paññāvimuttiṁ yathābhūtaṁ pajānāti yatthassa te uppannā pāpakā akusalā dhammā aparisesā nirujjhanti. ",
  "sn35.247:5.1": "Seyyathāpi, bhikkhave, puriso chappāṇake gahetvā nānāvisaye nānāgocare daḷhāya rajjuyā bandheyya. ",
  "sn35.247:5.2": "Ahiṁ gahetvā daḷhāya rajjuyā bandheyya. ",
  "sn35.247:5.3": "Susumāraṁ gahetvā daḷhāya rajjuyā bandheyya. ",
  "sn35.247:5.4": "Pakkhiṁ gahetvā …pe… ",
  "sn35.247:5.5": "kukkuraṁ gahetvā … ",
  "sn35.247:5.6": "siṅgālaṁ gahetvā … ",
  "sn35.247:5.7": "makkaṭaṁ gahetvā daḷhāya rajjuyā bandheyya. ",
  "sn35.247:5.8": "Daḷhāya rajjuyā bandhitvā daḷhe khīle vā thambhe vā upanibandheyya. ",
  "sn35.247:5.9": "Atha kho te, bhikkhave, chappāṇakā nānāvisayā nānāgocarā sakaṁ sakaṁ gocaravisayaṁ āviñcheyyuṁ—",
  "sn35.247:5.10": "ahi āviñcheyya ‘vammikaṁ pavekkhāmī’ti, susumāro āviñcheyya ‘udakaṁ pavekkhāmī’ti, pakkhī āviñcheyya ‘ākāsaṁ ḍessāmī’ti, kukkuro āviñcheyya ‘gāmaṁ pavekkhāmī’ti, siṅgālo āviñcheyya ‘sīvathikaṁ pavekkhāmī’ti, makkaṭo āviñcheyya ‘vanaṁ pavekkhāmī’ti. ",
  "sn35.247:5.11": "Yadā kho te, bhikkhave, chappāṇakā jhattā assu kilantā, atha tameva khīlaṁ vā thambhaṁ vā upatiṭṭheyyuṁ, upanisīdeyyuṁ, upanipajjeyyuṁ. ",
  "sn35.247:5.12": "Evameva kho, bhikkhave, yassa kassaci bhikkhuno kāyagatāsati bhāvitā bahulīkatā, taṁ cakkhu nāviñchati manāpiyesu rūpesu, amanāpiyā rūpā nappaṭikūlā honti …pe… jivhā nāviñchati manāpiyesu rasesu …pe… ",
  "sn35.247:5.13": "mano nāviñchati manāpiyesu dhammesu, amanāpiyā dhammā nappaṭikūlā honti. ",
  "sn35.247:5.14": "Evaṁ kho, bhikkhave, saṁvaro hoti. ",
  "sn35.247:6.1": "‘Daḷhe khīle vā thambhe vā’ti kho, bhikkhave, kāyagatāya satiyā etaṁ adhivacanaṁ. ",
  "sn35.247:6.2": "Tasmātiha vo, bhikkhave, evaṁ sikkhitabbaṁ: ",
  "sn35.247:6.3": "‘kāyagatā no sati bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. ",
  "sn35.247:6.4": "Evañhi kho, bhikkhave, sikkhitabban”ti. ",
  "sn35.247:6.5": "Dasamaṁ. "
}