{
  "sn35.103:0.1": "Saṁyutta Nikāya 35.103 ",
  "sn35.103:0.2": "10. Saḷavagga ",
  "sn35.103:0.3": "Udakasutta ",
  "sn35.103:1.1": "“Udako sudaṁ, bhikkhave, rāmaputto evaṁ vācaṁ bhāsati: ",
  "sn35.103:1.2": "‘idaṁ jātu vedagū, ",
  "sn35.103:1.3": "idaṁ jātu sabbajī, ",
  "sn35.103:1.4": "idaṁ jātu apalikhataṁ ",
  "sn35.103:1.5": "gaṇḍamūlaṁ palikhaṇin’ti. ",
  "sn35.103:1.6": "Taṁ kho panetaṁ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṁyeva gaṇḍamūlaṁ ‘palikhataṁ me gaṇḍamūlan’ti bhāsati. ",
  "sn35.103:1.7": "Idha kho taṁ, bhikkhave, bhikkhu sammā vadamāno vadeyya: ",
  "sn35.103:1.8": "‘idaṁ jātu vedagū, ",
  "sn35.103:1.9": "idaṁ jātu sabbajī, ",
  "sn35.103:1.10": "idaṁ jātu apalikhataṁ ",
  "sn35.103:1.11": "gaṇḍamūlaṁ palikhaṇin’ti. ",
  "sn35.103:2.1": "Kathañca, bhikkhave, vedagū hoti? ",
  "sn35.103:2.2": "Yato kho, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti; ",
  "sn35.103:2.3": "evaṁ kho, bhikkhave, bhikkhu vedagū hoti. ",
  "sn35.103:3.1": "Kathañca, bhikkhave, bhikkhu sabbajī hoti? ",
  "sn35.103:3.2": "Yato kho, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti; ",
  "sn35.103:3.3": "evaṁ kho, bhikkhave, bhikkhu sabbajī hoti. ",
  "sn35.103:4.1": "Kathañca, bhikkhave, bhikkhuno apalikhataṁ gaṇḍamūlaṁ palikhataṁ hoti? ",
  "sn35.103:4.2": "Gaṇḍoti kho, bhikkhave, imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa. ",
  "sn35.103:4.3": "Gaṇḍamūlanti kho, bhikkhave, taṇhāyetaṁ adhivacanaṁ. ",
  "sn35.103:4.4": "Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṅkatā āyatiṁ anuppādadhammā; ",
  "sn35.103:4.5": "evaṁ kho, bhikkhave, bhikkhuno apalikhataṁ gaṇḍamūlaṁ palikhataṁ hoti. ",
  "sn35.103:5.1": "Udako sudaṁ, bhikkhave, rāmaputto evaṁ vācaṁ bhāsati: ",
  "sn35.103:5.2": "‘idaṁ jātu vedagū, ",
  "sn35.103:5.3": "idaṁ jātu sabbajī, ",
  "sn35.103:5.4": "idaṁ jātu apalikhataṁ ",
  "sn35.103:5.5": "gaṇḍamūlaṁ palikhaṇin’ti. ",
  "sn35.103:5.6": "Taṁ kho panetaṁ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apalikhataṁyeva gaṇḍamūlaṁ ‘palikhataṁ me gaṇḍamūlan’ti bhāsati. ",
  "sn35.103:5.7": "Idha kho taṁ, bhikkhave, bhikkhu sammā vadamāno vadeyya: ",
  "sn35.103:5.8": "‘idaṁ jātu vedagū, ",
  "sn35.103:5.9": "idaṁ jātu sabbajī, ",
  "sn35.103:5.10": "idaṁ jātu apalikhataṁ ",
  "sn35.103:5.11": "gaṇḍamūlaṁ palikhaṇin’ti. ",
  "sn35.103:5.12": "Dasamaṁ. ",
  "sn35.103:5.13": "Saḷavaggo pañcamo. ",
  "sn35.103:6.0": "Tassuddānaṁ ",
  "sn35.103:6.1": "Dve saṅgayhā parihānaṁ, ",
  "sn35.103:6.2": "Pamādavihārī ca saṁvaro; ",
  "sn35.103:6.3": "Samādhi paṭisallānaṁ, ",
  "sn35.103:6.4": "Dve natumhākena uddakoti. ",
  "sn35.103:6.5": "Saḷāyatanavagge dutiyapaṇṇāsako samatto. ",
  "sn35.103:7.0": "Tassa vagguddānaṁ ",
  "sn35.103:7.1": "Avijjā migajālañca, ",
  "sn35.103:7.2": "Gilānaṁ channaṁ catutthakaṁ; ",
  "sn35.103:7.3": "Saḷavaggena paññāsaṁ, ",
  "sn35.103:7.4": "Dutiyo paṇṇāsako ayanti. ",
  "sn35.103:7.5": "Paṭhamasatakaṁ. "
}