{
  "sn35.235:0.1": "Saṁyutta Nikāya 35.235 ",
  "sn35.235:0.2": "18. Samuddavagga ",
  "sn35.235:0.3": "Ādittapariyāyasutta ",
  "sn35.235:1.1": "“Ādittapariyāyaṁ vo, bhikkhave, dhammapariyāyaṁ desessāmi. ",
  "sn35.235:1.2": "Taṁ suṇātha. ",
  "sn35.235:1.3": "Katamo ca, bhikkhave, ādittapariyāyo, dhammapariyāyo? ",
  "sn35.235:1.4": "Varaṁ, bhikkhave, tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ, na tveva cakkhuviññeyyesu rūpesu anubyañjanaso nimittaggāho. ",
  "sn35.235:1.5": "Nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭheyya, anubyañjanassādagathitaṁ vā tasmiñce samaye kālaṁ kareyya, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ gaccheyya—",
  "sn35.235:1.6": "nirayaṁ vā, tiracchānayoniṁ vā. ",
  "sn35.235:1.7": "Imaṁ khvāhaṁ, bhikkhave, ādīnavaṁ disvā evaṁ vadāmi. ",
  "sn35.235:2.1": "Varaṁ, bhikkhave, tiṇhena ayosaṅkunā ādittena sampajjalitena sajotibhūtena sotindriyaṁ sampalimaṭṭhaṁ, na tveva sotaviññeyyesu saddesu anubyañjanaso nimittaggāho. ",
  "sn35.235:2.2": "Nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭheyya, anubyañjanassādagathitaṁ vā tasmiñce samaye kālaṁ kareyya, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ gaccheyya—",
  "sn35.235:2.3": "nirayaṁ vā tiracchānayoniṁ vā. ",
  "sn35.235:2.4": "Imaṁ khvāhaṁ, bhikkhave, ādīnavaṁ disvā evaṁ vadāmi. ",
  "sn35.235:3.1": "Varaṁ, bhikkhave, tiṇhena nakhacchedanena ādittena sampajjalitena sajotibhūtena ghānindriyaṁ sampalimaṭṭhaṁ, na tveva ghānaviññeyyesu gandhesu anubyañjanaso nimittaggāho. ",
  "sn35.235:3.2": "Nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭheyya, anubyañjanassādagathitaṁ vā tasmiñce samaye kālaṁ kareyya. ",
  "sn35.235:3.3": "Ṭhānametaṁ vijjati, yaṁ dvinnaṁ gatīnaṁ aññataraṁ gatiṁ gaccheyya—",
  "sn35.235:3.4": "nirayaṁ vā tiracchānayoniṁ vā. ",
  "sn35.235:3.5": "Imaṁ khvāhaṁ, bhikkhave, ādīnavaṁ disvā evaṁ vadāmi. ",
  "sn35.235:4.1": "Varaṁ, bhikkhave, tiṇhena khurena ādittena sampajjalitena sajotibhūtena jivhindriyaṁ sampalimaṭṭhaṁ, na tveva jivhāviññeyyesu rasesu anubyañjanaso nimittaggāho. ",
  "sn35.235:4.2": "Nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭheyya, anubyañjanassādagathitaṁ vā tasmiñce samaye kālaṁ kareyya. ",
  "sn35.235:4.3": "Ṭhānametaṁ vijjati, yaṁ dvinnaṁ gatīnaṁ aññataraṁ gatiṁ gaccheyya—",
  "sn35.235:4.4": "nirayaṁ vā tiracchānayoniṁ vā. ",
  "sn35.235:4.5": "Imaṁ khvāhaṁ, bhikkhave, ādīnavaṁ disvā evaṁ vadāmi. ",
  "sn35.235:5.1": "Varaṁ, bhikkhave, tiṇhāya sattiyā ādittāya sampajjalitāya sajotibhūtāya kāyindriyaṁ sampalimaṭṭhaṁ, na tveva kāyaviññeyyesu phoṭṭhabbesu anubyañjanaso nimittaggāho. ",
  "sn35.235:5.2": "Nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭheyya, anubyañjanassādagathitaṁ vā tasmiñce samaye kālaṁ kareyya. ",
  "sn35.235:5.3": "Ṭhānametaṁ vijjati, yaṁ dvinnaṁ gatīnaṁ aññataraṁ gatiṁ gaccheyya—",
  "sn35.235:5.4": "nirayaṁ vā tiracchānayoniṁ vā. ",
  "sn35.235:5.5": "Imaṁ khvāhaṁ, bhikkhave, ādīnavaṁ disvā evaṁ vadāmi. ",
  "sn35.235:6.1": "Varaṁ, bhikkhave, sottaṁ. ",
  "sn35.235:6.2": "Sottaṁ kho panāhaṁ, bhikkhave, vañjhaṁ jīvitānaṁ vadāmi, aphalaṁ jīvitānaṁ vadāmi, momūhaṁ jīvitānaṁ vadāmi, na tveva tathārūpe vitakke vitakkeyya yathārūpānaṁ vitakkānaṁ vasaṁ gato saṅghaṁ bhindeyya. ",
  "sn35.235:6.3": "Imaṁ khvāhaṁ, bhikkhave, vañjhaṁ jīvitānaṁ ādīnavaṁ disvā evaṁ vadāmi. ",
  "sn35.235:7.1": "Tattha, bhikkhave, sutavā ariyasāvako iti paṭisañcikkhati: ",
  "sn35.235:7.2": "‘tiṭṭhatu tāva tattāya ayosalākāya ādittāya sampajjalitāya sajotibhūtāya cakkhundriyaṁ sampalimaṭṭhaṁ. ",
  "sn35.235:7.3": "Handāhaṁ idameva manasi karomi—",
  "sn35.235:7.4": "iti cakkhu aniccaṁ, rūpā aniccā, cakkhuviññāṇaṁ aniccaṁ, cakkhusamphasso anicco, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ’. ",
  "sn35.235:8.1": "Tiṭṭhatu tāva tiṇhena ayosaṅkunā ādittena sampajjalitena sajotibhūtena sotindriyaṁ sampalimaṭṭhaṁ. ",
  "sn35.235:8.2": "Handāhaṁ idameva manasi karomi—",
  "sn35.235:8.3": "iti sotaṁ aniccaṁ, saddā aniccā, sotaviññāṇaṁ aniccaṁ, sotasamphasso anicco, yampidaṁ sotasamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ. ",
  "sn35.235:9.1": "Tiṭṭhatu tāva tiṇhena nakhacchedanena ādittena sampajjalitena sajotibhūtena ghānindriyaṁ sampalimaṭṭhaṁ. ",
  "sn35.235:9.2": "Handāhaṁ idameva manasi karomi—",
  "sn35.235:9.3": "iti ghānaṁ aniccaṁ, gandhā aniccā, ghānaviññāṇaṁ aniccaṁ, ghānasamphasso anicco, yampidaṁ ghānasamphassapaccayā uppajjati vedayitaṁ …pe… tampi aniccaṁ. ",
  "sn35.235:10.1": "Tiṭṭhatu tāva tiṇhena khurena ādittena sampajjalitena sajotibhūtena jivhindriyaṁ sampalimaṭṭhaṁ. ",
  "sn35.235:10.2": "Handāhaṁ idameva manasi karomi—",
  "sn35.235:10.3": "iti jivhā aniccā, rasā aniccā, jivhāviññāṇaṁ aniccaṁ, jivhāsamphasso anicco, yampidaṁ jivhāsamphassapaccayā uppajjati …pe… tampi aniccaṁ. ",
  "sn35.235:11.1": "Tiṭṭhatu tāva tiṇhāya sattiyā ādittāya sampajjalitāya sajotibhūtāya kāyindriyaṁ sampalimaṭṭhaṁ. ",
  "sn35.235:11.2": "Handāhaṁ idameva manasi karomi—",
  "sn35.235:11.3": "iti kāyo anicco, phoṭṭhabbā aniccā, kāyaviññāṇaṁ aniccaṁ, kāyasamphasso anicco, yampidaṁ kāyasamphassapaccayā uppajjati vedayitaṁ …pe… tampi aniccaṁ. ",
  "sn35.235:12.1": "Tiṭṭhatu tāva sottaṁ. ",
  "sn35.235:12.2": "Handāhaṁ idameva manasi karomi—",
  "sn35.235:12.3": "iti mano anicco, dhammā aniccā, manoviññāṇaṁ aniccaṁ, manosamphasso anicco, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccaṁ’. ",
  "sn35.235:13.1": "Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati …pe… ",
  "sn35.235:13.2": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. ",
  "sn35.235:13.3": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.235:13.4": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn35.235:13.5": "Ayaṁ kho, bhikkhave, ādittapariyāyo, dhammapariyāyo”ti. ",
  "sn35.235:13.6": "Aṭṭhamaṁ. "
}