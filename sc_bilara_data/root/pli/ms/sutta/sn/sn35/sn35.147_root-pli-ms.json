{
  "sn35.147:0.1": "Saṁyutta Nikāya 35 ",
  "sn35.147:0.2": "15. Navapurāṇavagga ",
  "sn35.147:0.3": "147. Aniccanibbānasappāyasutta ",
  "sn35.147:1.1": "“Nibbānasappāyaṁ vo, bhikkhave, paṭipadaṁ desessāmi. ",
  "sn35.147:1.2": "Taṁ suṇātha …pe… ",
  "sn35.147:1.3": "katamā ca sā, bhikkhave, nibbānasappāyā paṭipadā? ",
  "sn35.147:1.4": "Idha, bhikkhave, bhikkhu cakkhuṁ aniccanti passati, rūpā aniccāti passati, cakkhuviññāṇaṁ aniccanti passati, cakkhusamphasso aniccoti passati. Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati …pe… ",
  "sn35.147:1.5": "jivhā aniccāti passati, rasā aniccāti passati, jivhāviññāṇaṁ aniccanti passati, jivhāsamphasso aniccoti passati, yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati …pe… ",
  "sn35.147:1.6": "mano aniccoti passati, dhammā aniccāti passati, manoviññāṇaṁ aniccanti passati, manosamphasso aniccoti passati, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti passati. ",
  "sn35.147:1.7": "Ayaṁ kho sā, bhikkhave, nibbānasappāyā paṭipadā”ti. ",
  "sn35.147:1.8": "Dutiyaṁ. "
}