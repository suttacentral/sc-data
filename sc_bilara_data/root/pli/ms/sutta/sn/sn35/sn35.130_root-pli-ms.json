{
  "sn35.130:0.1": "Saṁyutta Nikāya 35 ",
  "sn35.130:0.2": "13. Gahapativagga ",
  "sn35.130:0.3": "130. Hāliddikānisutta ",
  "sn35.130:1.1": "Ekaṁ samayaṁ āyasmā mahākaccāno avantīsu viharati kuraraghare papāte pabbate. ",
  "sn35.130:1.2": "Atha kho hāliddikāni gahapati yenāyasmā mahākaccāno tenupasaṅkami …pe… ekamantaṁ nisinno kho hāliddikāni gahapati āyasmantaṁ mahākaccānaṁ etadavoca: ",
  "sn35.130:1.3": "“vuttamidaṁ, bhante, bhagavatā: ",
  "sn35.130:1.4": "‘dhātunānattaṁ paṭicca uppajjati phassanānattaṁ; phassanānattaṁ paṭicca uppajjati vedanānānattan’ti. ",
  "sn35.130:1.5": "Kathaṁ nu kho, bhante, dhātunānattaṁ paṭicca uppajjati phassanānattaṁ; phassanānattaṁ paṭicca uppajjati vedanānānattan”ti? ",
  "sn35.130:1.6": "“Idha, gahapati, bhikkhu cakkhunā rūpaṁ disvā ‘manāpaṁ itthetan’ti pajānāti cakkhuviññāṇaṁ sukhavedaniyañca. ",
  "sn35.130:1.7": "Phassaṁ paṭicca uppajjati sukhā vedanā. ",
  "sn35.130:1.8": "Cakkhunā kho paneva rūpaṁ disvā ‘amanāpaṁ itthetan’ti pajānāti cakkhuviññāṇaṁ dukkhavedaniyañca. ",
  "sn35.130:1.9": "Phassaṁ paṭicca uppajjati dukkhā vedanā. ",
  "sn35.130:1.10": "Cakkhunā kho paneva rūpaṁ disvā ‘upekkhāṭṭhāniyaṁ itthetan’ti pajānāti cakkhuviññāṇaṁ adukkhamasukhavedaniyañca. ",
  "sn35.130:1.11": "Phassaṁ paṭicca uppajjati adukkhamasukhā vedanā. ",
  "sn35.130:2.1": "Puna caparaṁ, gahapati, bhikkhu sotena saddaṁ sutvā …pe… ",
  "sn35.130:2.2": "ghānena gandhaṁ ghāyitvā …pe… ",
  "sn35.130:2.3": "jivhāya rasaṁ sāyitvā …pe… ",
  "sn35.130:2.4": "kāyena phoṭṭhabbaṁ phusitvā …pe… ",
  "sn35.130:2.5": "manasā dhammaṁ viññāya ‘manāpaṁ itthetan’ti pajānāti manoviññāṇaṁ sukhavedaniyañca. ",
  "sn35.130:2.6": "Phassaṁ paṭicca uppajjati sukhā vedanā. ",
  "sn35.130:2.7": "Manasā kho paneva dhammaṁ viññāya ‘amanāpaṁ itthetan’ti pajānāti manoviññāṇaṁ dukkhavedaniyañca. ",
  "sn35.130:2.8": "Phassaṁ paṭicca uppajjati dukkhā vedanā. ",
  "sn35.130:2.9": "Manasā kho paneva dhammaṁ viññāya ‘upekkhāṭṭhāniyaṁ itthetan’ti pajānāti manoviññāṇaṁ adukkhamasukhavedaniyañca. ",
  "sn35.130:2.10": "Phassaṁ paṭicca uppajjati adukkhamasukhā vedanā. ",
  "sn35.130:2.11": "Evaṁ kho, gahapati, dhātunānattaṁ paṭicca uppajjati phassanānattaṁ; phassanānattaṁ paṭicca uppajjati vedanānānattan”ti. ",
  "sn35.130:2.12": "Sattamaṁ. "
}