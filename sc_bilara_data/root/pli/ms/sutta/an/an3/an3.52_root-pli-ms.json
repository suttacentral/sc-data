{
  "an3.52:0.1": "Aṅguttara Nikāya 3 ",
  "an3.52:0.2": "6. Brāhmaṇavagga ",
  "an3.52:0.3": "52. Dutiyadvebrāhmaṇasutta ",
  "an3.52:1.1": "Atha kho dve brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te brāhmaṇā bhagavantaṁ etadavocuṁ: ",
  "an3.52:1.2": "“mayamassu, bho gotama, brāhmaṇā jiṇṇā vuddhā mahallakā addhagatā vayoanuppattā vīsavassasatikā jātiyā; ",
  "an3.52:1.3": "te camhā akatakalyāṇā akatakusalā akatabhīruttāṇā. ",
  "an3.52:1.4": "Ovadatu no bhavaṁ gotamo, anusāsatu no bhavaṁ gotamo yaṁ amhākaṁ assa dīgharattaṁ hitāya sukhāyā”ti. ",
  "an3.52:2.1": "“Taggha tumhe, brāhmaṇā, jiṇṇā vuddhā mahallakā addhagatā vayoanuppattā vīsavassasatikā jātiyā; ",
  "an3.52:2.2": "te cattha akatakalyāṇā akatakusalā akatabhīruttāṇā. ",
  "an3.52:2.3": "Āditto kho ayaṁ, brāhmaṇā, loko jarāya byādhinā maraṇena. ",
  "an3.52:2.4": "Evaṁ āditte kho, brāhmaṇā, loke jarāya byādhinā maraṇena, yo idha kāyena saṁyamo vācāya saṁyamo manasā saṁyamo, taṁ tassa petassa tāṇañca leṇañca dīpañca saraṇañca parāyaṇañcāti. ",
  "an3.52:3.1": "Ādittasmiṁ agārasmiṁ, ",
  "an3.52:3.2": "yaṁ nīharati bhājanaṁ; ",
  "an3.52:3.3": "Taṁ tassa hoti atthāya, ",
  "an3.52:3.4": "no ca yaṁ tattha ḍayhati. ",
  "an3.52:4.1": "Evaṁ āditto kho loko, ",
  "an3.52:4.2": "jarāya maraṇena ca; ",
  "an3.52:4.3": "Nīharetheva dānena, ",
  "an3.52:4.4": "dinnaṁ hoti sunīhataṁ. ",
  "an3.52:5.1": "Yodha kāyena saṁyamo, ",
  "an3.52:5.2": "Vācāya uda cetasā; ",
  "an3.52:5.3": "Taṁ tassa petassa sukhāya hoti, ",
  "an3.52:5.4": "Yaṁ jīvamāno pakaroti puññan”ti. ",
  "an3.52:5.5": "Dutiyaṁ. "
}