{
  "an7.67:0.1": "Aṅguttara Nikāya 7 ",
  "an7.67:0.2": "7. Mahāvagga ",
  "an7.67:0.3": "67. Nagaropamasutta ",
  "an7.67:1.1": "“Yato kho, bhikkhave, rañño paccantimaṁ nagaraṁ sattahi nagaraparikkhārehi suparikkhataṁ hoti, catunnañca āhārānaṁ nikāmalābhī hoti akicchalābhī akasiralābhī. ",
  "an7.67:1.2": "Idaṁ vuccati, bhikkhave, rañño paccantimaṁ nagaraṁ akaraṇīyaṁ bāhirehi paccatthikehi paccāmittehi. ",
  "an7.67:2.1": "Katamehi sattahi nagaraparikkhārehi suparikkhataṁ hoti? ",
  "an7.67:2.2": "Idha, bhikkhave, rañño paccantime nagare esikā hoti gambhīranemā sunikhātā acalā asampavedhī. ",
  "an7.67:2.3": "Iminā paṭhamena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:3.1": "Puna caparaṁ, bhikkhave, rañño paccantime nagare parikkhā hoti gambhīrā ceva vitthatā ca. ",
  "an7.67:3.2": "Iminā dutiyena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:4.1": "Puna caparaṁ, bhikkhave, rañño paccantime nagare anupariyāyapatho hoti ucco ceva vitthato ca. ",
  "an7.67:4.2": "Iminā tatiyena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:5.1": "Puna caparaṁ, bhikkhave, rañño paccantime nagare bahuṁ āvudhaṁ sannicitaṁ hoti salākañceva jevanikañca. ",
  "an7.67:5.2": "Iminā catutthena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:6.1": "Puna caparaṁ, bhikkhave, rañño paccantime nagare bahubalakāyo paṭivasati, seyyathidaṁ—",
  "an7.67:6.2": "hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsakaputtā. ",
  "an7.67:6.3": "Iminā pañcamena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:7.1": "Puna caparaṁ, bhikkhave, rañño paccantime nagare dovāriko hoti paṇḍito byatto medhāvī aññātānaṁ nivāretā ñātānaṁ pavesetā. ",
  "an7.67:7.2": "Iminā chaṭṭhena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:8.1": "Puna caparaṁ, bhikkhave, rañño paccantime nagare pākāro hoti ucco ceva vitthato ca vāsanalepanasampanno ca. ",
  "an7.67:8.2": "Iminā sattamena nagaraparikkhārena suparikkhataṁ hoti rañño paccantimaṁ nagaraṁ abbhantarānaṁ guttiyā bāhirānaṁ paṭighātāya. ",
  "an7.67:8.3": "Imehi sattahi nagaraparikkhārehi suparikkhataṁ hoti. ",
  "an7.67:9.1": "Katamesaṁ catunnaṁ āhārānaṁ nikāmalābhī hoti akicchalābhī akasiralābhī? ",
  "an7.67:9.2": "Idha, bhikkhave, rañño paccantime nagare bahuṁ tiṇakaṭṭhodakaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:10.1": "Puna caparaṁ, bhikkhave, rañño paccantime nagare bahuṁ sāliyavakaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:11.1": "Puna caparaṁ, bhikkhave, rañño paccantime nagare bahuṁ tilamuggamāsāparaṇṇaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:12.1": "Puna caparaṁ, bhikkhave, rañño paccantime nagare bahuṁ bhesajjaṁ sannicitaṁ hoti, seyyathidaṁ—",
  "an7.67:12.2": "sappi navanītaṁ telaṁ madhu phāṇitaṁ loṇaṁ abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:12.3": "Imesaṁ kho, bhikkhave, catunnaṁ āhārānaṁ nikāmalābhī hoti akicchalābhī akasiralābhī. ",
  "an7.67:13.1": "Yato kho, bhikkhave, rañño paccantimaṁ nagaraṁ imehi sattahi nagaraparikkhārehi suparikkhataṁ hoti, imesañca catunnaṁ āhārānaṁ nikāmalābhī hoti akicchalābhī akasiralābhī. ",
  "an7.67:13.2": "Idaṁ vuccati, bhikkhave, rañño paccantimaṁ nagaraṁ akaraṇīyaṁ bāhirehi paccatthikehi paccāmittehi. ",
  "an7.67:13.3": "Evamevaṁ kho, bhikkhave, yato ariyasāvako sattahi saddhammehi samannāgato hoti, catunnañca jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī. ",
  "an7.67:13.4": "Ayaṁ vuccati, bhikkhave, ariyasāvako akaraṇīyo mārassa akaraṇīyo pāpimato. ",
  "an7.67:13.5": "Katamehi sattahi saddhammehi samannāgato hoti? ",
  "an7.67:14.1": "Seyyathāpi, bhikkhave, rañño paccantime nagare esikā hoti gambhīranemā sunikhātā acalā asampavedhī abbhantarānaṁ guttiyā bāhirānaṁ paṭighātāya. ",
  "an7.67:14.2": "Evamevaṁ kho, bhikkhave, ariyasāvako saddho hoti, saddahati tathāgatassa bodhiṁ ",
  "an7.67:14.3": "‘itipi so …pe… buddho bhagavā’ti. ",
  "an7.67:14.4": "Saddhesiko, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:14.5": "sāvajjaṁ pajahati, anavajjaṁ bhāveti; ",
  "an7.67:14.6": "suddhaṁ attānaṁ pariharati. ",
  "an7.67:14.7": "Iminā paṭhamena saddhammena samannāgato hoti. ",
  "an7.67:15.1": "Seyyathāpi, bhikkhave, rañño paccantime nagare parikkhā hoti gambhīrā ceva vitthatā ca abbhantarānaṁ guttiyā bāhirānaṁ paṭighātāya. ",
  "an7.67:15.2": "Evamevaṁ kho, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṁ akusalānaṁ dhammānaṁ samāpattiyā. ",
  "an7.67:15.3": "Hirīparikkho kho, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:15.4": "sāvajjaṁ pajahati, anavajjaṁ bhāveti; ",
  "an7.67:15.5": "suddhaṁ attānaṁ pariharati. ",
  "an7.67:15.6": "Iminā dutiyena saddhammena samannāgato hoti. ",
  "an7.67:16.1": "Seyyathāpi, bhikkhave, rañño paccantime nagare anupariyāyapatho hoti ucco ceva vitthato ca abbhantarānaṁ guttiyā bāhirānaṁ paṭighātāya. ",
  "an7.67:16.2": "Evamevaṁ, kho, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṁ akusalānaṁ dhammānaṁ samāpattiyā. ",
  "an7.67:16.3": "Ottappapariyāyapatho, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:16.4": "sāvajjaṁ pajahati, anavajjaṁ bhāveti; ",
  "an7.67:16.5": "suddhaṁ attānaṁ pariharati. ",
  "an7.67:16.6": "Iminā tatiyena saddhammena samannāgato hoti. ",
  "an7.67:17.1": "Seyyathāpi, bhikkhave, rañño paccantime nagare bahuṁ āvudhaṁ sannicitaṁ hoti salākañceva jevanikañca abbhantarānaṁ guttiyā bāhirānaṁ paṭighātāya. ",
  "an7.67:17.2": "Evamevaṁ kho, bhikkhave, ariyasāvako bahussuto hoti …pe… diṭṭhiyā suppaṭividdhā. ",
  "an7.67:17.3": "Sutāvudho, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:17.4": "sāvajjaṁ pajahati, anavajjaṁ bhāveti; ",
  "an7.67:17.5": "suddhaṁ attānaṁ pariharati. ",
  "an7.67:17.6": "Iminā catutthena saddhammena samannāgato hoti. ",
  "an7.67:18.1": "Seyyathāpi, bhikkhave, rañño paccantime nagare bahubalakāyo paṭivasati, seyyathidaṁ—",
  "an7.67:18.2": "hatthārohā assārohā rathikā dhanuggahā celakā calakā piṇḍadāyakā uggā rājaputtā pakkhandino mahānāgā sūrā cammayodhino dāsakaputtā abbhantarānaṁ guttiyā bāhirānaṁ paṭighātāya. ",
  "an7.67:18.3": "Evamevaṁ kho, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "an7.67:18.4": "Vīriyabalakāyo, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:18.5": "sāvajjaṁ pajahati, anavajjaṁ bhāveti; ",
  "an7.67:18.6": "suddhaṁ attānaṁ pariharati. ",
  "an7.67:18.7": "Iminā pañcamena saddhammena samannāgato hoti. ",
  "an7.67:19.1": "Seyyathāpi, bhikkhave, rañño paccantime nagare dovāriko hoti paṇḍito byatto medhāvī aññātānaṁ nivāretā ñātānaṁ pavesetā abbhantarānaṁ guttiyā bāhirānaṁ paṭighātāya. ",
  "an7.67:19.2": "Evamevaṁ kho, bhikkhave, ariyasāvako satimā hoti paramena satinepakkena samannāgato cirakatampi cirabhāsitampi saritā anussaritā. ",
  "an7.67:19.3": "Satidovāriko, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:19.4": "sāvajjaṁ pajahati, anavajjaṁ bhāveti; ",
  "an7.67:19.5": "suddhaṁ attānaṁ pariharati. ",
  "an7.67:19.6": "Iminā chaṭṭhena saddhammena samannāgato hoti. ",
  "an7.67:20.1": "Seyyathāpi, bhikkhave, rañño paccantime nagare pākāro hoti ucco ceva vitthato ca vāsanalepanasampanno ca abbhantarānaṁ guttiyā bāhirānaṁ paṭighātāya. ",
  "an7.67:20.2": "Evamevaṁ kho, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. ",
  "an7.67:20.3": "Paññāvāsanalepanasampanno, bhikkhave, ariyasāvako akusalaṁ pajahati, kusalaṁ bhāveti; ",
  "an7.67:20.4": "sāvajjaṁ pajahati, anavajjaṁ bhāveti; ",
  "an7.67:20.5": "suddhaṁ attānaṁ pariharati. ",
  "an7.67:20.6": "Iminā sattamena saddhammena samannāgato hoti. ",
  "an7.67:20.7": "Imehi sattahi saddhammehi samannāgato hoti. ",
  "an7.67:21.1": "Katamesaṁ catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī? ",
  "an7.67:21.2": "Seyyathāpi, bhikkhave, rañño paccantime nagare bahuṁ tiṇakaṭṭhodakaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:21.3": "Evamevaṁ kho, bhikkhave, ariyasāvako vivicceva kāmehi …pe… paṭhamaṁ jhānaṁ upasampajja viharati ",
  "an7.67:21.4": "attano ratiyā aparitassāya phāsuvihārāya okkamanāya nibbānassa. ",
  "an7.67:22.1": "Seyyathāpi, bhikkhave, rañño paccantime nagare bahuṁ sāliyavakaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:22.2": "Evamevaṁ kho, bhikkhave, ariyasāvako vitakkavicārānaṁ vūpasamā …pe… dutiyaṁ jhānaṁ upasampajja viharati ",
  "an7.67:22.3": "attano ratiyā aparitassāya phāsuvihārāya okkamanāya nibbānassa. ",
  "an7.67:23.1": "Seyyathāpi, bhikkhave, rañño paccantime nagare bahuṁ tilamuggamāsāparaṇṇaṁ sannicitaṁ hoti abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:23.2": "Evamevaṁ kho, bhikkhave, ariyasāvako pītiyā ca virāgā …pe… tatiyaṁ jhānaṁ upasampajja viharati ",
  "an7.67:23.3": "attano ratiyā aparitassāya phāsuvihārāya okkamanāya nibbānassa. ",
  "an7.67:24.1": "Seyyathāpi, bhikkhave, rañño paccantime nagare bahuṁ bhesajjaṁ sannicitaṁ hoti, seyyathidaṁ—",
  "an7.67:24.2": "sappi navanītaṁ telaṁ madhu phāṇitaṁ loṇaṁ abbhantarānaṁ ratiyā aparitassāya phāsuvihārāya bāhirānaṁ paṭighātāya. ",
  "an7.67:24.3": "Evamevaṁ kho, bhikkhave, ariyasāvako sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati ",
  "an7.67:24.4": "attano ratiyā aparitassāya phāsuvihārāya okkamanāya nibbānassa. ",
  "an7.67:24.5": "Imesaṁ catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī. ",
  "an7.67:25.1": "Yato kho, bhikkhave, ariyasāvako imehi sattahi saddhammehi samannāgato hoti, imesañca catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī. ",
  "an7.67:25.2": "Ayaṁ vuccati, bhikkhave, ariyasāvako akaraṇīyo mārassa akaraṇīyo pāpimato”ti. ",
  "an7.67:25.3": "Tatiyaṁ. "
}