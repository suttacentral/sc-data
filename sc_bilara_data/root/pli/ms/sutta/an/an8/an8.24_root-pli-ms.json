{
  "an8.24:0.1": "Aṅguttara Nikāya 8 ",
  "an8.24:0.2": "3. Gahapativagga ",
  "an8.24:0.3": "24. Dutiyahatthakasutta ",
  "an8.24:1.1": "Ekaṁ samayaṁ bhagavā āḷaviyaṁ viharati aggāḷave cetiye. ",
  "an8.24:1.2": "Atha kho hatthako āḷavako pañcamattehi upāsakasatehi parivuto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho hatthakaṁ āḷavakaṁ bhagavā etadavoca: ",
  "an8.24:1.3": "“mahatī kho tyāyaṁ, hatthaka, parisā. ",
  "an8.24:1.4": "Kathaṁ pana tvaṁ, hatthaka, imaṁ mahatiṁ parisaṁ saṅgaṇhāsī”ti? ",
  "an8.24:1.5": "“Yānimāni, bhante, bhagavatā desitāni cattāri saṅgahavatthūni, tehāhaṁ imaṁ mahatiṁ parisaṁ saṅgaṇhāmi. ",
  "an8.24:1.6": "Ahaṁ, bhante, yaṁ jānāmi: ",
  "an8.24:1.7": "‘ayaṁ dānena saṅgahetabbo’ti, taṁ dānena saṅgaṇhāmi; ",
  "an8.24:1.8": "yaṁ jānāmi: ",
  "an8.24:1.9": "‘ayaṁ peyyavajjena saṅgahetabbo’ti, taṁ peyyavajjena saṅgaṇhāmi; ",
  "an8.24:1.10": "yaṁ jānāmi: ",
  "an8.24:1.11": "‘ayaṁ atthacariyāya saṅgahetabbo’ti, taṁ atthacariyāya saṅgaṇhāmi; ",
  "an8.24:1.12": "yaṁ jānāmi: ",
  "an8.24:1.13": "‘ayaṁ samānattatāya saṅgahetabbo’ti, taṁ samānattatāya saṅgaṇhāmi. ",
  "an8.24:1.14": "Saṁvijjanti kho pana me, bhante, kule bhogā. ",
  "an8.24:1.15": "Daliddassa kho no tathā sotabbaṁ maññantī”ti. ",
  "an8.24:1.16": "“Sādhu sādhu, hatthaka. ",
  "an8.24:1.17": "Yoni kho tyāyaṁ, hatthaka, mahatiṁ parisaṁ saṅgahetuṁ. ",
  "an8.24:1.18": "Ye hi keci, hatthaka, atītamaddhānaṁ mahatiṁ parisaṁ saṅgahesuṁ, sabbe te imeheva catūhi saṅgahavatthūhi mahatiṁ parisaṁ saṅgahesuṁ. ",
  "an8.24:1.19": "Yepi hi keci, hatthaka, anāgatamaddhānaṁ mahatiṁ parisaṁ saṅgaṇhissanti, sabbe te imeheva catūhi saṅgahavatthūhi mahatiṁ parisaṁ saṅgaṇhissanti. ",
  "an8.24:1.20": "Yepi hi keci, hatthaka, etarahi mahatiṁ parisaṁ saṅgaṇhanti, sabbe te imeheva catūhi saṅgahavatthūhi mahatiṁ parisaṁ saṅgaṇhantī”ti. ",
  "an8.24:2.1": "Atha kho hatthako āḷavako bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "an8.24:2.2": "Atha kho bhagavā acirapakkante hatthake āḷavake bhikkhū āmantesi: ",
  "an8.24:2.3": "“aṭṭhahi, bhikkhave, acchariyehi abbhutehi dhammehi samannāgataṁ hatthakaṁ āḷavakaṁ dhāretha. ",
  "an8.24:2.4": "Katamehi aṭṭhahi? ",
  "an8.24:2.5": "Saddho, bhikkhave, hatthako āḷavako; ",
  "an8.24:2.6": "sīlavā, bhikkhave …pe… ",
  "an8.24:2.7": "hirīmā … ",
  "an8.24:2.8": "ottappī … ",
  "an8.24:2.9": "bahussuto … ",
  "an8.24:2.10": "cāgavā … ",
  "an8.24:2.11": "paññavā, bhikkhave, hatthako āḷavako; ",
  "an8.24:2.12": "appiccho, bhikkhave, hatthako āḷavako. ",
  "an8.24:2.13": "Imehi kho, bhikkhave, aṭṭhahi acchariyehi abbhutehi dhammehi samannāgataṁ hatthakaṁ āḷavakaṁ dhārethā”ti. ",
  "an8.24:2.14": "Catutthaṁ. "
}