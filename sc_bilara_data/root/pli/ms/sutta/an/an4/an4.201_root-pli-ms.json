{
  "an4.201:0.1": "Aṅguttara Nikāya 4 ",
  "an4.201:0.2": "21. Sappurisavagga ",
  "an4.201:0.3": "201. Sikkhāpadasutta ",
  "an4.201:1.1": "“Asappurisañca vo, bhikkhave, desessāmi, asappurisena asappurisatarañca; ",
  "an4.201:1.2": "sappurisañca, sappurisena sappurisatarañca. ",
  "an4.201:1.3": "Taṁ suṇātha, sādhukaṁ manasi karotha, bhāsissāmī”ti. ",
  "an4.201:1.4": "“Evaṁ, bhante”ti kho te bhikkhū bhagavato paccassosuṁ. ",
  "an4.201:1.5": "Bhagavā etadavoca: ",
  "an4.201:2.1": "“Katamo ca, bhikkhave, asappuriso? ",
  "an4.201:2.2": "Idha, bhikkhave, ekacco pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti. ",
  "an4.201:2.3": "Ayaṁ vuccati, bhikkhave, asappuriso. ",
  "an4.201:3.1": "Katamo ca, bhikkhave, asappurisena asappurisataro? ",
  "an4.201:3.2": "Idha, bhikkhave, ekacco attanā ca pāṇātipātī hoti, parañca pāṇātipāte samādapeti; ",
  "an4.201:3.3": "attanā ca adinnādāyī hoti, parañca adinnādāne samādapeti; ",
  "an4.201:3.4": "attanā ca kāmesumicchācārī hoti, parañca kāmesumicchācāre samādapeti; ",
  "an4.201:3.5": "attanā ca musāvādī hoti, parañca musāvāde samādapeti; ",
  "an4.201:3.6": "attanā ca surāmerayamajjapamādaṭṭhāyī hoti, parañca surāmerayamajjapamādaṭṭhāne samādapeti. ",
  "an4.201:3.7": "Ayaṁ vuccati, bhikkhave, asappurisena asappurisataro. ",
  "an4.201:4.1": "Katamo ca, bhikkhave, sappuriso? ",
  "an4.201:4.2": "Idha, bhikkhave, ekacco pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti. ",
  "an4.201:4.3": "Ayaṁ vuccati, bhikkhave, sappuriso. ",
  "an4.201:5.1": "Katamo ca, bhikkhave, sappurisena sappurisataro? ",
  "an4.201:5.2": "Idha, bhikkhave, ekacco attanā ca pāṇātipātā paṭivirato hoti, parañca pāṇātipātā veramaṇiyā samādapeti; ",
  "an4.201:5.3": "attanā ca adinnādānā paṭivirato hoti, parañca adinnādānā veramaṇiyā samādapeti; ",
  "an4.201:5.4": "attanā ca kāmesumicchācārā paṭivirato hoti, parañca kāmesumicchācārā veramaṇiyā samādapeti; ",
  "an4.201:5.5": "attanā ca musāvādā paṭivirato hoti, parañca musāvādā veramaṇiyā samādapeti; ",
  "an4.201:5.6": "attanā ca surāmerayamajjapamādaṭṭhānā paṭivirato hoti, parañca surāmerayamajjapamādaṭṭhānā veramaṇiyā samādapeti. ",
  "an4.201:5.7": "Ayaṁ vuccati, bhikkhave, sappurisena sappurisataro”ti. ",
  "an4.201:5.8": "Paṭhamaṁ. "
}