{
  "an4.167:0.1": "Aṅguttara Nikāya 4.167 ",
  "an4.167:0.2": "17. Paṭipadāvagga ",
  "an4.167:0.3": "Mahāmoggallānasutta ",
  "an4.167:1.1": "Atha kho āyasmā sāriputto yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. ",
  "an4.167:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca: ",
  "an4.167:2.1": "“Catasso imā, āvuso moggallāna, paṭipadā. ",
  "an4.167:2.2": "Katamā catasso? ",
  "an4.167:2.3": "Dukkhā paṭipadā dandhābhiññā, ",
  "an4.167:2.4": "dukkhā paṭipadā khippābhiññā, ",
  "an4.167:2.5": "sukhā paṭipadā dandhābhiññā, ",
  "an4.167:2.6": "sukhā paṭipadā khippābhiññā. ",
  "an4.167:2.7": "Imā kho, āvuso, catasso paṭipadā. ",
  "an4.167:2.8": "Imāsaṁ, āvuso, catunnaṁ paṭipadānaṁ katamaṁ te paṭipadaṁ āgamma anupādāya āsavehi cittaṁ vimuttan”ti? ",
  "an4.167:3.1": "“Catasso imā, āvuso sāriputta, paṭipadā. ",
  "an4.167:3.2": "Katamā catasso? ",
  "an4.167:3.3": "Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. ",
  "an4.167:3.4": "Imā kho, āvuso, catasso paṭipadā. ",
  "an4.167:3.5": "Imāsaṁ, āvuso, catunnaṁ paṭipadānaṁ yāyaṁ paṭipadā dukkhā khippābhiññā, imaṁ me paṭipadaṁ āgamma anupādāya āsavehi cittaṁ vimuttan”ti. ",
  "an4.167:3.6": "Sattamaṁ. "
}