{
  "an4.8:0.1": "Aṅguttara Nikāya 4 ",
  "an4.8:0.2": "1. Bhaṇḍagāmavagga ",
  "an4.8:0.3": "8. Vesārajjasutta ",
  "an4.8:1.1": "“Cattārimāni, bhikkhave, tathāgatassa vesārajjāni, yehi vesārajjehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavatteti. ",
  "an4.8:1.2": "Katamāni cattāri? ",
  "an4.8:1.3": "‘“Sammāsambuddhassa te paṭijānato ime dhammā anabhisambuddhā”ti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatī’ti nimittametaṁ, bhikkhave, na samanupassāmi. ",
  "an4.8:1.4": "Etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi. ",
  "an4.8:2.1": "‘“Khīṇāsavassa te paṭijānato ime āsavā aparikkhīṇā”ti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatī’ti nimittametaṁ, bhikkhave, na samanupassāmi. ",
  "an4.8:2.2": "Etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi. ",
  "an4.8:3.1": "‘“Ye kho pana te antarāyikā dhammā vuttā te paṭisevato nālaṁ antarāyāyā”ti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatī’ti nimittametaṁ, bhikkhave, na samanupassāmi. ",
  "an4.8:3.2": "Etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi. ",
  "an4.8:4.1": "‘“Yassa kho pana te atthāya dhammo desito so na niyyāti takkarassa sammā dukkhakkhayāyā”ti tatra vata maṁ samaṇo vā brāhmaṇo vā devo vā māro vā brahmā vā koci vā lokasmiṁ sahadhammena paṭicodessatī’ti nimittametaṁ, bhikkhave, na samanupassāmi. ",
  "an4.8:4.2": "Etamahaṁ, bhikkhave, nimittaṁ asamanupassanto khemappatto abhayappatto vesārajjappatto viharāmi. ",
  "an4.8:4.3": "Imāni kho, bhikkhave, cattāri tathāgatassa vesārajjāni, yehi vesārajjehi samannāgato tathāgato āsabhaṁ ṭhānaṁ paṭijānāti, parisāsu sīhanādaṁ nadati, brahmacakkaṁ pavattetīti. ",
  "an4.8:5.1": "Ye kecime vādapathā puthussitā, ",
  "an4.8:5.2": "Yaṁnissitā samaṇabrāhmaṇā ca; ",
  "an4.8:5.3": "Tathāgataṁ patvā na te bhavanti, ",
  "an4.8:5.4": "Visāradaṁ vādapathātivattaṁ. ",
  "an4.8:6.1": "Yo dhammacakkaṁ abhibhuyya kevalī, ",
  "an4.8:6.2": "Pavattayī sabbabhūtānukampī; ",
  "an4.8:6.3": "Taṁ tādisaṁ devamanussaseṭṭhaṁ, ",
  "an4.8:6.4": "Sattā namassanti bhavassa pāragun”ti. ",
  "an4.8:6.5": "Aṭṭhamaṁ. "
}