{
  "an4.34:0.1": "Aṅguttara Nikāya 4 ",
  "an4.34:0.2": "4. Cakkavagga ",
  "an4.34:0.3": "34. Aggappasādasutta ",
  "an4.34:1.1": "“Cattārome, bhikkhave, aggappasādā. ",
  "an4.34:1.2": "Katame cattāro? ",
  "an4.34:1.3": "Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṁ aggamakkhāyati arahaṁ sammāsambuddho. ",
  "an4.34:1.4": "Ye, bhikkhave, buddhe pasannā, agge te pasannā. ",
  "an4.34:1.5": "Agge kho pana pasannānaṁ aggo vipāko hoti. ",
  "an4.34:2.1": "Yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyati. ",
  "an4.34:2.2": "Ye, bhikkhave, ariye aṭṭhaṅgike magge pasannā, agge te pasannā. ",
  "an4.34:2.3": "Agge kho pana pasannānaṁ aggo vipāko hoti. ",
  "an4.34:3.1": "Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati, yadidaṁ madanimmadano pipāsavinayo ālayasamugghāto vaṭṭupacchedo taṇhākkhayo virāgo nirodho nibbānaṁ. ",
  "an4.34:3.2": "Ye, bhikkhave, virāge dhamme pasannā, agge te pasannā. ",
  "an4.34:3.3": "Agge kho pana pasannānaṁ aggo vipāko hoti. ",
  "an4.34:4.1": "Yāvatā, bhikkhave, saṅghā vā gaṇā vā, tathāgatasāvakasaṅgho tesaṁ aggamakkhāyati, yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa. ",
  "an4.34:4.2": "Ye, bhikkhave, saṅghe pasannā, agge te pasannā. ",
  "an4.34:4.3": "Agge kho pana pasannānaṁ aggo vipāko hoti. ",
  "an4.34:4.4": "Ime kho, bhikkhave, cattāro aggappasādāti. ",
  "an4.34:5.1": "Aggato ve pasannānaṁ, ",
  "an4.34:5.2": "aggaṁ dhammaṁ vijānataṁ; ",
  "an4.34:5.3": "Agge buddhe pasannānaṁ, ",
  "an4.34:5.4": "dakkhiṇeyye anuttare. ",
  "an4.34:6.1": "Agge dhamme pasannānaṁ, ",
  "an4.34:6.2": "virāgūpasame sukhe; ",
  "an4.34:6.3": "Agge saṅghe pasannānaṁ, ",
  "an4.34:6.4": "puññakkhette anuttare. ",
  "an4.34:7.1": "Aggasmiṁ dānaṁ dadataṁ, ",
  "an4.34:7.2": "aggaṁ puññaṁ pavaḍḍhati; ",
  "an4.34:7.3": "Aggaṁ āyu ca vaṇṇo ca, ",
  "an4.34:7.4": "yaso kitti sukhaṁ balaṁ. ",
  "an4.34:8.1": "Aggassa dātā medhāvī, ",
  "an4.34:8.2": "aggadhammasamāhito; ",
  "an4.34:8.3": "Devabhūto manusso vā, ",
  "an4.34:8.4": "aggappatto pamodatī”ti. ",
  "an4.34:8.5": "Catutthaṁ. "
}