{
  "an4.40:0.1": "Aṅguttara Nikāya 4.40 ",
  "an4.40:0.2": "4. Cakkavagga ",
  "an4.40:0.3": "Udāyīsutta ",
  "an4.40:1.1": "Atha kho udāyī brāhmaṇo yena bhagavā tenupasaṅkami; upasaṅkamitvā bhagavatā …pe… ekamantaṁ nisinno kho udāyī brāhmaṇo bhagavantaṁ etadavoca: ",
  "an4.40:1.2": "“bhavampi no gotamo yaññaṁ vaṇṇetī”ti? ",
  "an4.40:1.3": "“Na kho ahaṁ, brāhmaṇa, sabbaṁ yaññaṁ vaṇṇemi; ",
  "an4.40:1.4": "na panāhaṁ, brāhmaṇa, sabbaṁ yaññaṁ na vaṇṇemi. ",
  "an4.40:1.5": "Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṁ āpajjanti; ",
  "an4.40:1.6": "evarūpaṁ kho ahaṁ, brāhmaṇa, sārambhaṁ yaññaṁ na vaṇṇemi. ",
  "an4.40:1.7": "Taṁ kissa hetu? ",
  "an4.40:1.8": "Evarūpañhi, brāhmaṇa, sārambhaṁ yaññaṁ na upasaṅkamanti arahanto vā arahattamaggaṁ vā samāpannā. ",
  "an4.40:2.1": "Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṁ āpajjanti; ",
  "an4.40:2.2": "evarūpaṁ kho ahaṁ, brāhmaṇa, nirārambhaṁ yaññaṁ vaṇṇemi, yadidaṁ niccadānaṁ anukulayaññaṁ. ",
  "an4.40:2.3": "Taṁ kissa hetu? ",
  "an4.40:2.4": "Evarūpañhi, brāhmaṇa, nirārambhaṁ yaññaṁ upasaṅkamanti arahanto vā arahattamaggaṁ vā samāpannāti. ",
  "an4.40:3.1": "Abhisaṅkhataṁ nirārambhaṁ, ",
  "an4.40:3.2": "yaññaṁ kālena kappiyaṁ; ",
  "an4.40:3.3": "Tādisaṁ upasaṁyanti, ",
  "an4.40:3.4": "saññatā brahmacārayo. ",
  "an4.40:4.1": "Vivaṭacchadā ye loke, ",
  "an4.40:4.2": "vītivattā kulaṁ gatiṁ; ",
  "an4.40:4.3": "Yaññametaṁ pasaṁsanti, ",
  "an4.40:4.4": "buddhā yaññassa kovidā. ",
  "an4.40:5.1": "Yaññe vā yadi vā saddhe, ",
  "an4.40:5.2": "habyaṁ katvā yathārahaṁ; ",
  "an4.40:5.3": "Pasannacitto yajati, ",
  "an4.40:5.4": "sukhette brahmacārisu. ",
  "an4.40:6.1": "Suhutaṁ suyiṭṭhaṁ suppattaṁ, ",
  "an4.40:6.2": "Dakkhiṇeyyesu yaṁ kataṁ; ",
  "an4.40:6.3": "Yañño ca vipulo hoti, ",
  "an4.40:6.4": "Pasīdanti ca devatā. ",
  "an4.40:7.1": "Evaṁ yajitvā medhāvī, ",
  "an4.40:7.2": "saddho muttena cetasā; ",
  "an4.40:7.3": "Abyābajjhaṁ sukhaṁ lokaṁ, ",
  "an4.40:7.4": "paṇḍito upapajjatī”ti. ",
  "an4.40:7.5": "Dasamaṁ. ",
  "an4.40:7.6": "Cakkavaggo catuttho. ",
  "an4.40:8.0": "Tassuddānaṁ ",
  "an4.40:8.1": "Cakko saṅgaho sīho, ",
  "an4.40:8.2": "Pasādo vassakārena pañcamaṁ; ",
  "an4.40:8.3": "Doṇo aparihāniyo patilīno, ",
  "an4.40:8.4": "Ujjayo udāyinā te dasāti. "
}