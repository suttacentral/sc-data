{
  "an4.122:0.1": "Aṅguttara Nikāya 4 ",
  "an4.122:0.2": "13. Bhayavagga ",
  "an4.122:0.3": "122. Ūmibhayasutta ",
  "an4.122:1.1": "“Cattārimāni, bhikkhave, bhayāni udakorohantassa pāṭikaṅkhitabbāni. ",
  "an4.122:1.2": "Katamāni cattāri? ",
  "an4.122:1.3": "Ūmibhayaṁ, kumbhīlabhayaṁ, āvaṭṭabhayaṁ, susukābhayaṁ—",
  "an4.122:1.4": "Imāni kho, bhikkhave, cattāri bhayāni udakorohantassa pāṭikaṅkhitabbāni. ",
  "an4.122:1.5": "Evamevaṁ kho, bhikkhave, cattāri bhayāni idhekaccassa kulaputtassa imasmiṁ dhammavinaye agārasmā anagāriyaṁ pabbajitassa pāṭikaṅkhitabbāni. ",
  "an4.122:1.6": "Katamāni cattāri? ",
  "an4.122:1.7": "Ūmibhayaṁ, kumbhīlabhayaṁ, āvaṭṭabhayaṁ, susukābhayaṁ. ",
  "an4.122:2.1": "Katamañca, bhikkhave, ūmibhayaṁ? ",
  "an4.122:2.2": "Idha, bhikkhave, ekacco kulaputto saddhā agārasmā anagāriyaṁ pabbajito hoti: ",
  "an4.122:2.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto; ",
  "an4.122:2.4": "appeva nāma imassa kevalassa dukkhakkhandhassa antakiriyā paññāyethā’ti. ",
  "an4.122:2.5": "Tamenaṁ tathā pabbajitaṁ samānaṁ sabrahmacārino ovadanti anusāsanti: ",
  "an4.122:2.6": "‘evaṁ te abhikkamitabbaṁ, evaṁ te paṭikkamitabbaṁ, evaṁ te āloketabbaṁ, evaṁ te viloketabbaṁ, evaṁ te samiñjitabbaṁ, evaṁ te pasāritabbaṁ, evaṁ te saṅghāṭipattacīvaraṁ dhāretabban’ti. ",
  "an4.122:2.7": "Tassa evaṁ hoti: ",
  "an4.122:2.8": "‘mayaṁ kho pubbe agāriyabhūtā samānā aññe ovadāmapi anusāsāmapi. ",
  "an4.122:2.9": "Ime panamhākaṁ puttamattā maññe nattamattā maññe ovaditabbaṁ anusāsitabbaṁ maññantī’ti. ",
  "an4.122:2.10": "So kupito anattamano sikkhaṁ paccakkhāya hīnāyāvattati. ",
  "an4.122:2.11": "Ayaṁ vuccati, bhikkhave, bhikkhu ūmibhayassa bhīto sikkhaṁ paccakkhāya hīnāyāvatto. ",
  "an4.122:2.12": "Ūmibhayanti kho, bhikkhave, kodhūpāyāsassetaṁ adhivacanaṁ. ",
  "an4.122:2.13": "Idaṁ vuccati, bhikkhave, ūmibhayaṁ. ",
  "an4.122:3.1": "Katamañca, bhikkhave, kumbhīlabhayaṁ? ",
  "an4.122:3.2": "Idha, bhikkhave, ekacco kulaputto saddhā agārasmā anagāriyaṁ pabbajito hoti: ",
  "an4.122:3.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto; ",
  "an4.122:3.4": "appeva nāma imassa kevalassa dukkhakkhandhassa antakiriyā paññāyethā’ti. ",
  "an4.122:3.5": "Tamenaṁ tathā pabbajitaṁ samānaṁ sabrahmacārino ovadanti anusāsanti: ",
  "an4.122:3.6": "‘idaṁ te khāditabbaṁ, idaṁ te na khāditabbaṁ, idaṁ te bhuñjitabbaṁ, idaṁ te na bhuñjitabbaṁ, idaṁ te sāyitabbaṁ, idaṁ te na sāyitabbaṁ, idaṁ te pātabbaṁ, idaṁ te na pātabbaṁ, kappiyaṁ te khāditabbaṁ, akappiyaṁ te na khāditabbaṁ, kappiyaṁ te bhuñjitabbaṁ, akappiyaṁ te na bhuñjitabbaṁ, kappiyaṁ te sāyitabbaṁ, akappiyaṁ te na sāyitabbaṁ, kappiyaṁ te pātabbaṁ, akappiyaṁ te na pātabbaṁ, kāle te khāditabbaṁ, vikāle te na khāditabbaṁ, kāle te bhuñjitabbaṁ, vikāle te na bhuñjitabbaṁ, kāle te sāyitabbaṁ, vikāle te na sāyitabbaṁ, kāle te pātabbaṁ, vikāle te na pātabban’ti. ",
  "an4.122:3.7": "Tassa evaṁ hoti: ",
  "an4.122:3.8": "‘mayaṁ kho pubbe agāriyabhūtā samānā yaṁ icchāma taṁ khādāma, yaṁ na icchāma na taṁ khādāma; ",
  "an4.122:3.9": "yaṁ icchāma taṁ bhuñjāma, yaṁ na icchāma na taṁ bhuñjāma; ",
  "an4.122:3.10": "yaṁ icchāma taṁ sāyāma, yaṁ na icchāma na taṁ sāyāma; ",
  "an4.122:3.11": "yaṁ icchāma taṁ pivāma, yaṁ na icchāma na taṁ pivāma; ",
  "an4.122:3.12": "kappiyampi khādāma akappiyampi khādāma kappiyampi bhuñjāma akappiyampi bhuñjāma kappiyampi sāyāma akappiyampi sāyāma kappiyampi pivāma akappiyampi pivāma, kālepi khādāma vikālepi khādāma kālepi bhuñjāma vikālepi bhuñjāma kālepi sāyāma vikālepi sāyāma kālepi pivāma vikālepi pivāma; ",
  "an4.122:3.13": "yampi no saddhā gahapatikā divā vikāle paṇītaṁ khādanīyaṁ vā bhojanīyaṁ vā denti, tatrapime mukhāvaraṇaṁ maññe karontī’ti. ",
  "an4.122:3.14": "So kupito anattamano sikkhaṁ paccakkhāya hīnāyāvattati. ",
  "an4.122:3.15": "Ayaṁ vuccati, bhikkhave, bhikkhu kumbhīlabhayassa bhīto sikkhaṁ paccakkhāya hīnāyāvatto. ",
  "an4.122:3.16": "Kumbhīlabhayanti kho, bhikkhave, odarikattassetaṁ adhivacanaṁ. ",
  "an4.122:3.17": "Idaṁ vuccati, bhikkhave, kumbhīlabhayaṁ. ",
  "an4.122:4.1": "Katamañca, bhikkhave, āvaṭṭabhayaṁ? ",
  "an4.122:4.2": "Idha, bhikkhave, ekacco kulaputto saddhā agārasmā anagāriyaṁ pabbajito hoti: ",
  "an4.122:4.3": "‘otiṇṇomhi jātiyā jarāya maraṇena sokehi paridevehi, dukkhehi domanassehi upāyāsehi dukkhotiṇṇo dukkhapareto; ",
  "an4.122:4.4": "appeva nāma imassa kevalassa dukkhakkhandhassa antakiriyā paññāyethā’ti. ",
  "an4.122:4.5": "So evaṁ pabbajito samāno pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṁvutehi indriyehi. ",
  "an4.122:4.6": "So tattha passati gahapatiṁ vā gahapatiputtaṁ vā pañcahi kāmaguṇehi samappitaṁ samaṅgībhūtaṁ paricārayamānaṁ. ",
  "an4.122:4.7": "Tassa evaṁ hoti: ",
  "an4.122:4.8": "‘mayaṁ kho pubbe agāriyabhūtā samānā pañcahi kāmaguṇehi samappitā samaṅgībhūtā paricārimhā; ",
  "an4.122:4.9": "saṁvijjanti kho pana me kule bhogā. ",
  "an4.122:4.10": "Sakkā bhoge ca bhuñjituṁ puññāni ca kātuṁ. ",
  "an4.122:4.11": "Yannūnāhaṁ sikkhaṁ paccakkhāya hīnāyāvattitvā bhoge ca bhuñjeyyaṁ puññāni ca kareyyan’ti. ",
  "an4.122:4.12": "So sikkhaṁ paccakkhāya hīnāyāvattati. ",
  "an4.122:4.13": "Ayaṁ vuccati, bhikkhave, bhikkhu āvaṭṭabhayassa bhīto sikkhaṁ paccakkhāya hīnāyāvatto. ",
  "an4.122:4.14": "Āvaṭṭabhayanti kho, bhikkhave, pañcannetaṁ kāmaguṇānaṁ adhivacanaṁ. ",
  "an4.122:4.15": "Idaṁ vuccati, bhikkhave, āvaṭṭabhayaṁ. ",
  "an4.122:5.1": "Katamañca, bhikkhave, susukābhayaṁ? ",
  "an4.122:5.2": "Idha, bhikkhave, ekacco kulaputto saddhā agārasmā anagāriyaṁ pabbajito hoti: ",
  "an4.122:5.3": "‘otiṇṇomhi jātiyā jarāya maraṇena sokehi paridevehi dukkhehi domanassehi upāyāsehi, dukkhotiṇṇo dukkhapareto; ",
  "an4.122:5.4": "appeva nāma imassa kevalassa dukkhakkhandhassa antakiriyā paññāyethā’ti. ",
  "an4.122:5.5": "So evaṁ pabbajito samāno pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati arakkhiteneva kāyena arakkhitāya vācāya arakkhitena cittena anupaṭṭhitāya satiyā asaṁvutehi indriyehi. ",
  "an4.122:5.6": "So tattha passati mātugāmaṁ dunnivatthaṁ vā duppārutaṁ vā. ",
  "an4.122:5.7": "Tassa mātugāmaṁ disvā dunnivatthaṁ vā duppārutaṁ vā rāgo cittaṁ anuddhaṁseti. ",
  "an4.122:5.8": "So rāgānuddhaṁsitena cittena sikkhaṁ paccakkhāya hīnāyāvattati. ",
  "an4.122:5.9": "Ayaṁ vuccati, bhikkhave, bhikkhu susukābhayassa bhīto sikkhaṁ paccakkhāya hīnāyāvatto. ",
  "an4.122:5.10": "Susukābhayanti kho, bhikkhave, mātugāmassetaṁ adhivacanaṁ. ",
  "an4.122:5.11": "Idaṁ vuccati, bhikkhave, susukābhayaṁ. ",
  "an4.122:5.12": "Imāni kho, bhikkhave, cattāri bhayāni idhekaccassa kulaputtassa imasmiṁ dhammavinaye agārasmā anagāriyaṁ pabbajitassa pāṭikaṅkhitabbānī”ti. ",
  "an4.122:5.13": "Dutiyaṁ. "
}