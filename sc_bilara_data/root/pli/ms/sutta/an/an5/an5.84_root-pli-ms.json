{
  "an5.84:0.1": "Aṅguttara Nikāya 5 ",
  "an5.84:0.2": "9. Theravagga ",
  "an5.84:0.3": "84. Assaddhasutta ",
  "an5.84:1.1": "“Pañcahi, bhikkhave, dhammehi samannāgato thero bhikkhu sabrahmacārīnaṁ appiyo ca hoti, amanāpo ca agaru ca abhāvanīyo ca. ",
  "an5.84:1.2": "Katamehi pañcahi? ",
  "an5.84:1.3": "Assaddho hoti, ahiriko hoti, anottappī hoti, kusīto hoti, duppañño hoti—",
  "an5.84:1.4": "imehi kho, bhikkhave, pañcahi dhammehi samannāgato thero bhikkhu sabrahmacārīnaṁ appiyo ca hoti amanāpo ca agaru ca abhāvanīyo ca. ",
  "an5.84:2.1": "Pañcahi, bhikkhave, dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo ca. ",
  "an5.84:2.2": "Katamehi pañcahi? ",
  "an5.84:2.3": "Saddho hoti, hirīmā hoti, ottappī hoti, āraddhavīriyo hoti, paññavā hoti—",
  "an5.84:2.4": "imehi kho, bhikkhave, pañcahi dhammehi samannāgato thero bhikkhu sabrahmacārīnaṁ piyo ca hoti manāpo ca garu ca bhāvanīyo cā”ti. ",
  "an5.84:2.5": "Catutthaṁ. "
}