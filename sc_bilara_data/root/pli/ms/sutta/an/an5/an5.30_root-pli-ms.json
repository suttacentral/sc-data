{
  "an5.30:0.1": "Aṅguttara Nikāya 5.30 ",
  "an5.30:0.2": "3. Pañcaṅgikavagga ",
  "an5.30:0.3": "Nāgitasutta ",
  "an5.30:1.1": "Evaṁ me sutaṁ—",
  "an5.30:1.2": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena icchānaṅgalaṁ nāma kosalānaṁ brāhmaṇagāmo tadavasari. ",
  "an5.30:1.3": "Tatra sudaṁ bhagavā icchānaṅgale viharati icchānaṅgalavanasaṇḍe. ",
  "an5.30:1.4": "Assosuṁ kho icchānaṅgalakā brāhmaṇagahapatikā: ",
  "an5.30:1.5": "“samaṇo khalu bho gotamo sakyaputto sakyakulā pabbajito icchānaṅgalaṁ anuppatto; icchānaṅgale viharati icchānaṅgalavanasaṇḍe. ",
  "an5.30:1.6": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "an5.30:1.7": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi, satthā devamanussānaṁ buddho bhagavāti’. ",
  "an5.30:1.8": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "an5.30:1.9": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ",
  "an5.30:1.10": "Sādhu kho pana tathārūpānaṁ arahataṁ dassanaṁ hotī”ti. ",
  "an5.30:1.11": "Atha kho icchānaṅgalakā brāhmaṇagahapatikā tassā rattiyā accayena pahūtaṁ khādanīyaṁ bhojanīyaṁ ādāya yena icchānaṅgalavanasaṇḍo tenupasaṅkamiṁsu; upasaṅkamitvā bahidvārakoṭṭhake aṭṭhaṁsu uccāsaddamahāsaddā. ",
  "an5.30:2.1": "Tena kho pana samayena āyasmā nāgito bhagavato upaṭṭhāko hoti. ",
  "an5.30:2.2": "Atha kho bhagavā āyasmantaṁ nāgitaṁ āmantesi: ",
  "an5.30:2.3": "“ke pana kho, nāgita, uccāsaddamahāsaddā, kevaṭṭā maññe macchavilope”ti? ",
  "an5.30:2.4": "“Ete, bhante, icchānaṅgalakā brāhmaṇagahapatikā pahūtaṁ khādanīyaṁ bhojanīyaṁ ādāya bahidvārakoṭṭhake ṭhitā bhagavantaññeva uddissa bhikkhusaṅghañcā”ti. ",
  "an5.30:2.5": "“Māhaṁ, nāgita, yasena samāgamaṁ, mā ca mayā yaso. ",
  "an5.30:2.6": "Yo kho, nāgita, nayimassa nekkhammasukhassa pavivekasukhassa upasamasukhassa sambodhasukhassa nikāmalābhī assa akicchalābhī akasiralābhī, yassāhaṁ nekkhammasukhassa pavivekasukhassa upasamasukhassa sambodhasukhassa nikāmalābhī akicchalābhī akasiralābhī. ",
  "an5.30:2.7": "So taṁ mīḷhasukhaṁ middhasukhaṁ lābhasakkārasilokasukhaṁ sādiyeyyā”ti. ",
  "an5.30:3.1": "“Adhivāsetu dāni, bhante, bhagavā, adhivāsetu sugato; ",
  "an5.30:3.2": "adhivāsanakālo dāni, bhante, bhagavato. ",
  "an5.30:3.3": "Yena yeneva dāni bhagavā gamissati taṁninnāva gamissanti brāhmaṇagahapatikā negamā ceva jānapadā ca. ",
  "an5.30:3.4": "Seyyathāpi, bhante, thullaphusitake deve vassante yathāninnaṁ udakāni pavattanti; ",
  "an5.30:3.5": "evamevaṁ kho, bhante, yena yeneva dāni bhagavā gamissati, taṁninnāva gamissanti brāhmaṇagahapatikā negamā ceva jānapadā ca. ",
  "an5.30:3.6": "Taṁ kissa hetu? ",
  "an5.30:3.7": "Tathā hi, bhante, bhagavato sīlapaññāṇan”ti. ",
  "an5.30:4.1": "“Māhaṁ, nāgita, yasena samāgamaṁ, mā ca mayā yaso. ",
  "an5.30:4.2": "Yo kho, nāgita, nayimassa nekkhammasukhassa pavivekasukhassa upasamasukhassa sambodhasukhassa nikāmalābhī assa akicchalābhī akasiralābhī, yassāhaṁ nekkhammasukhassa pavivekasukhassa upasamasukhassa sambodhasukhassa nikāmalābhī akicchalābhī akasiralābhī. ",
  "an5.30:4.3": "So taṁ mīḷhasukhaṁ middhasukhaṁ lābhasakkārasilokasukhaṁ sādiyeyya. ",
  "an5.30:4.4": "Asitapītakhāyitasāyitassa kho, nāgita, uccārapassāvo—",
  "an5.30:4.5": "eso tassa nissando. ",
  "an5.30:4.6": "Piyānaṁ kho, nāgita, vipariṇāmaññathābhāvā uppajjanti sokaparidevadukkhadomanassupāyāsā—",
  "an5.30:4.7": "eso tassa nissando. ",
  "an5.30:4.8": "Asubhanimittānuyogaṁ anuyuttassa kho, nāgita, subhanimitte pāṭikulyatā saṇṭhāti—",
  "an5.30:4.9": "eso tassa nissando. ",
  "an5.30:4.10": "Chasu kho, nāgita, phassāyatanesu aniccānupassino viharato phasse pāṭikulyatā saṇṭhāti—",
  "an5.30:4.11": "eso tassa nissando. ",
  "an5.30:4.12": "Pañcasu kho, nāgita, upādānakkhandhesu udayabbayānupassino viharato upādāne pāṭikulyatā saṇṭhāti—",
  "an5.30:4.13": "eso tassa nissando”ti. ",
  "an5.30:4.14": "Dasamaṁ. ",
  "an5.30:4.15": "Pañcaṅgikavaggo tatiyo. ",
  "an5.30:5.0": "Tassuddānaṁ ",
  "an5.30:5.1": "Dve agāravupakkilesā, ",
  "an5.30:5.2": "Dussīlānuggahitena ca; ",
  "an5.30:5.3": "Vimuttisamādhipañcaṅgikā, ",
  "an5.30:5.4": "Caṅkamaṁ nāgitena cāti. "
}