{
  "an5.159:0.1": "Aṅguttara Nikāya 5 ",
  "an5.159:0.2": "16. Saddhammavagga ",
  "an5.159:0.3": "159. Udāyīsutta ",
  "an5.159:1.1": "Evaṁ me sutaṁ—",
  "an5.159:1.2": "ekaṁ samayaṁ bhagavā kosambiyaṁ viharati ghositārāme. ",
  "an5.159:1.3": "Tena kho pana samayena āyasmā udāyī mahatiyā gihiparisāya parivuto dhammaṁ desento nisinno hoti. ",
  "an5.159:1.4": "Addasā kho āyasmā ānando āyasmantaṁ udāyiṁ mahatiyā gihiparisāya parivutaṁ dhammaṁ desentaṁ nisinnaṁ. ",
  "an5.159:1.5": "Disvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "an5.159:1.6": "“āyasmā, bhante, udāyī mahatiyā gihiparisāya parivuto dhammaṁ desetī”ti. ",
  "an5.159:2.1": "“Na kho, ānanda, sukaraṁ paresaṁ dhammaṁ desetuṁ. ",
  "an5.159:2.2": "Paresaṁ, ānanda, dhammaṁ desentena pañca dhamme ajjhattaṁ upaṭṭhāpetvā paresaṁ dhammo desetabbo. ",
  "an5.159:2.3": "Katame pañca? ",
  "an5.159:2.4": "‘Anupubbiṁ kathaṁ kathessāmī’ti paresaṁ dhammo desetabbo; ",
  "an5.159:2.5": "‘pariyāyadassāvī kathaṁ kathessāmī’ti paresaṁ dhammo desetabbo; ",
  "an5.159:2.6": "‘anuddayataṁ paṭicca kathaṁ kathessāmī’ti paresaṁ dhammo desetabbo; ",
  "an5.159:2.7": "‘na āmisantaro kathaṁ kathessāmī’ti paresaṁ dhammo desetabbo; ",
  "an5.159:2.8": "‘attānañca parañca anupahacca kathaṁ kathessāmī’ti paresaṁ dhammo desetabbo. ",
  "an5.159:2.9": "Na kho, ānanda, sukaraṁ paresaṁ dhammaṁ desetuṁ. ",
  "an5.159:2.10": "Paresaṁ, ānanda, dhammaṁ desentena ime pañca dhamme ajjhattaṁ upaṭṭhāpetvā paresaṁ dhammo desetabbo”ti. ",
  "an5.159:2.11": "Navamaṁ. "
}