{
  "an5.169:0.1": "Aṅguttara Nikāya 5 ",
  "an5.169:0.2": "17. Āghātavagga ",
  "an5.169:0.3": "169. Khippanisantisutta ",
  "an5.169:1.1": "Atha kho āyasmā ānando yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. ",
  "an5.169:1.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā ānando āyasmantaṁ sāriputtaṁ etadavoca: ",
  "an5.169:2.1": "“Kittāvatā nu kho, āvuso sāriputta, bhikkhu khippanisanti ca hoti, kusalesu dhammesu suggahitaggāhī ca, bahuñca gaṇhāti, gahitañcassa nappamussatī”ti? ",
  "an5.169:2.2": "“Āyasmā kho ānando bahussuto. ",
  "an5.169:2.3": "Paṭibhātu āyasmantaṁyeva ānandan”ti. ",
  "an5.169:2.4": "“Tenahāvuso sāriputta, suṇāhi, sādhukaṁ manasi karohi; bhāsissāmī”ti. ",
  "an5.169:2.5": "“Evamāvuso”ti kho āyasmā sāriputto āyasmato ānandassa paccassosi. ",
  "an5.169:2.6": "Āyasmā ānando etadavoca: ",
  "an5.169:3.1": "“Idhāvuso sāriputta, bhikkhu atthakusalo ca hoti, dhammakusalo ca, byañjanakusalo ca, niruttikusalo ca, pubbāparakusalo ca. ",
  "an5.169:3.2": "Ettāvatā kho, āvuso sāriputta, bhikkhu khippanisanti ca hoti kusalesu dhammesu, suggahitaggāhī ca, bahuñca gaṇhāti, gahitañcassa nappamussatī”ti. ",
  "an5.169:3.3": "“Acchariyaṁ, āvuso, abbhutaṁ, āvuso. ",
  "an5.169:3.4": "Yāva subhāsitañcidaṁ āyasmatā ānandena. ",
  "an5.169:3.5": "Imehi ca mayaṁ pañcahi dhammehi samannāgataṁ āyasmantaṁ ānandaṁ dhārema: ",
  "an5.169:3.6": "‘āyasmā ānando atthakusalo dhammakusalo byañjanakusalo niruttikusalo pubbāparakusalo’”ti. ",
  "an5.169:3.7": "Navamaṁ. "
}