{
  "an6.10:0.1": "Aṅguttara Nikāya 6.10 ",
  "an6.10:0.2": "1. Āhuneyyavagga ",
  "an6.10:0.3": "Mahānāmasutta ",
  "an6.10:1.1": "Ekaṁ samayaṁ bhagavā sakkesu viharati kapilavatthusmiṁ nigrodhārāme. ",
  "an6.10:1.2": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno, kho mahānāmo sakko bhagavantaṁ etadavoca: ",
  "an6.10:1.3": "“yo so, bhante, ariyasāvako āgataphalo viññātasāsano, so katamena vihārena bahulaṁ viharatī”ti? ",
  "an6.10:2.1": "“Yo so, mahānāma, ariyasāvako āgataphalo viññātasāsano, so iminā vihārena bahulaṁ viharati. ",
  "an6.10:2.2": "Idha, mahānāma, ariyasāvako tathāgataṁ anussarati: ",
  "an6.10:2.3": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. ",
  "an6.10:2.4": "Yasmiṁ, mahānāma, samaye ariyasāvako tathāgataṁ anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:2.5": "ujugatamevassa tasmiṁ samaye cittaṁ hoti tathāgataṁ ārabbha. ",
  "an6.10:2.6": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:2.7": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:2.8": "Ayaṁ vuccati, mahānāma: ",
  "an6.10:2.9": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno buddhānussatiṁ bhāveti’. ",
  "an6.10:3.1": "Puna caparaṁ, mahānāma, ariyasāvako dhammaṁ anussarati: ",
  "an6.10:3.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. ",
  "an6.10:3.3": "Yasmiṁ, mahānāma, samaye ariyasāvako dhammaṁ anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:3.4": "ujugatamevassa tasmiṁ samaye cittaṁ hoti dhammaṁ ārabbha. ",
  "an6.10:3.5": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:3.6": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:3.7": "Ayaṁ vuccati, mahānāma: ",
  "an6.10:3.8": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno dhammānussatiṁ bhāveti’. ",
  "an6.10:4.1": "Puna caparaṁ, mahānāma, ariyasāvako saṅghaṁ anussarati: ",
  "an6.10:4.2": "‘suppaṭipanno bhagavato sāvakasaṅgho, ujuppaṭipanno bhagavato sāvakasaṅgho, ñāyappaṭipanno bhagavato sāvakasaṅgho, sāmīcippaṭipanno bhagavato sāvakasaṅgho, yadidaṁ cattāri purisayugāni aṭṭha purisapuggalā esa bhagavato sāvakasaṅgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. ",
  "an6.10:4.3": "Yasmiṁ, mahānāma, samaye ariyasāvako saṅghaṁ anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:4.4": "ujugatamevassa tasmiṁ samaye cittaṁ hoti saṅghaṁ ārabbha. ",
  "an6.10:4.5": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:4.6": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:4.7": "Ayaṁ vuccati, mahānāma: ",
  "an6.10:4.8": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno saṅghānussatiṁ bhāveti’. ",
  "an6.10:5.1": "Puna caparaṁ, mahānāma, ariyasāvako attano sīlāni anussarati akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni. ",
  "an6.10:5.2": "Yasmiṁ, mahānāma, samaye ariyasāvako sīlaṁ anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:5.3": "ujugatamevassa tasmiṁ samaye cittaṁ hoti sīlaṁ ārabbha. ",
  "an6.10:5.4": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:5.5": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:5.6": "Ayaṁ vuccati, mahānāma: ",
  "an6.10:5.7": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno sīlānussatiṁ bhāveti’. ",
  "an6.10:6.1": "Puna caparaṁ, mahānāma, ariyasāvako attano cāgaṁ anussarati: ",
  "an6.10:6.2": "‘lābhā vata me, suladdhaṁ vata me. ",
  "an6.10:6.3": "Yohaṁ maccheramalapariyuṭṭhitāya pajāya vigatamalamaccherena cetasā agāraṁ ajjhāvasāmi muttacāgo payatapāṇi vosaggarato yācayogo dānasaṁvibhāgarato’ti. ",
  "an6.10:6.4": "Yasmiṁ, mahānāma, samaye ariyasāvako cāgaṁ anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:6.5": "ujugatamevassa tasmiṁ samaye cittaṁ hoti cāgaṁ ārabbha. ",
  "an6.10:6.6": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:6.7": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:6.8": "Ayaṁ vuccati, mahānāma: ",
  "an6.10:6.9": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno cāgānussatiṁ bhāveti’. ",
  "an6.10:7.1": "Puna caparaṁ, mahānāma, ariyasāvako devatānussatiṁ bhāveti: ",
  "an6.10:7.2": "‘santi devā cātumahārājikā, santi devā tāvatiṁsā, santi devā yāmā, santi devā tusitā, santi devā nimmānaratino, santi devā paranimmitavasavattino, santi devā brahmakāyikā, santi devā tatuttari. ",
  "an6.10:7.3": "Yathārūpāya saddhāya samannāgatā tā devatā ito cutā tattha upapannā, mayhampi tathārūpā saddhā saṁvijjati. ",
  "an6.10:7.4": "Yathārūpena sīlena samannāgatā tā devatā ito cutā tattha upapannā, mayhampi tathārūpaṁ sīlaṁ saṁvijjati. ",
  "an6.10:7.5": "Yathārūpena sutena samannāgatā tā devatā ito cutā tattha upapannā, mayhampi tathārūpaṁ sutaṁ saṁvijjati. ",
  "an6.10:7.6": "Yathārūpena cāgena samannāgatā tā devatā ito cutā tattha upapannā, mayhampi tathārūpo cāgo saṁvijjati. ",
  "an6.10:7.7": "Yathārūpāya paññāya samannāgatā tā devatā ito cutā tattha upapannā, mayhampi tathārūpā paññā saṁvijjatī’ti. ",
  "an6.10:7.8": "Yasmiṁ, mahānāma, samaye ariyasāvako attano ca tāsañca devatānaṁ saddhañca sīlañca sutañca cāgañca paññañca anussarati nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an6.10:7.9": "ujugatamevassa tasmiṁ samaye cittaṁ hoti tā devatā ārabbha. ",
  "an6.10:7.10": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an6.10:7.11": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an6.10:7.12": "Ayaṁ vuccati, mahānāma: ",
  "an6.10:7.13": "‘ariyasāvako visamagatāya pajāya samappatto viharati, sabyāpajjāya pajāya abyāpajjo viharati, dhammasotaṁ samāpanno devatānussatiṁ bhāveti’. ",
  "an6.10:8.1": "Yo so, mahānāma, ariyasāvako āgataphalo viññātasāsano, so iminā vihārena bahulaṁ viharatī”ti. ",
  "an6.10:8.2": "Dasamaṁ. ",
  "an6.10:8.3": "Āhuneyyavaggo paṭhamo. ",
  "an6.10:9.0": "Tassuddānaṁ ",
  "an6.10:9.1": "Dve āhuneyyā indriya, ",
  "an6.10:9.2": "balāni tayo ājānīyā; ",
  "an6.10:9.3": "Anuttariya anussatī, ",
  "an6.10:9.4": "mahānāmena te dasāti. "
}