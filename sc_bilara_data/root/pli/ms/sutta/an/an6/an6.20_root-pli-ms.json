{
  "an6.20:0.1": "Aṅguttara Nikāya 6.20 ",
  "an6.20:0.2": "2. Sāraṇīyavagga ",
  "an6.20:0.3": "Dutiyamaraṇassatisutta ",
  "an6.20:1.1": "Ekaṁ samayaṁ bhagavā nātike viharati giñjakāvasathe. ",
  "an6.20:1.2": "Tatra kho bhagavā bhikkhū āmantesi: ",
  "an6.20:1.3": "“maraṇassati, bhikkhave, bhāvitā bahulīkatā mahapphalā hoti mahānisaṁsā amatogadhā amatapariyosānā. ",
  "an6.20:1.4": "Kathaṁ bhāvitā ca, bhikkhave, maraṇassati kathaṁ bahulīkatā mahapphalā hoti mahānisaṁsā amatogadhā amatapariyosānā? ",
  "an6.20:2.1": "Idha, bhikkhave, bhikkhu divase nikkhante rattiyā patihitāya iti paṭisañcikkhati: ",
  "an6.20:2.2": "‘bahukā kho me paccayā maraṇassa—",
  "an6.20:2.3": "ahi vā maṁ ḍaṁseyya, vicchiko vā maṁ ḍaṁseyya, satapadī vā maṁ ḍaṁseyya; ",
  "an6.20:2.4": "tena me assa kālakiriyā, so mamassa antarāyo. ",
  "an6.20:2.5": "Upakkhalitvā vā papateyyaṁ, bhattaṁ vā me bhuttaṁ byāpajjeyya, pittaṁ vā me kuppeyya, semhaṁ vā me kuppeyya, satthakā vā me vātā kuppeyyuṁ; ",
  "an6.20:2.6": "tena me assa kālakiriyā, so mamassa antarāyo’ti. ",
  "an6.20:2.7": "Tena, bhikkhave, bhikkhunā iti paṭisañcikkhitabbaṁ: ",
  "an6.20:2.8": "‘atthi nu kho me pāpakā akusalā dhammā appahīnā, ye me assu rattiṁ kālaṁ karontassa antarāyāyā’ti. ",
  "an6.20:3.1": "Sace, bhikkhave, bhikkhu paccavekkhamāno evaṁ jānāti: ",
  "an6.20:3.2": "‘atthi me pāpakā akusalā dhammā appahīnā, ye me assu rattiṁ kālaṁ karontassa antarāyāyā’ti, tena, bhikkhave, bhikkhunā tesaṁyeva pāpakānaṁ akusalānaṁ dhammānaṁ pahānāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyaṁ. ",
  "an6.20:3.3": "Seyyathāpi, bhikkhave, ādittacelo vā ādittasīso vā tasseva celassa vā sīsassa vā nibbāpanāya adhimattaṁ chandañca vāyāmañca ussāhañca ussoḷhiñca appaṭivāniñca satiñca sampajaññañca kareyya; ",
  "an6.20:3.4": "evamevaṁ kho, bhikkhave, tena bhikkhunā tesaṁyeva pāpakānaṁ akusalānaṁ dhammānaṁ pahānāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyaṁ. ",
  "an6.20:4.1": "Sace pana, bhikkhave, bhikkhu paccavekkhamāno evaṁ jānāti: ",
  "an6.20:4.2": "‘natthi me pāpakā akusalā dhammā appahīnā, ye me assu rattiṁ kālaṁ karontassa antarāyāyā’ti, tena, bhikkhave, bhikkhunā teneva pītipāmojjena vihātabbaṁ ahorattānusikkhinā kusalesu dhammesu. ",
  "an6.20:5.1": "Idha pana, bhikkhave, bhikkhu rattiyā nikkhantāya divase patihite iti paṭisañcikkhati: ",
  "an6.20:5.2": "‘bahukā kho me paccayā maraṇassa—",
  "an6.20:5.3": "ahi vā maṁ ḍaṁseyya, vicchiko vā maṁ ḍaṁseyya, satapadī vā maṁ ḍaṁseyya; ",
  "an6.20:5.4": "tena me assa kālakiriyā so mamassa antarāyo. ",
  "an6.20:5.5": "Upakkhalitvā vā papateyyaṁ, bhattaṁ vā me bhuttaṁ byāpajjeyya, pittaṁ vā me kuppeyya, semhaṁ vā me kuppeyya, satthakā vā me vātā kuppeyyuṁ; ",
  "an6.20:5.6": "tena me assa kālakiriyā so mamassa antarāyo’ti. ",
  "an6.20:5.7": "Tena, bhikkhave, bhikkhunā iti paṭisañcikkhitabbaṁ: ",
  "an6.20:5.8": "‘atthi nu kho me pāpakā akusalā dhammā appahīnā, ye me assu divā kālaṁ karontassa antarāyāyā’ti. ",
  "an6.20:6.1": "Sace, bhikkhave, bhikkhu paccavekkhamāno evaṁ jānāti: ",
  "an6.20:6.2": "‘atthi me pāpakā akusalā dhammā appahīnā, ye me assu divā kālaṁ karontassa antarāyāyā’ti, tena, bhikkhave, bhikkhunā tesaṁyeva pāpakānaṁ akusalānaṁ dhammānaṁ pahānāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyaṁ. ",
  "an6.20:6.3": "Seyyathāpi, bhikkhave, ādittacelo vā ādittasīso vā tasseva celassa vā sīsassa vā nibbāpanāya adhimattaṁ chandañca vāyāmañca ussāhañca ussoḷhiñca appaṭivāniñca satiñca sampajaññañca kareyya; ",
  "an6.20:6.4": "evamevaṁ kho, bhikkhave, tena bhikkhunā tesaṁyeva pāpakānaṁ akusalānaṁ dhammānaṁ pahānāya adhimatto chando ca vāyāmo ca ussāho ca ussoḷhī ca appaṭivānī ca sati ca sampajaññañca karaṇīyaṁ. ",
  "an6.20:7.1": "Sace pana, bhikkhave, bhikkhu paccavekkhamāno evaṁ jānāti: ",
  "an6.20:7.2": "‘natthi me pāpakā akusalā dhammā appahīnā, ye me assu divā kālaṁ karontassa antarāyāyā’ti, tena, bhikkhave, bhikkhunā teneva pītipāmojjena vihātabbaṁ ahorattānusikkhinā kusalesu dhammesu. ",
  "an6.20:8.1": "Evaṁ bhāvitā kho, bhikkhave, maraṇassati evaṁ bahulīkatā mahapphalā hoti mahānisaṁsā amatogadhā amatapariyosānā”ti. ",
  "an6.20:8.2": "Dasamaṁ. ",
  "an6.20:8.3": "Sāraṇīyavaggo dutiyo. ",
  "an6.20:9.0": "Tassuddānaṁ ",
  "an6.20:9.1": "Dve sāraṇī nisāraṇīyaṁ, ",
  "an6.20:9.2": "bhaddakaṁ anutappiyaṁ; ",
  "an6.20:9.3": "Nakulaṁ soppamacchā ca, ",
  "an6.20:9.4": "dve honti maraṇassatīti. "
}