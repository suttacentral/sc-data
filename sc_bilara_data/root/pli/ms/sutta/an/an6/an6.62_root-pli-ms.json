{
  "an6.62:0.1": "Aṅguttara Nikāya 6 ",
  "an6.62:0.2": "6. Mahāvagga ",
  "an6.62:0.3": "62. Purisindriyañāṇasutta ",
  "an6.62:1.1": "Evaṁ me sutaṁ—",
  "an6.62:1.2": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena daṇḍakappakaṁ nāma kosalānaṁ nigamo tadavasari. ",
  "an6.62:1.3": "Atha kho bhagavā maggā okkamma aññatarasmiṁ rukkhamūle paññatte āsane nisīdi. ",
  "an6.62:1.4": "Te ca bhikkhū daṇḍakappakaṁ pavisiṁsu āvasathaṁ pariyesituṁ. ",
  "an6.62:2.1": "Atha kho āyasmā ānando sambahulehi bhikkhūhi saddhiṁ yena aciravatī nadī tenupasaṅkami gattāni parisiñcituṁ. ",
  "an6.62:2.2": "Aciravatiyā nadiyā gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. ",
  "an6.62:2.3": "Atha kho aññataro bhikkhu yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca: ",
  "an6.62:2.4": "“kiṁ nu kho, āvuso ānanda, sabbaṁ cetaso samannāharitvā nu kho devadatto bhagavatā byākato: ",
  "an6.62:2.5": "‘āpāyiko devadatto nerayiko kappaṭṭho atekiccho’ti, udāhu kenacideva pariyāyenāti? ",
  "an6.62:2.6": "Evaṁ kho panetaṁ, āvuso, bhagavatā byākatan”ti. ",
  "an6.62:3.1": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "an6.62:3.2": "“idhāhaṁ, bhante, sambahulehi bhikkhūhi saddhiṁ yena aciravatī nadī tenupasaṅkamiṁ gattāni parisiñcituṁ. ",
  "an6.62:3.3": "Aciravatiyā nadiyā gattāni parisiñcitvā paccuttaritvā ekacīvaro aṭṭhāsiṁ gattāni pubbāpayamāno. ",
  "an6.62:3.4": "Atha kho, bhante, aññataro bhikkhu yenāhaṁ tenupasaṅkami; upasaṅkamitvā maṁ etadavoca: ",
  "an6.62:3.5": "‘kiṁ nu kho, āvuso ānanda, sabbaṁ cetaso samannāharitvā nu kho devadatto bhagavatā byākato—",
  "an6.62:3.6": "āpāyiko devadatto nerayiko kappaṭṭho atekicchoti, udāhu kenacideva pariyāyenā’ti? ",
  "an6.62:3.7": "Evaṁ vutte, ahaṁ, bhante, taṁ bhikkhuṁ etadavocaṁ: ",
  "an6.62:3.8": "‘evaṁ kho panetaṁ, āvuso, bhagavatā byākatan’”ti. ",
  "an6.62:4.1": "“So vā kho, ānanda, bhikkhu navo bhavissati acirapabbajito, thero vā pana bālo abyatto. ",
  "an6.62:4.2": "Kathañhi nāma yaṁ mayā ekaṁsena byākataṁ tattha dvejjhaṁ āpajjissati. ",
  "an6.62:4.3": "Nāhaṁ, ānanda, aññaṁ ekapuggalampi samanupassāmi, yo evaṁ mayā sabbaṁ cetaso samannāharitvā byākato, yathayidaṁ devadatto. ",
  "an6.62:4.4": "Yāvakīvañcāhaṁ, ānanda, devadattassa vālaggakoṭinittudanamattampi sukkadhammaṁ addasaṁ; ",
  "an6.62:4.5": "neva tāvāhaṁ devadattaṁ byākāsiṁ: ",
  "an6.62:4.6": "‘āpāyiko devadatto nerayiko kappaṭṭho atekiccho’ti. ",
  "an6.62:4.7": "Yato ca kho ahaṁ, ānanda, devadattassa vālaggakoṭinittudanamattampi sukkadhammaṁ na addasaṁ; ",
  "an6.62:4.8": "athāhaṁ devadattaṁ byākāsiṁ: ",
  "an6.62:4.9": "‘āpāyiko devadatto nerayiko kappaṭṭho atekiccho’ti. ",
  "an6.62:5.1": "Seyyathāpi, ānanda, gūthakūpo sādhikaporiso pūro gūthassa samatittiko. ",
  "an6.62:5.2": "Tatra puriso sasīsako nimuggo assa. ",
  "an6.62:5.3": "Tassa kocideva puriso uppajjeyya atthakāmo hitakāmo yogakkhemakāmo tamhā gūthakūpā uddharitukāmo. ",
  "an6.62:5.4": "So taṁ gūthakūpaṁ samantānuparigacchanto neva passeyya tassa purisassa vālaggakoṭinittudanamattampi gūthena amakkhitaṁ, yattha taṁ gahetvā uddhareyya. ",
  "an6.62:5.5": "Evamevaṁ kho ahaṁ, ānanda, yato devadattassa vālaggakoṭinittudanamattampi sukkadhammaṁ na addasaṁ; ",
  "an6.62:5.6": "athāhaṁ devadattaṁ byākāsiṁ: ",
  "an6.62:5.7": "‘āpāyiko devadatto nerayiko kappaṭṭho atekiccho’ti. ",
  "an6.62:5.8": "Sace tumhe, ānanda, suṇeyyātha tathāgatassa purisindriyañāṇāni vibhajissāmī”ti? ",
  "an6.62:6.1": "“Etassa, bhagavā, kālo; etassa, sugata, kālo ",
  "an6.62:6.2": "yaṁ bhagavā purisindriyañāṇāni vibhajeyya. Bhagavato sutvā bhikkhū dhāressantī”ti. ",
  "an6.62:6.3": "“Tenahānanda, suṇāhi, sādhukaṁ manasi karohi; bhāsissāmī”ti. ",
  "an6.62:6.4": "“Evaṁ, bhante”ti kho āyasmā ānando bhagavato paccassosi. ",
  "an6.62:6.5": "Bhagavā etadavoca: ",
  "an6.62:7.1": "“Idhāhaṁ, ānanda, ekaccaṁ puggalaṁ evaṁ cetasā ceto paricca pajānāmi: ",
  "an6.62:7.2": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:7.3": "Tamenaṁ aparena samayena evaṁ cetasā ceto paricca pajānāmi: ",
  "an6.62:7.4": "‘imassa kho puggalassa kusalā dhammā antarahitā, akusalā dhammā sammukhībhūtā. ",
  "an6.62:7.5": "Atthi ca khvassa kusalamūlaṁ asamucchinnaṁ, tamhā tassa kusalā kusalaṁ pātubhavissati. ",
  "an6.62:7.6": "Evamayaṁ puggalo āyatiṁ aparihānadhammo bhavissatī’ti. ",
  "an6.62:7.7": "Seyyathāpi, ānanda, bījāni akhaṇḍāni apūtīni avātātapahatāni sāradāni sukhasayitāni sukhette suparikammakatāya bhūmiyā nikkhittāni. ",
  "an6.62:7.8": "Jāneyyāsi tvaṁ, ānanda, imāni bījāni vuddhiṁ virūḷhiṁ vepullaṁ āpajjissantī”ti? ",
  "an6.62:7.9": "“Evaṁ, bhante”. ",
  "an6.62:7.10": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:7.11": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:7.12": "Tamenaṁ aparena samayena evaṁ cetasā ceto paricca pajānāmi: ",
  "an6.62:7.13": "‘imassa kho puggalassa kusalā dhammā antarahitā, akusalā dhammā sammukhībhūtā. ",
  "an6.62:7.14": "Atthi ca khvassa kusalamūlaṁ asamucchinnaṁ, tamhā tassa kusalā kusalaṁ pātubhavissati. ",
  "an6.62:7.15": "Evamayaṁ puggalo āyatiṁ aparihānadhammo bhavissatī’ti. ",
  "an6.62:7.16": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:7.17": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:7.18": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hoti. ",
  "an6.62:8.1": "Idha panāhaṁ, ānanda, ekaccaṁ puggalaṁ evaṁ cetasā ceto paricca pajānāmi: ",
  "an6.62:8.2": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:8.3": "Tamenaṁ aparena samayena evaṁ cetasā ceto paricca pajānāmi: ",
  "an6.62:8.4": "‘imassa kho puggalassa akusalā dhammā antarahitā, kusalā dhammā sammukhībhūtā. ",
  "an6.62:8.5": "Atthi ca khvassa akusalamūlaṁ asamucchinnaṁ, tamhā tassa akusalā akusalaṁ pātubhavissati. ",
  "an6.62:8.6": "Evamayaṁ puggalo āyatiṁ parihānadhammo bhavissatī’ti. ",
  "an6.62:8.7": "Seyyathāpi, ānanda, bījāni akhaṇḍāni apūtīni avātātapahatāni sāradāni sukhasayitāni puthusilāya nikkhittāni. ",
  "an6.62:8.8": "Jāneyyāsi tvaṁ, ānanda, nayimāni bījāni vuddhiṁ virūḷhiṁ vepullaṁ āpajjissantī”ti? ",
  "an6.62:8.9": "“Evaṁ, bhante”. ",
  "an6.62:8.10": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:8.11": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:8.12": "Tamenaṁ aparena samayena evaṁ cetasā ceto paricca pajānāmi: ",
  "an6.62:8.13": "‘imassa kho puggalassa akusalā dhammā antarahitā, kusalā dhammā sammukhībhūtā. ",
  "an6.62:8.14": "Atthi ca khvassa akusalamūlaṁ asamucchinnaṁ, tamhā tassa akusalā akusalaṁ pātubhavissati. ",
  "an6.62:8.15": "Evamayaṁ puggalo āyatiṁ parihānadhammo bhavissatī’ti. ",
  "an6.62:8.16": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:8.17": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:8.18": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hoti. ",
  "an6.62:9.1": "Idha panāhaṁ, ānanda, ekaccaṁ puggalaṁ evaṁ cetasā ceto paricca pajānāmi: ",
  "an6.62:9.2": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:9.3": "Tamenaṁ aparena samayena evaṁ cetasā ceto paricca pajānāmi: ",
  "an6.62:9.4": "‘natthi imassa puggalassa vālaggakoṭinittudanamattopi sukko dhammo, samannāgatoyaṁ puggalo ekantakāḷakehi akusalehi dhammehi, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī’ti. ",
  "an6.62:9.5": "Seyyathāpi, ānanda, bījāni khaṇḍāni pūtīni vātātapahatāni sukhette suparikammakatāya bhūmiyā nikkhittāni. ",
  "an6.62:9.6": "Jāneyyāsi tvaṁ, ānanda, nayimāni bījāni vuddhiṁ virūḷhiṁ vepullaṁ āpajjissantī”ti? ",
  "an6.62:9.7": "“Evaṁ, bhante”. ",
  "an6.62:9.8": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:9.9": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:9.10": "Tamenaṁ aparena samayena evaṁ cetasā ceto paricca pajānāmi: ",
  "an6.62:9.11": "‘natthi imassa puggalassa vālaggakoṭinittudanamattopi sukko dhammo, samannāgatoyaṁ puggalo ekantakāḷakehi akusalehi dhammehi, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī’ti. ",
  "an6.62:9.12": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:9.13": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:9.14": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hotī”ti. ",
  "an6.62:10.1": "Evaṁ vutte, āyasmā ānando bhagavantaṁ etadavoca: ",
  "an6.62:10.2": "“sakkā nu kho, bhante, imesaṁ tiṇṇaṁ puggalānaṁ aparepi tayo puggalā sappaṭibhāgā paññāpetun”ti? ",
  "an6.62:10.3": "“Sakkā, ānandā”ti bhagavā avoca: ",
  "an6.62:10.4": "“idhāhaṁ, ānanda, ekaccaṁ puggalaṁ evaṁ cetasā ceto paricca pajānāmi: ",
  "an6.62:10.5": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:10.6": "Tamenaṁ aparena samayena evaṁ cetasā ceto paricca pajānāmi: ",
  "an6.62:10.7": "‘imassa kho puggalassa kusalā dhammā antarahitā, akusalā dhammā sammukhībhūtā. ",
  "an6.62:10.8": "Atthi ca khvassa kusalamūlaṁ asamucchinnaṁ, tampi sabbena sabbaṁ samugghātaṁ gacchati. ",
  "an6.62:10.9": "Evamayaṁ puggalo āyatiṁ parihānadhammo bhavissatī’ti. ",
  "an6.62:10.10": "Seyyathāpi, ānanda, aṅgārāni ādittāni sampajjalitāni sajotibhūtāni puthusilāya nikkhittāni. ",
  "an6.62:10.11": "Jāneyyāsi tvaṁ, ānanda, nayimāni aṅgārāni vuddhiṁ virūḷhiṁ vepullaṁ āpajjissantī”ti? ",
  "an6.62:10.12": "“Evaṁ, bhante”. ",
  "an6.62:10.13": "“Seyyathāpi vā pana, ānanda, sāyanhasamayaṁ sūriye ogacchante, jāneyyāsi tvaṁ, ānanda, āloko antaradhāyissati andhakāro pātubhavissatī”ti? ",
  "an6.62:10.14": "“Evaṁ, bhante”. ",
  "an6.62:10.15": "“Seyyathāpi vā, panānanda, abhido addharattaṁ bhattakālasamaye, jāneyyāsi tvaṁ, ānanda, āloko antarahito andhakāro pātubhūto”ti? ",
  "an6.62:10.16": "“Evaṁ, bhante”. ",
  "an6.62:10.17": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:10.18": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:10.19": "Tamenaṁ aparena samayena evaṁ cetasā ceto paricca pajānāmi: ",
  "an6.62:10.20": "‘imassa kho puggalassa kusalā dhammā antarahitā, akusalā dhammā sammukhībhūtā. ",
  "an6.62:10.21": "Atthi ca khvassa kusalamūlaṁ asamucchinnaṁ, tampi sabbena sabbaṁ samugghātaṁ gacchati. ",
  "an6.62:10.22": "Evamayaṁ puggalo āyatiṁ parihānadhammo bhavissatī’ti. ",
  "an6.62:10.23": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:10.24": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:10.25": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hoti. ",
  "an6.62:11.1": "Idha panāhaṁ, ānanda, ekaccaṁ puggalaṁ evaṁ cetasā ceto paricca pajānāmi: ",
  "an6.62:11.2": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:11.3": "Tamenaṁ aparena samayena evaṁ cetasā ceto paricca pajānāmi: ",
  "an6.62:11.4": "‘imassa kho puggalassa akusalā dhammā antarahitā, kusalā dhammā sammukhībhūtā. ",
  "an6.62:11.5": "Atthi ca khvassa akusalamūlaṁ asamucchinnaṁ, tampi sabbena sabbaṁ samugghātaṁ gacchati. ",
  "an6.62:11.6": "Evamayaṁ puggalo āyatiṁ aparihānadhammo bhavissatī’ti. ",
  "an6.62:11.7": "Seyyathāpi, ānanda, aṅgārāni ādittāni sampajjalitāni sajotibhūtāni sukkhe tiṇapuñje vā kaṭṭhapuñje vā nikkhittāni. ",
  "an6.62:11.8": "Jāneyyāsi tvaṁ, ānanda, imāni aṅgārāni vuḍḍhiṁ virūḷhiṁ vepullaṁ āpajjissantī”ti? ",
  "an6.62:11.9": "“Evaṁ, bhante”. ",
  "an6.62:11.10": "“Seyyathāpi vā panānanda, rattiyā paccūsasamayaṁ sūriye uggacchante, jāneyyāsi tvaṁ, ānanda, andhakāro antaradhāyissati, āloko pātubhavissatī”ti? ",
  "an6.62:11.11": "“Evaṁ, bhante”. ",
  "an6.62:11.12": "“Seyyathāpi vā panānanda, abhido majjhanhike bhattakālasamaye, jāneyyāsi tvaṁ, ānanda, andhakāro antarahito āloko pātubhūto”ti? ",
  "an6.62:11.13": "“Evaṁ, bhante”. ",
  "an6.62:11.14": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:11.15": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:11.16": "Tamenaṁ aparena samayena evaṁ cetasā ceto paricca pajānāmi: ",
  "an6.62:11.17": "‘imassa kho puggalassa akusalā dhammā antarahitā, kusalā dhammā sammukhībhūtā. ",
  "an6.62:11.18": "Atthi ca khvassa akusalamūlaṁ asamucchinnaṁ, tampi sabbena sabbaṁ samugghātaṁ gacchati. ",
  "an6.62:11.19": "Evamayaṁ puggalo āyatiṁ aparihānadhammo bhavissatī’ti. ",
  "an6.62:11.20": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:11.21": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:11.22": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hoti. ",
  "an6.62:12.1": "Idha panāhaṁ, ānanda, ekaccaṁ puggalaṁ cetasā ceto paricca pajānāmi: ",
  "an6.62:12.2": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:12.3": "Tamenaṁ aparena samayena evaṁ cetasā ceto paricca pajānāmi: ",
  "an6.62:12.4": "‘natthi imassa puggalassa vālaggakoṭinittudanamattopi akusalo dhammo, samannāgatoyaṁ puggalo ekantasukkehi anavajjehi dhammehi, diṭṭheva dhamme parinibbāyissatī’ti. ",
  "an6.62:12.5": "Seyyathāpi, ānanda, aṅgārāni sītāni nibbutāni sukkhe tiṇapuñje vā kaṭṭhapuñje vā nikkhittāni. ",
  "an6.62:12.6": "Jāneyyāsi tvaṁ, ānanda, nayimāni aṅgārāni vuḍḍhiṁ virūḷhiṁ vepullaṁ āpajjissantī”ti? ",
  "an6.62:12.7": "“Evaṁ, bhante”. ",
  "an6.62:12.8": "“Evamevaṁ kho ahaṁ, ānanda, idhekaccaṁ puggalaṁ evaṁ cetasā ceto paricca pajānāmi: ",
  "an6.62:12.9": "‘imassa kho puggalassa vijjamānā kusalāpi dhammā akusalāpi dhammā’ti. ",
  "an6.62:12.10": "Tamenaṁ aparena samayena evaṁ cetasā ceto paricca pajānāmi: ",
  "an6.62:12.11": "‘natthi imassa puggalassa vālaggakoṭinittudanamattopi akusalo dhammo, samannāgatoyaṁ puggalo ekantasukkehi anavajjehi dhammehi, diṭṭheva dhamme parinibbāyissatī’ti. ",
  "an6.62:12.12": "Evampi kho, ānanda, tathāgatassa purisapuggalo cetasā ceto paricca vidito hoti. ",
  "an6.62:12.13": "Evampi kho, ānanda, tathāgatassa purisindriyañāṇaṁ cetasā ceto paricca viditaṁ hoti. ",
  "an6.62:12.14": "Evampi kho, ānanda, tathāgatassa āyatiṁ dhammasamuppādo cetasā ceto paricca vidito hoti. ",
  "an6.62:13.1": "Tatrānanda, ye te purimā tayo puggalā tesaṁ tiṇṇaṁ puggalānaṁ eko aparihānadhammo, eko parihānadhammo, eko āpāyiko nerayiko. ",
  "an6.62:13.2": "Tatrānanda, yeme pacchimā tayo puggalā imesaṁ tiṇṇaṁ puggalānaṁ eko parihānadhammo, eko aparihānadhammo, eko parinibbānadhammo”ti. ",
  "an6.62:13.3": "Aṭṭhamaṁ. "
}