{
  "an6.57:0.1": "Aṅguttara Nikāya 6 ",
  "an6.57:0.2": "6. Mahāvagga ",
  "an6.57:0.3": "57. Chaḷabhijātisutta ",
  "an6.57:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "an6.57:1.2": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "an6.57:1.3": "“pūraṇena, bhante, kassapena chaḷabhijātiyo paññattā—",
  "an6.57:1.4": "kaṇhābhijāti paññattā, nīlābhijāti paññattā, lohitābhijāti paññattā, haliddābhijāti paññattā, sukkābhijāti paññattā, paramasukkābhijāti paññattā. ",
  "an6.57:2.1": "Tatridaṁ, bhante, pūraṇena kassapena kaṇhābhijāti paññattā, orabbhikā sūkarikā sākuṇikā māgavikā luddā macchaghātakā corā coraghātakā bandhanāgārikā ye vā panaññepi keci kurūrakammantā. ",
  "an6.57:3.1": "Tatridaṁ, bhante, pūraṇena kassapena nīlābhijāti paññattā, bhikkhū kaṇṭakavuttikā ye vā panaññepi keci kammavādā kriyavādā. ",
  "an6.57:4.1": "Tatridaṁ, bhante, pūraṇena kassapena lohitābhijāti paññattā, nigaṇṭhā ekasāṭakā. ",
  "an6.57:5.1": "Tatridaṁ, bhante, pūraṇena kassapena haliddābhijāti paññattā, gihī odātavasanā acelakasāvakā. ",
  "an6.57:6.1": "Tatridaṁ, bhante, pūraṇena kassapena sukkābhijāti paññattā, ājīvakā ājīvakiniyo. ",
  "an6.57:7.1": "Tatridaṁ, bhante, pūraṇena kassapena paramasukkābhijāti paññattā, nando vaccho kiso saṅkicco makkhali gosālo. ",
  "an6.57:8.1": "Pūraṇena, bhante, kassapena imā chaḷabhijātiyo paññattā”ti. ",
  "an6.57:9.1": "“Kiṁ panānanda, pūraṇassa kassapassa sabbo loko etadabbhanujānāti imā chaḷabhijātiyo paññāpetun”ti? ",
  "an6.57:9.2": "“No hetaṁ, bhante. ",
  "an6.57:9.3": "Seyyathāpi, ānanda, puriso daliddo assako anāḷhiko, tassa akāmakassa bilaṁ olaggeyyuṁ: ‘idaṁ te, ambho purisa, maṁsañca khāditabbaṁ, mūlañca anuppadātabban’ti. ",
  "an6.57:9.4": "Evamevaṁ kho, ānanda, pūraṇena kassapena appaṭiññāya etesaṁ samaṇabrāhmaṇānaṁ imā chaḷabhijātiyo paññattā, yathā taṁ bālena abyattena akhettaññunā akusalena. ",
  "an6.57:10.1": "Ahaṁ kho panānanda, chaḷabhijātiyo paññāpemi. ",
  "an6.57:10.2": "Taṁ suṇāhi, sādhukaṁ manasi karohi; bhāsissāmī”ti. ",
  "an6.57:10.3": "“Evaṁ, bhante”ti kho āyasmā ānando bhagavato paccassosi. ",
  "an6.57:10.4": "Bhagavā etadavoca: ",
  "an6.57:10.5": "“katamā cānanda, chaḷabhijātiyo? ",
  "an6.57:10.6": "Idhānanda, ekacco kaṇhābhijātiyo samāno kaṇhaṁ dhammaṁ abhijāyati. ",
  "an6.57:10.7": "Idha panānanda, ekacco kaṇhābhijātiyo samāno sukkaṁ dhammaṁ abhijāyati. ",
  "an6.57:10.8": "Idha panānanda, ekacco kaṇhābhijātiyo samāno akaṇhaṁ asukkaṁ nibbānaṁ abhijāyati. ",
  "an6.57:10.9": "Idha panānanda, ekacco sukkābhijātiyo samāno kaṇhaṁ dhammaṁ abhijāyati. ",
  "an6.57:10.10": "Idha panānanda, ekacco sukkābhijātiyo samāno sukkaṁ dhammaṁ abhijāyati. ",
  "an6.57:10.11": "Idha panānanda, ekacco sukkābhijātiyo samāno akaṇhaṁ asukkaṁ nibbānaṁ abhijāyati. ",
  "an6.57:11.1": "Kathañcānanda, kaṇhābhijātiyo samāno kaṇhaṁ dhammaṁ abhijāyati? ",
  "an6.57:11.2": "Idhānanda, ekacco nīce kule paccājāto hoti—caṇḍālakule vā nesādakule vā venakule vā rathakārakule vā pukkusakule vā, dalidde appannapānabhojane kasiravuttike, yattha kasirena ghāsacchādo labbhati. ",
  "an6.57:11.3": "So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "an6.57:11.4": "So kāyena duccaritaṁ carati, vācāya duccaritaṁ carati, manasā duccaritaṁ carati. ",
  "an6.57:11.5": "So kāyena duccaritaṁ caritvā, vācāya duccaritaṁ caritvā, manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "an6.57:11.6": "Evaṁ kho, ānanda, kaṇhābhijātiyo samāno kaṇhaṁ dhammaṁ abhijāyati. ",
  "an6.57:12.1": "Kathañcānanda, kaṇhābhijātiyo samāno sukkaṁ dhammaṁ abhijāyati? ",
  "an6.57:12.2": "Idhānanda, ekacco nīce kule paccājāto hoti—caṇḍālakule vā …pe… ",
  "an6.57:12.3": "seyyāvasathapadīpeyyassa. ",
  "an6.57:12.4": "So kāyena sucaritaṁ carati, vācāya sucaritaṁ carati, manasā sucaritaṁ carati. ",
  "an6.57:12.5": "So kāyena sucaritaṁ caritvā, vācāya sucaritaṁ caritvā, manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati. ",
  "an6.57:12.6": "Evaṁ kho, ānanda, kaṇhābhijātiyo samāno sukkaṁ dhammaṁ abhijāyati. ",
  "an6.57:13.1": "Kathañcānanda, kaṇhābhijātiyo samāno akaṇhaṁ asukkaṁ nibbānaṁ abhijāyati? ",
  "an6.57:13.2": "Idhānanda, ekacco nīce kule paccājāto hoti—caṇḍālakule vā …pe… ",
  "an6.57:13.3": "so ca hoti dubbaṇṇo duddasiko okoṭimako. ",
  "an6.57:13.4": "So kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati. ",
  "an6.57:13.5": "So evaṁ pabbajito samāno pañca nīvaraṇe pahāya cetaso upakkilese paññāya dubbalīkaraṇe, catūsu satipaṭṭhānesu suppatiṭṭhitacitto, satta bojjhaṅge yathābhūtaṁ bhāvetvā akaṇhaṁ asukkaṁ nibbānaṁ abhijāyati. ",
  "an6.57:13.6": "Evaṁ kho, ānanda, kaṇhābhijātiyo samāno akaṇhaṁ asukkaṁ nibbānaṁ abhijāyati. ",
  "an6.57:14.1": "Kathañcānanda, sukkābhijātiyo samāno kaṇhaṁ dhammaṁ abhijāyati? ",
  "an6.57:14.2": "Idhānanda, ekacco ucce kule paccājāto hoti—khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. ",
  "an6.57:14.3": "So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "an6.57:14.4": "So kāyena duccaritaṁ carati, vācāya duccaritaṁ carati, manasā duccaritaṁ carati. ",
  "an6.57:14.5": "So kāyena duccaritaṁ caritvā, vācāya duccaritaṁ caritvā, manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. ",
  "an6.57:14.6": "Evaṁ kho, ānanda, sukkābhijātiyo samāno kaṇhaṁ dhammaṁ abhijāyati. ",
  "an6.57:15.1": "Kathañcānanda, sukkābhijātiyo samāno sukkaṁ dhammaṁ abhijāyati? ",
  "an6.57:15.2": "Idhānanda, ekacco ucce kule paccājāto hoti—khattiyamahāsālakule vā …pe… ",
  "an6.57:15.3": "seyyāvasathapadīpeyyassa. ",
  "an6.57:15.4": "So kāyena sucaritaṁ carati, vācāya sucaritaṁ carati, manasā sucaritaṁ carati. ",
  "an6.57:15.5": "So kāyena sucaritaṁ caritvā, vācāya sucaritaṁ caritvā, manasā sucaritaṁ caritvā kāyassa bhedā paraṁ maraṇā sugatiṁ saggaṁ lokaṁ upapajjati. ",
  "an6.57:15.6": "Evaṁ kho, ānanda, sukkābhijātiyo samāno sukkaṁ dhammaṁ abhijāyati. ",
  "an6.57:16.1": "Kathañcānanda, sukkābhijātiyo samāno akaṇhaṁ asukkaṁ nibbānaṁ abhijāyati? ",
  "an6.57:16.2": "Idhānanda, ekacco ucce kule paccājāto hoti—khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. ",
  "an6.57:16.3": "So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. ",
  "an6.57:16.4": "So kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati. ",
  "an6.57:16.5": "So evaṁ pabbajito samāno pañca nīvaraṇe pahāya cetaso upakkilese paññāya dubbalīkaraṇe, catūsu satipaṭṭhānesu suppatiṭṭhitacitto, satta bojjhaṅge yathābhūtaṁ bhāvetvā akaṇhaṁ asukkaṁ nibbānaṁ abhijāyati. ",
  "an6.57:16.6": "Evaṁ kho, ānanda, sukkābhijātiyo samāno akaṇhaṁ asukkaṁ nibbānaṁ abhijāyati. ",
  "an6.57:17.1": "Imā kho, ānanda, chaḷabhijātiyo”ti. ",
  "an6.57:17.2": "Tatiyaṁ. "
}