{
  "an10.97:0.1": "Aṅguttara Nikāya 10.97 ",
  "an10.97:0.2": "10. Upālivagga ",
  "an10.97:0.3": "Āhuneyyasutta ",
  "an10.97:1.1": "“Dasahi, bhikkhave, dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa. ",
  "an10.97:2.1": "Katamehi dasahi? ",
  "an10.97:2.2": "Idha, bhikkhave, bhikkhu sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. ",
  "an10.97:3.1": "Bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. ",
  "an10.97:4.1": "Kalyāṇamitto hoti kalyāṇasahāyo kalyāṇasampavaṅko. ",
  "an10.97:5.1": "Sammādiṭṭhiko hoti sammādassanena samannāgato. ",
  "an10.97:6.1": "Anekavihitaṁ iddhividhaṁ paccanubhoti—ekopi hutvā bahudhā hoti; bahudhāpi hutvā eko hoti; āvibhāvaṁ, tirobhāvaṁ; tirokuṭṭaṁ tiropākāraṁ tiropabbataṁ asajjamāno gacchati, seyyathāpi ākāse; pathaviyāpi ummujjanimujjaṁ karoti, seyyathāpi udake; udakepi abhijjamāne gacchati, seyyathāpi pathaviyaṁ; ākāsepi pallaṅkena kamati, seyyathāpi pakkhī sakuṇo; imepi candimasūriye evaṁmahiddhike evaṁmahānubhāve pāṇinā parāmasati parimajjati, yāva brahmalokāpi kāyena vasaṁ vatteti. ",
  "an10.97:7.1": "Dibbāya sotadhātuyā visuddhāya atikkantamānusikāya ubho sadde suṇāti dibbe ca mānuse ca ye dūre santike ca. ",
  "an10.97:8.1": "Parasattānaṁ parapuggalānaṁ cetasā ceto paricca pajānāti. ",
  "an10.97:8.2": "Sarāgaṁ vā cittaṁ ‘sarāgaṁ cittan’ti pajānāti; ",
  "an10.97:8.3": "vītarāgaṁ vā cittaṁ ‘vītarāgaṁ cittan’ti pajānāti; ",
  "an10.97:8.4": "sadosaṁ vā cittaṁ … ",
  "an10.97:8.5": "vītadosaṁ vā cittaṁ … ",
  "an10.97:8.6": "samohaṁ vā cittaṁ … ",
  "an10.97:8.7": "vītamohaṁ vā cittaṁ … ",
  "an10.97:8.8": "saṅkhittaṁ vā cittaṁ … ",
  "an10.97:8.9": "vikkhittaṁ vā cittaṁ … ",
  "an10.97:8.10": "mahaggataṁ vā cittaṁ … ",
  "an10.97:8.11": "amahaggataṁ vā cittaṁ … ",
  "an10.97:8.12": "sauttaraṁ vā cittaṁ … ",
  "an10.97:8.13": "anuttaraṁ vā cittaṁ … ",
  "an10.97:8.14": "samāhitaṁ vā cittaṁ … ",
  "an10.97:8.15": "asamāhitaṁ vā cittaṁ … ",
  "an10.97:8.16": "vimuttaṁ vā cittaṁ … ",
  "an10.97:8.17": "avimuttaṁ vā cittaṁ ‘avimuttaṁ cittan’ti pajānāti. ",
  "an10.97:9.1": "Anekavihitaṁ pubbenivāsaṁ anussarati, seyyathidaṁ—ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe: ‘amutrāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṅgotto evaṁvaṇṇo evamāhāro evaṁsukhadukkhapaṭisaṁvedī evamāyupariyanto, so tato cuto idhūpapanno’ti, iti sākāraṁ sauddesaṁ anekavihitaṁ pubbenivāsaṁ anussarati. ",
  "an10.97:10.1": "Dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti: ‘ime vata kho bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. ",
  "an10.97:11.1": "Āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ",
  "an10.97:12.1": "Imehi kho, bhikkhave, dasahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā”ti. ",
  "an10.97:12.2": "Sattamaṁ. "
}