{
  "an10.99:0.1": "Aṅguttara Nikāya 10 ",
  "an10.99:0.2": "10. Upālivagga ",
  "an10.99:0.3": "99. Upālisutta ",
  "an10.99:1.1": "Atha kho āyasmā upāli yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā upāli bhagavantaṁ etadavoca: ",
  "an10.99:1.2": "“icchāmahaṁ, bhante, araññavanapatthāni pantāni senāsanāni paṭisevitun”ti. ",
  "an10.99:2.1": "“Durabhisambhavāni hi kho, upāli, araññavanapatthāni pantāni senāsanāni. ",
  "an10.99:2.2": "Dukkaraṁ pavivekaṁ durabhiramaṁ. ",
  "an10.99:2.3": "Ekatte haranti maññe mano vanāni samādhiṁ alabhamānassa bhikkhuno. ",
  "an10.99:2.4": "Yo kho, upāli, evaṁ vadeyya: ",
  "an10.99:2.5": "‘ahaṁ samādhiṁ alabhamāno araññavanapatthāni pantāni senāsanāni paṭisevissāmī’ti, tassetaṁ pāṭikaṅkhaṁ: ",
  "an10.99:2.6": "‘saṁsīdissati vā uplavissati vā’ti. ",
  "an10.99:3.1": "Seyyathāpi, upāli, mahāudakarahado. ",
  "an10.99:3.2": "Atha āgaccheyya hatthināgo sattaratano vā aḍḍhaṭṭharatano vā. ",
  "an10.99:3.3": "Tassa evamassa: ",
  "an10.99:3.4": "‘yannūnāhaṁ imaṁ udakarahadaṁ ogāhetvā kaṇṇasandhovikampi khiḍḍaṁ kīḷeyyaṁ piṭṭhisandhovikampi khiḍḍaṁ kīḷeyyaṁ. ",
  "an10.99:3.5": "Kaṇṇasandhovikampi khiḍḍaṁ kīḷitvā piṭṭhisandhovikampi khiḍḍaṁ kīḷitvā nhatvā ca pivitvā ca paccuttaritvā yena kāmaṁ pakkameyyan’ti. ",
  "an10.99:3.6": "So taṁ udakarahadaṁ ogāhetvā kaṇṇasandhovikampi khiḍḍaṁ kīḷeyya piṭṭhisandhovikampi khiḍḍaṁ kīḷeyya; ",
  "an10.99:3.7": "kaṇṇasandhovikampi khiḍḍaṁ kīḷitvā piṭṭhisandhovikampi khiḍḍaṁ kīḷitvā nhatvā ca pivitvā ca paccuttaritvā yena kāmaṁ pakkameyya. ",
  "an10.99:3.8": "Taṁ kissa hetu? ",
  "an10.99:3.9": "Mahā, upāli, attabhāvo gambhīre gādhaṁ vindati. ",
  "an10.99:4.1": "Atha āgaccheyya saso vā biḷāro vā. ",
  "an10.99:4.2": "Tassa evamassa: ",
  "an10.99:4.3": "‘ko cāhaṁ, ko ca hatthināgo. ",
  "an10.99:4.4": "Yannūnāhaṁ imaṁ udakarahadaṁ ogāhetvā kaṇṇasandhovikampi khiḍḍaṁ kīḷeyyaṁ piṭṭhisandhovikampi khiḍḍaṁ kīḷeyyaṁ; ",
  "an10.99:4.5": "kaṇṇasandhovikampi khiḍḍaṁ kīḷitvā piṭṭhisandhovikampi khiḍḍaṁ kīḷitvā nhatvā ca pivitvā ca paccuttaritvā yena kāmaṁ pakkameyyan’ti. ",
  "an10.99:4.6": "So taṁ udakarahadaṁ sahasā appaṭisaṅkhā pakkhandeyya. ",
  "an10.99:4.7": "Tassetaṁ pāṭikaṅkhaṁ: ",
  "an10.99:4.8": "‘saṁsīdissati vā uplavissati vā’ti. ",
  "an10.99:4.9": "Taṁ kissa hetu? ",
  "an10.99:4.10": "Paritto, upāli, attabhāvo gambhīre gādhaṁ na vindati. ",
  "an10.99:4.11": "Evamevaṁ kho, upāli, yo evaṁ vadeyya: ",
  "an10.99:4.12": "‘ahaṁ samādhiṁ alabhamāno araññavanapatthāni pantāni senāsanāni paṭisevissāmī’ti, tassetaṁ pāṭikaṅkhaṁ: ",
  "an10.99:4.13": "‘saṁsīdissati vā uplavissati vā’ti. ",
  "an10.99:5.1": "Seyyathāpi, upāli, daharo kumāro mando uttānaseyyako sakena muttakarīsena kīḷati. ",
  "an10.99:5.2": "Taṁ kiṁ maññasi, upāli, ",
  "an10.99:5.3": "nanvāyaṁ kevalā paripūrā bālakhiḍḍā”ti? ",
  "an10.99:5.4": "“Evaṁ, bhante”. ",
  "an10.99:6.1": "“Sa kho so, upāli, kumāro aparena samayena vuddhimanvāya indriyānaṁ paripākamanvāya ",
  "an10.99:6.2": "yāni kānici kumārakānaṁ kīḷāpanakāni bhavanti, seyyathidaṁ—vaṅkakaṁ ghaṭikaṁ mokkhacikaṁ ciṅgulakaṁ pattāḷhakaṁ rathakaṁ dhanukaṁ, tehi kīḷati. ",
  "an10.99:6.3": "Taṁ kiṁ maññasi, upāli, ",
  "an10.99:6.4": "nanvāyaṁ khiḍḍā purimāya khiḍḍāya abhikkantatarā ca paṇītatarā cā”ti? ",
  "an10.99:6.5": "“Evaṁ, bhante”. ",
  "an10.99:7.1": "“Sa kho so, upāli, kumāro aparena samayena vuddhimanvāya indriyānaṁ paripākamanvāya ",
  "an10.99:7.2": "pañcahi kāmaguṇehi samappito samaṅgibhūto paricāreti ",
  "an10.99:7.3": "cakkhuviññeyyehi rūpehi iṭṭhehi kantehi manāpehi piyarūpehi kāmūpasaṁhitehi rajanīyehi, ",
  "an10.99:7.4": "sotaviññeyyehi saddehi … ",
  "an10.99:7.5": "ghānaviññeyyehi gandhehi … ",
  "an10.99:7.6": "jivhāviññeyyehi rasehi … ",
  "an10.99:7.7": "kāyaviññeyyehi phoṭṭhabbehi iṭṭhehi kantehi manāpehi piyarūpehi kāmūpasaṁhitehi rajanīyehi. ",
  "an10.99:7.8": "Taṁ kiṁ maññasi, upāli, ",
  "an10.99:7.9": "nanvāyaṁ khiḍḍā purimāhi khiḍḍāhi abhikkantatarā ca paṇītatarā cā”ti? ",
  "an10.99:7.10": "“Evaṁ, bhante”. ",
  "an10.99:8.1": "“Idha kho pana vo, upāli, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. ",
  "an10.99:8.2": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "an10.99:8.3": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. ",
  "an10.99:9.1": "Taṁ dhammaṁ suṇāti gahapati vā gahapatiputto vā aññatarasmiṁ vā kule paccājāto. ",
  "an10.99:9.2": "So taṁ dhammaṁ sutvā tathāgate saddhaṁ paṭilabhati. ",
  "an10.99:9.3": "So tena saddhāpaṭilābhena samannāgato iti paṭisañcikkhati: ",
  "an10.99:9.4": "‘sambādho gharāvāso rajāpatho, abbhokāso pabbajjā. ",
  "an10.99:9.5": "Nayidaṁ sukaraṁ agāraṁ ajjhāvasatā ekantaparipuṇṇaṁ ekantaparisuddhaṁ saṅkhalikhitaṁ brahmacariyaṁ carituṁ. ",
  "an10.99:9.6": "Yannūnāhaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajeyyan’ti. ",
  "an10.99:10.1": "So aparena samayena appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati. ",
  "an10.99:11.1": "So evaṁ pabbajito samāno bhikkhūnaṁ sikkhāsājīvasamāpanno pāṇātipātaṁ pahāya pāṇātipātā paṭivirato hoti nihitadaṇḍo nihitasattho lajjī dayāpanno sabbapāṇabhūtahitānukampī viharati. ",
  "an10.99:12.1": "Adinnādānaṁ pahāya adinnādānā paṭivirato hoti dinnādāyī dinnapāṭikaṅkhī; athenena sucibhūtena attanā viharati. ",
  "an10.99:13.1": "Abrahmacariyaṁ pahāya brahmacārī hoti ārācārī virato methunā gāmadhammā. ",
  "an10.99:14.1": "Musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa. ",
  "an10.99:15.1": "Pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya. Iti bhinnānaṁ vā sandhātā sahitānaṁ vā anuppadātā, samaggārāmo samaggarato samagganandī; samaggakaraṇiṁ vācaṁ bhāsitā hoti. ",
  "an10.99:16.1": "Pharusaṁ vācaṁ pahāya pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā hoti. ",
  "an10.99:17.1": "Samphappalāpaṁ pahāya samphappalāpā paṭivirato hoti kālavādī bhūtavādī atthavādī dhammavādī vinayavādī, nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ. ",
  "an10.99:18.1": "So bījagāmabhūtagāmasamārambhā paṭivirato hoti. ",
  "an10.99:18.2": "Ekabhattiko hoti rattūparato, virato vikālabhojanā. ",
  "an10.99:18.3": "Naccagītavāditavisūkadassanā paṭivirato hoti, ",
  "an10.99:18.4": "mālāgandhavilepanadhāraṇamaṇḍanavibhūsanaṭṭhānā paṭivirato hoti, ",
  "an10.99:18.5": "uccāsayanamahāsayanā paṭivirato hoti, ",
  "an10.99:18.6": "jātarūparajatapaṭiggahaṇā paṭivirato hoti, ",
  "an10.99:18.7": "āmakadhaññapaṭiggahaṇā paṭivirato hoti, ",
  "an10.99:18.8": "āmakamaṁsapaṭiggahaṇā paṭivirato hoti, ",
  "an10.99:18.9": "itthikumārikapaṭiggahaṇā paṭivirato hoti, ",
  "an10.99:18.10": "dāsidāsapaṭiggahaṇā paṭivirato hoti, ",
  "an10.99:18.11": "ajeḷakapaṭiggahaṇā paṭivirato hoti, ",
  "an10.99:18.12": "kukkuṭasūkarapaṭiggahaṇā paṭivirato hoti, ",
  "an10.99:18.13": "hatthigavassavaḷavapaṭiggahaṇā paṭivirato hoti, ",
  "an10.99:18.14": "khettavatthupaṭiggahaṇā paṭivirato hoti, ",
  "an10.99:18.15": "dūteyyapahiṇagamanānuyogā paṭivirato hoti, ",
  "an10.99:18.16": "kayavikkayā paṭivirato hoti, ",
  "an10.99:18.17": "tulākūṭakaṁsakūṭamānakūṭā paṭivirato hoti, ",
  "an10.99:18.18": "ukkoṭanavañcananikatisāciyogā paṭivirato hoti, ",
  "an10.99:18.19": "chedanavadhabandhanaviparāmosaālopasahasākārā paṭivirato hoti. ",
  "an10.99:19.1": "So santuṭṭho hoti kāyaparihārikena cīvarena kucchiparihārikena piṇḍapātena. ",
  "an10.99:19.2": "Yena yeneva pakkamati samādāyeva pakkamati, ",
  "an10.99:19.3": "seyyathāpi nāma pakkhī sakuṇo yena yeneva ḍeti sapattabhārova ḍeti. ",
  "an10.99:19.4": "Evamevaṁ bhikkhu santuṭṭho hoti kāyaparihārikena cīvarena kucchiparihārikena piṇḍapātena. Yena yeneva pakkamati samādāyeva pakkamati. ",
  "an10.99:19.5": "So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti. ",
  "an10.99:20.1": "So cakkhunā rūpaṁ disvā na nimittaggāhī hoti nānubyañjanaggāhī. ",
  "an10.99:20.2": "Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati; rakkhati cakkhundriyaṁ, cakkhundriye saṁvaraṁ āpajjati. ",
  "an10.99:20.3": "Sotena saddaṁ sutvā … ",
  "an10.99:20.4": "ghānena gandhaṁ ghāyitvā … ",
  "an10.99:20.5": "jivhāya rasaṁ sāyitvā … ",
  "an10.99:20.6": "kāyena phoṭṭhabbaṁ phusitvā … ",
  "an10.99:20.7": "manasā dhammaṁ viññāya na nimittaggāhī hoti nānubyañjanaggāhī. ",
  "an10.99:20.8": "Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati; rakkhati manindriyaṁ, manindriye saṁvaraṁ āpajjati. ",
  "an10.99:20.9": "So iminā ariyena indriyasaṁvarena samannāgato ajjhattaṁ abyāsekasukhaṁ paṭisaṁvedeti. ",
  "an10.99:21.1": "So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. ",
  "an10.99:22.1": "So iminā ca ariyena sīlakkhandhena samannāgato, iminā ca ariyena indriyasaṁvarena samannāgato, iminā ca ariyena satisampajaññena samannāgato ",
  "an10.99:22.2": "vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ. ",
  "an10.99:22.3": "So araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. ",
  "an10.99:23.1": "So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti. ",
  "an10.99:23.2": "Byāpādapadosaṁ pahāya abyāpannacitto viharati sabbapāṇabhūtahitānukampī, byāpādapadosā cittaṁ parisodheti. ",
  "an10.99:23.3": "Thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti. ",
  "an10.99:23.4": "Uddhaccakukkuccaṁ pahāya anuddhato viharati ajjhattaṁ vūpasantacitto, uddhaccakukkuccā cittaṁ parisodheti. ",
  "an10.99:23.5": "Vicikicchaṁ pahāya tiṇṇavicikiccho viharati akathaṅkathī kusalesu dhammesu, vicikicchāya cittaṁ parisodheti. ",
  "an10.99:24.1": "So ime pañca nīvaraṇe pahāya cetaso upakkilese paññāya dubbalīkaraṇe, ",
  "an10.99:24.2": "vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "an10.99:24.3": "Taṁ kiṁ maññasi, upāli, ",
  "an10.99:24.4": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:24.5": "“Evaṁ, bhante”. ",
  "an10.99:25.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. ",
  "an10.99:26.1": "Puna caparaṁ, upāli, bhikkhu vitakkavicārānaṁ vūpasamā …pe… dutiyaṁ jhānaṁ upasampajja viharati. ",
  "an10.99:26.2": "Taṁ kiṁ maññasi, upāli, ",
  "an10.99:26.3": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:26.4": "“Evaṁ, bhante”. ",
  "an10.99:27.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. ",
  "an10.99:28.1": "Puna caparaṁ, upāli, bhikkhu pītiyā ca virāgā …pe… tatiyaṁ jhānaṁ upasampajja viharati. ",
  "an10.99:28.2": "Taṁ kiṁ maññasi, upāli, ",
  "an10.99:28.3": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:28.4": "“Evaṁ, bhante”. ",
  "an10.99:29.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. ",
  "an10.99:30.1": "Puna caparaṁ, upāli, bhikkhu sukhassa ca pahānā …pe… catutthaṁ jhānaṁ …pe…. ",
  "an10.99:31.1": "Puna caparaṁ, upāli, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. ",
  "an10.99:31.2": "Taṁ kiṁ maññasi, upāli, ",
  "an10.99:31.3": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:31.4": "“Evaṁ, bhante”. ",
  "an10.99:32.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. ",
  "an10.99:33.1": "Puna caparaṁ, upāli, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati …pe…. ",
  "an10.99:34.1": "Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati …pe…. ",
  "an10.99:35.1": "Sabbaso ākiñcaññāyatanaṁ samatikkamma ‘santametaṁ paṇītametan’ti nevasaññānāsaññāyatanaṁ upasampajja viharati. ",
  "an10.99:35.2": "Taṁ kiṁ maññasi, upāli, ",
  "an10.99:35.3": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:35.4": "“Evaṁ, bhante”. ",
  "an10.99:36.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, no ca kho tāva anuppattasadatthā viharanti. ",
  "an10.99:37.1": "Puna caparaṁ, upāli, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati; paññāya cassa disvā āsavā parikkhīṇā honti. ",
  "an10.99:37.2": "Taṁ kiṁ maññasi, upāli, ",
  "an10.99:37.3": "‘nanvāyaṁ vihāro purimehi vihārehi abhikkantataro ca paṇītataro cā’”ti? ",
  "an10.99:37.4": "“Evaṁ, bhante”. ",
  "an10.99:38.1": "“Imampi kho, upāli, mama sāvakā attani dhammaṁ sampassamānā araññavanapatthāni pantāni senāsanāni paṭisevanti, anuppattasadatthā ca viharanti. ",
  "an10.99:38.2": "Iṅgha tvaṁ, upāli, saṅghe viharāhi. ",
  "an10.99:38.3": "Saṅghe te viharato phāsu bhavissatī”ti. ",
  "an10.99:38.4": "Navamaṁ. "
}