{
  "an10.89:0.1": "Aṅguttara Nikāya 10 ",
  "an10.89:0.2": "9. Theravagga ",
  "an10.89:0.3": "89. Kokālikasutta ",
  "an10.89:1.1": "Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho kokāliko bhikkhu bhagavantaṁ etadavoca: ",
  "an10.89:1.2": "“pāpicchā, bhante, sāriputtamoggallānā, pāpikānaṁ icchānaṁ vasaṁ gatā”ti. ",
  "an10.89:1.3": "“Mā hevaṁ, kokālika, mā hevaṁ, kokālika. ",
  "an10.89:1.4": "Pasādehi, kokālika, sāriputtamoggallānesu cittaṁ. ",
  "an10.89:1.5": "Pesalā sāriputtamoggallānā”ti. ",
  "an10.89:2.1": "Dutiyampi kho kokāliko bhikkhu bhagavantaṁ etadavoca: ",
  "an10.89:2.2": "“kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṁ icchānaṁ vasaṁ gatā”ti. ",
  "an10.89:2.3": "“Mā hevaṁ, kokālika, mā hevaṁ, kokālika. ",
  "an10.89:2.4": "Pasādehi, kokālika, sāriputtamoggallānesu cittaṁ. ",
  "an10.89:2.5": "Pesalā sāriputtamoggallānā”ti. ",
  "an10.89:3.1": "Tatiyampi kho kokāliko bhikkhu bhagavantaṁ etadavoca: ",
  "an10.89:3.2": "“kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṁ icchānaṁ vasaṁ gatā”ti. ",
  "an10.89:3.3": "“Mā hevaṁ, kokālika, mā hevaṁ, kokālika. ",
  "an10.89:3.4": "Pasādehi, kokālika, sāriputtamoggallānesu cittaṁ. ",
  "an10.89:3.5": "Pesalā sāriputtamoggallānā”ti. ",
  "an10.89:4.1": "Atha kho kokāliko bhikkhu uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "an10.89:4.2": "Acirapakkantassa ca kokālikassa bhikkhuno sāsapamattīhi pīḷakāhi sabbo kāyo phuṭo ahosi. ",
  "an10.89:4.3": "Sāsapamattiyo hutvā muggamattiyo ahesuṁ, muggamattiyo hutvā kalāyamattiyo ahesuṁ, kalāyamattiyo hutvā kolaṭṭhimattiyo ahesuṁ, kolaṭṭhimattiyo hutvā kolamattiyo ahesuṁ, kolamattiyo hutvā āmalakamattiyo ahesuṁ, āmalakamattiyo hutvā tiṇḍukamattiyo ahesuṁ, tiṇḍukamattiyo hutvā, beḷuvasalāṭukamattiyo ahesuṁ, beḷuvasalāṭukamattiyo hutvā billamattiyo ahesuṁ, billamattiyo hutvā pabhijjiṁsu, pubbañca lohitañca pagghariṁsu. ",
  "an10.89:4.4": "So sudaṁ kadalipattesu seti macchova visagilito. ",
  "an10.89:5.1": "Atha kho turū paccekabrahmā yena kokāliko bhikkhu tenupasaṅkami; upasaṅkamitvā vehāse ṭhatvā kokālikaṁ bhikkhuṁ etadavoca: ",
  "an10.89:5.2": "“pasādehi, kokālika, sāriputtamoggallānesu cittaṁ. ",
  "an10.89:5.3": "Pesalā sāriputtamoggallānā”ti. ",
  "an10.89:5.4": "“Kosi tvaṁ, āvuso”ti? ",
  "an10.89:5.5": "“Ahaṁ turū paccekabrahmā”ti. ",
  "an10.89:5.6": "“Nanu tvaṁ, āvuso, bhagavatā anāgāmī byākato, atha kiñcarahi idhāgato? ",
  "an10.89:5.7": "Passa yāvañca te idaṁ aparaddhan”ti. ",
  "an10.89:6.1": "Atha kho turū paccekabrahmā kokālikaṁ bhikkhuṁ gāthāhi ajjhabhāsi: ",
  "an10.89:7.1": "“Purisassa hi jātassa, ",
  "an10.89:7.2": "kuṭhārī jāyate mukhe; ",
  "an10.89:7.3": "Yāya chindati attānaṁ, ",
  "an10.89:7.4": "bālo dubbhāsitaṁ bhaṇaṁ. ",
  "an10.89:8.1": "Yo nindiyaṁ pasaṁsati, ",
  "an10.89:8.2": "Taṁ vā nindati yo pasaṁsiyo; ",
  "an10.89:8.3": "Vicināti mukhena so kaliṁ, ",
  "an10.89:8.4": "Kalinā tena sukhaṁ na vindati. ",
  "an10.89:9.1": "Appamattako ayaṁ kali, ",
  "an10.89:9.2": "Yo akkhesu dhanaparājayo; ",
  "an10.89:9.3": "Sabbassāpi sahāpi attanā, ",
  "an10.89:9.4": "Ayameva mahattaro kali; ",
  "an10.89:9.5": "Yo sugatesu manaṁ padūsaye. ",
  "an10.89:10.1": "Sataṁ sahassānaṁ nirabbudānaṁ, ",
  "an10.89:10.2": "Chattiṁsati pañca ca abbudāni; ",
  "an10.89:10.3": "Yamariyagarahī nirayaṁ upeti, ",
  "an10.89:10.4": "Vācaṁ manañca paṇidhāya pāpakan”ti. ",
  "an10.89:11.1": "Atha kho kokāliko bhikkhu teneva ābādhena kālamakāsi. ",
  "an10.89:11.2": "Kālaṅkato ca kokāliko bhikkhu padumaṁ nirayaṁ upapajjati sāriputtamoggallānesu cittaṁ āghātetvā. ",
  "an10.89:12.1": "Atha kho brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho brahmā sahampati bhagavantaṁ etadavoca: ",
  "an10.89:12.2": "“kokāliko, bhante, bhikkhu kālaṅkato. ",
  "an10.89:12.3": "Kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā”ti. ",
  "an10.89:12.4": "Idamavoca brahmā sahampati. ",
  "an10.89:12.5": "Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi. ",
  "an10.89:13.1": "Atha kho bhagavā tassā rattiyā accayena bhikkhū āmantesi: ",
  "an10.89:13.2": "“imaṁ, bhikkhave, rattiṁ brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. Ekamantaṁ ṭhito kho, bhikkhave, brahmā sahampati maṁ etadavoca: ",
  "an10.89:13.3": "‘kokāliko, bhante, bhikkhu kālaṅkato; ",
  "an10.89:13.4": "kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā’ti. ",
  "an10.89:13.5": "Idamavoca, bhikkhave, brahmā sahampati. ",
  "an10.89:13.6": "Idaṁ vatvā maṁ abhivādetvā padakkhiṇaṁ katvā tatthevantaradhāyī”ti. ",
  "an10.89:14.1": "Evaṁ vutte, aññataro bhikkhu bhagavantaṁ etadavoca: ",
  "an10.89:14.2": "“kīva dīghaṁ nu kho, bhante, padume niraye āyuppamāṇan”ti? ",
  "an10.89:14.3": "“Dīghaṁ kho, bhikkhu, padume niraye āyuppamāṇaṁ. ",
  "an10.89:14.4": "Na taṁ sukaraṁ saṅkhātuṁ: ",
  "an10.89:14.5": "‘ettakāni vassānīti vā ettakāni vassasatānīti vā ettakāni vassasahassānīti vā ettakāni vassasatasahassānīti vā’”ti. ",
  "an10.89:15.1": "“Sakkā pana, bhante, upamaṁ kātun”ti? ",
  "an10.89:15.2": "“Sakkā, bhikkhū”ti bhagavā avoca: ",
  "an10.89:15.3": "“seyyathāpi, bhikkhu, vīsatikhāriko kosalako tilavāho tato puriso vassasatassa vassasatassa accayena ekamekaṁ tilaṁ uddhareyya. ",
  "an10.89:15.4": "Khippataraṁ kho so, bhikkhu, vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya, na tveva eko abbudo nirayo. ",
  "an10.89:15.5": "Seyyathāpi, bhikkhu, vīsati abbudā nirayā; evameko nirabbudo nirayo. ",
  "an10.89:15.6": "Seyyathāpi, bhikkhu, vīsati nirabbudā nirayā; evameko ababo nirayo. ",
  "an10.89:15.7": "Seyyathāpi, bhikkhu, vīsati ababā nirayā; evameko aṭaṭo nirayo. ",
  "an10.89:15.8": "Seyyathāpi, bhikkhu, vīsati aṭaṭā nirayā; evameko ahaho nirayo. ",
  "an10.89:15.9": "Seyyathāpi, bhikkhu, vīsati ahahā nirayā; evameko kumudo nirayo. ",
  "an10.89:15.10": "Seyyathāpi, bhikkhu, vīsati kumudā nirayā; evameko sogandhiko nirayo. ",
  "an10.89:15.11": "Seyyathāpi, bhikkhu, vīsati sogandhikā nirayā; evameko uppalako nirayo. ",
  "an10.89:15.12": "Seyyathāpi, bhikkhu, vīsati uppalakā nirayā; evameko puṇḍarīko nirayo. ",
  "an10.89:15.13": "Seyyathāpi, bhikkhu, vīsati puṇḍarīkā nirayā; evameko padumo nirayo. ",
  "an10.89:15.14": "Padumaṁ kho pana, bhikkhu, nirayaṁ kokāliko bhikkhu upapanno sāriputtamoggallānesu cittaṁ āghātetvā”ti. ",
  "an10.89:15.15": "Idamavoca bhagavā. ",
  "an10.89:15.16": "Idaṁ vatvāna sugato athāparaṁ etadavoca satthā: ",
  "an10.89:16.1": "“Purisassa hi jātassa, ",
  "an10.89:16.2": "kuṭhārī jāyate mukhe; ",
  "an10.89:16.3": "Yāya chindati attānaṁ, ",
  "an10.89:16.4": "bālo dubbhāsitaṁ bhaṇaṁ. ",
  "an10.89:17.1": "Yo nindiyaṁ pasaṁsati, ",
  "an10.89:17.2": "Taṁ vā nindati yo pasaṁsiyo; ",
  "an10.89:17.3": "Vicināti mukhena so kaliṁ, ",
  "an10.89:17.4": "Kalinā tena sukhaṁ na vindati. ",
  "an10.89:18.1": "Appamattako ayaṁ kali, ",
  "an10.89:18.2": "Yo akkhesu dhanaparājayo; ",
  "an10.89:18.3": "Sabbassāpi sahāpi attanā, ",
  "an10.89:18.4": "Ayameva mahattaro kali; ",
  "an10.89:18.5": "Yo sugatesu manaṁ padūsaye. ",
  "an10.89:19.1": "Sataṁ sahassānaṁ nirabbudānaṁ, ",
  "an10.89:19.2": "Chattiṁsati pañca ca abbudāni; ",
  "an10.89:19.3": "Yamariyagarahī nirayaṁ upeti, ",
  "an10.89:19.4": "Vācaṁ manañca paṇidhāya pāpakan”ti. ",
  "an10.89:19.5": "Navamaṁ. "
}