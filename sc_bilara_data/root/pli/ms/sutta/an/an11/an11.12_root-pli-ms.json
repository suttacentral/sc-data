{
  "an11.12:0.1": "Aṅguttara Nikāya 11 ",
  "an11.12:0.2": "2. Anussativagga ",
  "an11.12:0.3": "12. Dutiyamahānāmasutta ",
  "an11.12:1.1": "Ekaṁ samayaṁ bhagavā sakkesu viharati kapilavatthusmiṁ nigrodhārāme. ",
  "an11.12:1.2": "Tena kho pana samayena mahānāmo sakko gilānā vuṭṭhito hoti aciravuṭṭhito gelaññā. ",
  "an11.12:1.3": "Tena kho pana samayena sambahulā bhikkhū bhagavato cīvarakammaṁ karonti: ",
  "an11.12:1.4": "“niṭṭhitacīvaro bhagavā temāsaccayena cārikaṁ pakkamissatī”ti. ",
  "an11.12:2.1": "Assosi kho mahānāmo sakko: ",
  "an11.12:2.2": "“sambahulā kira bhikkhū bhagavato cīvarakammaṁ karonti: ",
  "an11.12:2.3": "‘niṭṭhitacīvaro bhagavā temāsaccayena cārikaṁ pakkamissatī’”ti. ",
  "an11.12:2.4": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca: ",
  "an11.12:2.5": "“sutaṁ metaṁ, bhante: ",
  "an11.12:2.6": "‘sambahulā kira bhikkhū bhagavato cīvarakammaṁ karonti—",
  "an11.12:2.7": "niṭṭhitacīvaro bhagavā temāsaccayena cārikaṁ pakkamissatī’ti. ",
  "an11.12:2.8": "Tesaṁ no, bhante, nānāvihārehi viharataṁ kenassa vihārena vihātabban”ti? ",
  "an11.12:3.1": "“Sādhu sādhu, mahānāma. ",
  "an11.12:3.2": "Etaṁ kho, mahānāma, tumhākaṁ patirūpaṁ kulaputtānaṁ yaṁ tumhe tathāgataṁ upasaṅkamitvā puccheyyātha: ",
  "an11.12:3.3": "‘tesaṁ no, bhante, nānāvihārehi viharataṁ kenassa vihārena vihātabban’ti? ",
  "an11.12:3.4": "Saddho kho, mahānāma, ārādhako hoti, no assaddho; ",
  "an11.12:3.5": "āraddhavīriyo ārādhako hoti, no kusīto; ",
  "an11.12:3.6": "upaṭṭhitassati ārādhako hoti, no muṭṭhassati; ",
  "an11.12:3.7": "samāhito ārādhako hoti, no asamāhito; ",
  "an11.12:3.8": "paññavā ārādhako hoti, no duppañño. ",
  "an11.12:3.9": "Imesu kho tvaṁ, mahānāma, pañcasu dhammesu patiṭṭhāya cha dhamme uttari bhāveyyāsi. ",
  "an11.12:4.1": "Idha tvaṁ, mahānāma, tathāgataṁ anussareyyāsi: ",
  "an11.12:4.2": "‘itipi so bhagavā …pe… satthā devamanussānaṁ buddho bhagavā’ti. ",
  "an11.12:4.3": "Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an11.12:4.4": "ujugatamevassa tasmiṁ samaye cittaṁ hoti tathāgataṁ ārabbha. ",
  "an11.12:4.5": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an11.12:4.6": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an11.12:4.7": "Imaṁ kho tvaṁ, mahānāma, buddhānussatiṁ gacchantopi bhāveyyāsi, ṭhitopi bhāveyyāsi, nisinnopi bhāveyyāsi, sayānopi bhāveyyāsi, kammantaṁ adhiṭṭhahantopi bhāveyyāsi, puttasambādhasayanaṁ ajjhāvasantopi bhāveyyāsi. ",
  "an11.12:5.1": "Puna caparaṁ tvaṁ, mahānāma, dhammaṁ anussareyyāsi …pe… ",
  "an11.12:5.2": "saṅghaṁ anussareyyāsi …pe… ",
  "an11.12:5.3": "attano sīlaṁ anussareyyāsi …pe… ",
  "an11.12:5.4": "attano cāgaṁ anussareyyāsi …pe… ",
  "an11.12:5.5": "devatā anussareyyāsi: ",
  "an11.12:5.6": "‘santi devā cātumahārājikā …pe… santi devā tatuttari. ",
  "an11.12:5.7": "Yathārūpāya saddhāya samannāgatā tā devatā ito cutā tatthūpapannā, mayhampi tathārūpā saddhā saṁvijjati. ",
  "an11.12:5.8": "Yathārūpena sīlena … ",
  "an11.12:5.9": "sutena … ",
  "an11.12:5.10": "cāgena … ",
  "an11.12:5.11": "paññāya samannāgatā tā devatā ito cutā tatthūpapannā, mayhampi tathārūpā paññā saṁvijjatī’ti. ",
  "an11.12:5.12": "Yasmiṁ, mahānāma, samaye ariyasāvako attano ca tāsañca devatānaṁ saddhañca sīlañca sutañca cāgañca paññañca anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti; ",
  "an11.12:5.13": "ujugatamevassa tasmiṁ samaye cittaṁ hoti devatā ārabbha. ",
  "an11.12:5.14": "Ujugatacitto kho pana, mahānāma, ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ. ",
  "an11.12:5.15": "Pamuditassa pīti jāyati, pītimanassa kāyo passambhati, passaddhakāyo sukhaṁ vediyati, sukhino cittaṁ samādhiyati. ",
  "an11.12:5.16": "Imaṁ kho tvaṁ, mahānāma, devatānussatiṁ gacchantopi bhāveyyāsi, ṭhitopi bhāveyyāsi, nisinnopi bhāveyyāsi, sayānopi bhāveyyāsi, kammantaṁ adhiṭṭhahantopi bhāveyyāsi, puttasambādhasayanaṁ ajjhāvasantopi bhāveyyāsī”ti. ",
  "an11.12:5.17": "Dutiyaṁ. "
}