{
  "pli-tv-bi-vb-pc79:0.1": "Theravāda Vinaya ",
  "pli-tv-bi-vb-pc79:0.2": "Bhikkhunivibhaṅga ",
  "pli-tv-bi-vb-pc79:0.3": "Pācittiyakaṇḍa ",
  "pli-tv-bi-vb-pc79:0.4": "Kumāribhūtavagga ",
  "pli-tv-bi-vb-pc79:0.5": "79. Sokāvāsasikkhāpada ",
  "pli-tv-bi-vb-pc79:1.0": "",
  "pli-tv-bi-vb-pc79:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc79:1.2": "Tena kho pana samayena thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpeti. ",
  "pli-tv-bi-vb-pc79:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc79:1.4": "“kathañhi nāma ayyā thullanandā purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpessatī”ti …pe… ",
  "pli-tv-bi-vb-pc79:1.5": "“saccaṁ kira, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpetī”ti? ",
  "pli-tv-bi-vb-pc79:1.6": "“Saccaṁ, bhagavā”ti. ",
  "pli-tv-bi-vb-pc79:1.7": "Vigarahi buddho bhagavā …pe… ",
  "pli-tv-bi-vb-pc79:1.8": "kathañhi nāma, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpessati. ",
  "pli-tv-bi-vb-pc79:1.9": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc79:1.10": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc79:1.11.0": "",
  "pli-tv-bi-vb-pc79:1.11.1": "“Yā pana bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ sikkhamānaṁ vuṭṭhāpeyya, pācittiyan”ti. ",
  "pli-tv-bi-vb-pc79:2.1.0": "",
  "pli-tv-bi-vb-pc79:2.1.1": "Yā panāti ",
  "pli-tv-bi-vb-pc79:2.1.2": "yā yādisā …pe… ",
  "pli-tv-bi-vb-pc79:2.1.3": "bhikkhunīti ",
  "pli-tv-bi-vb-pc79:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc79:2.1.5": "Puriso nāma ",
  "pli-tv-bi-vb-pc79:2.1.6": "pattavīsativasso. ",
  "pli-tv-bi-vb-pc79:2.1.7": "Kumārako nāma ",
  "pli-tv-bi-vb-pc79:2.1.8": "appattavīsativasso. ",
  "pli-tv-bi-vb-pc79:2.1.9": "Saṁsaṭṭhā nāma ",
  "pli-tv-bi-vb-pc79:2.1.10": "ananulomikena kāyikavācasikena saṁsaṭṭhā. ",
  "pli-tv-bi-vb-pc79:2.1.11": "Caṇḍī nāma ",
  "pli-tv-bi-vb-pc79:2.1.12": "kodhanā vuccati. ",
  "pli-tv-bi-vb-pc79:2.1.13": "Sokāvāsā nāma ",
  "pli-tv-bi-vb-pc79:2.1.14": "paresaṁ dukkhaṁ uppādeti, sokaṁ āvisati. ",
  "pli-tv-bi-vb-pc79:2.1.15": "Sikkhamānā nāma ",
  "pli-tv-bi-vb-pc79:2.1.16": "dve vassāni chasu dhammesu sikkhitasikkhā. ",
  "pli-tv-bi-vb-pc79:2.1.17": "Vuṭṭhāpeyyāti ",
  "pli-tv-bi-vb-pc79:2.1.18": "upasampādeyya. ",
  "pli-tv-bi-vb-pc79:2.1.19": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ",
  "pli-tv-bi-vb-pc79:2.1.20": "Ñattiyā dukkaṭaṁ. ",
  "pli-tv-bi-vb-pc79:2.1.21": "Dvīhi kammavācāhi dukkaṭā. ",
  "pli-tv-bi-vb-pc79:2.1.22": "Kammavācāpariyosāne upajjhāyāya āpatti pācittiyassa; ",
  "pli-tv-bi-vb-pc79:2.1.23": "gaṇassa ca ācariniyā ca āpatti dukkaṭassa. ",
  "pli-tv-bi-vb-pc79:2.2.0": "",
  "pli-tv-bi-vb-pc79:2.2.1": "Anāpatti—",
  "pli-tv-bi-vb-pc79:2.2.2": "ajānantī vuṭṭhāpeti, ",
  "pli-tv-bi-vb-pc79:2.2.3": "ummattikāya, ",
  "pli-tv-bi-vb-pc79:2.2.4": "ādikammikāyāti. ",
  "pli-tv-bi-vb-pc79:2.2.5": "Navamasikkhāpadaṁ niṭṭhitaṁ. "
}