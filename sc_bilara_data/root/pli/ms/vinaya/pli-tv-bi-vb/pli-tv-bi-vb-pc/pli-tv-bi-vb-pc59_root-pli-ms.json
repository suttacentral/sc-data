{
  "pli-tv-bi-vb-pc59:0.1": "Theravāda Vinaya ",
  "pli-tv-bi-vb-pc59:0.2": "Bhikkhunivibhaṅga ",
  "pli-tv-bi-vb-pc59:0.3": "Pācittiyakaṇḍa ",
  "pli-tv-bi-vb-pc59:0.4": "Ārāmavagga ",
  "pli-tv-bi-vb-pc59:0.5": "59. Ovādūpasaṅkamanasikkhāpada ",
  "pli-tv-bi-vb-pc59:1.0": "",
  "pli-tv-bi-vb-pc59:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc59:1.2": "Tena kho pana samayena bhikkhuniyo uposathampi na pucchanti ovādampi na yācanti. ",
  "pli-tv-bi-vb-pc59:1.3": "Bhikkhū ujjhāyanti khiyyanti vipācenti—",
  "pli-tv-bi-vb-pc59:1.4": "“kathañhi nāma bhikkhuniyo uposathampi na pucchissanti ovādampi na yācissantī”ti …pe… ",
  "pli-tv-bi-vb-pc59:1.5": "“saccaṁ kira, bhikkhave, bhikkhuniyo uposathampi na pucchanti ovādampi na yācantī”ti? ",
  "pli-tv-bi-vb-pc59:1.6": "“Saccaṁ, bhagavā”ti. ",
  "pli-tv-bi-vb-pc59:1.7": "Vigarahi buddho bhagavā …pe… ",
  "pli-tv-bi-vb-pc59:1.8": "kathañhi nāma, bhikkhave, bhikkhuniyo uposathampi na pucchissanti ovādampi na yācissanti. ",
  "pli-tv-bi-vb-pc59:1.9": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc59:1.10": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc59:1.11.0": "",
  "pli-tv-bi-vb-pc59:1.11.1": "“Anvaddhamāsaṁ bhikkhuniyā bhikkhusaṅghato dve dhammā paccāsīsitabbā—uposathapucchakañca ovādūpasaṅkamanañca. Taṁ atikkāmentiyā pācittiyan”ti. ",
  "pli-tv-bi-vb-pc59:2.0": "",
  "pli-tv-bi-vb-pc59:2.1": "Anvaddhamāsanti ",
  "pli-tv-bi-vb-pc59:2.2": "anuposathikaṁ. ",
  "pli-tv-bi-vb-pc59:2.3": "Uposatho nāma ",
  "pli-tv-bi-vb-pc59:2.4": "dve uposathā— cātuddasiko ca pannarasiko ca. ",
  "pli-tv-bi-vb-pc59:2.5": "Ovādo nāma ",
  "pli-tv-bi-vb-pc59:2.6": "aṭṭha garudhammā. ",
  "pli-tv-bi-vb-pc59:2.7": "“Uposathampi na pucchissāmi ovādampi na yācissāmī”ti dhuraṁ nikkhittamatte āpatti pācittiyassa. ",
  "pli-tv-bi-vb-pc59:2.8.0": "",
  "pli-tv-bi-vb-pc59:2.8.1": "Anāpatti—",
  "pli-tv-bi-vb-pc59:2.9": "sati antarāye, ",
  "pli-tv-bi-vb-pc59:2.10": "pariyesitvā dutiyikaṁ bhikkhuniṁ na labhati, ",
  "pli-tv-bi-vb-pc59:2.11": "gilānāya, ",
  "pli-tv-bi-vb-pc59:2.12": "āpadāsu, ",
  "pli-tv-bi-vb-pc59:2.13": "ummattikāya, ",
  "pli-tv-bi-vb-pc59:2.14": "ādikammikāyāti. ",
  "pli-tv-bi-vb-pc59:2.15": "Navamasikkhāpadaṁ niṭṭhitaṁ. "
}