{
  "pli-tv-bi-vb-pc65:0.1": "Theravāda Vinaya ",
  "pli-tv-bi-vb-pc65:0.2": "Bhikkhunivibhaṅga ",
  "pli-tv-bi-vb-pc65:0.3": "Pācittiyakaṇḍa ",
  "pli-tv-bi-vb-pc65:0.4": "Gabbhinivagga ",
  "pli-tv-bi-vb-pc65:0.5": "65. Gihigatasikkhāpada ",
  "pli-tv-bi-vb-pc65:1.0": "",
  "pli-tv-bi-vb-pc65:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc65:1.2": "Tena kho pana samayena bhikkhuniyo ūnadvādasavassaṁ gihigataṁ vuṭṭhāpenti. ",
  "pli-tv-bi-vb-pc65:1.3": "Tā akkhamā honti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. ",
  "pli-tv-bi-vb-pc65:1.4": "Uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā honti. ",
  "pli-tv-bi-vb-pc65:1.5": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc65:1.6": "“kathañhi nāma bhikkhuniyo ūnadvādasavassaṁ gihigataṁ vuṭṭhāpessantī”ti …pe… ",
  "pli-tv-bi-vb-pc65:1.7": "“saccaṁ kira, bhikkhave, bhikkhuniyo ūnadvādasavassaṁ gihigataṁ vuṭṭhāpentī”ti? ",
  "pli-tv-bi-vb-pc65:1.8": "“Saccaṁ, bhagavā”ti. ",
  "pli-tv-bi-vb-pc65:1.9": "Vigarahi buddho bhagavā …pe… ",
  "pli-tv-bi-vb-pc65:1.10": "kathañhi nāma, bhikkhave, bhikkhuniyo ūnadvādasavassaṁ gihigataṁ vuṭṭhāpessanti. ",
  "pli-tv-bi-vb-pc65:1.11": "Ūnadvādasavassā, bhikkhave, gihigatā akkhamā hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. ",
  "pli-tv-bi-vb-pc65:1.12": "Uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā hoti. ",
  "pli-tv-bi-vb-pc65:1.13": "Dvādasavassāva kho, bhikkhave, gihigatā khamā hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. ",
  "pli-tv-bi-vb-pc65:1.14": "Uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātikā hoti. ",
  "pli-tv-bi-vb-pc65:1.15": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc65:1.16": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc65:1.17.0": "",
  "pli-tv-bi-vb-pc65:1.17.1": "“Yā pana bhikkhunī ūnadvādasavassaṁ gihigataṁ vuṭṭhāpeyya, pācittiyan”ti. ",
  "pli-tv-bi-vb-pc65:2.1.0": "",
  "pli-tv-bi-vb-pc65:2.1.1": "Yā panāti ",
  "pli-tv-bi-vb-pc65:2.1.2": "yā yādisā …pe… ",
  "pli-tv-bi-vb-pc65:2.1.3": "bhikkhunīti ",
  "pli-tv-bi-vb-pc65:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc65:2.1.5": "Ūnadvādasavassā nāma ",
  "pli-tv-bi-vb-pc65:2.1.6": "appattadvādasavassā. ",
  "pli-tv-bi-vb-pc65:2.1.7": "Gihigatā nāma ",
  "pli-tv-bi-vb-pc65:2.1.8": "purisantaragatā vuccati. ",
  "pli-tv-bi-vb-pc65:2.1.9": "Vuṭṭhāpeyyāti ",
  "pli-tv-bi-vb-pc65:2.1.10": "upasampādeyya. ",
  "pli-tv-bi-vb-pc65:2.1.11": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ",
  "pli-tv-bi-vb-pc65:2.1.12": "Ñattiyā dukkaṭaṁ. ",
  "pli-tv-bi-vb-pc65:2.1.13": "Dvīhi kammavācāhi dukkaṭā. ",
  "pli-tv-bi-vb-pc65:2.1.14": "Kammavācāpariyosāne upajjhāyāya āpatti pācittiyassa. ",
  "pli-tv-bi-vb-pc65:2.1.15": "Gaṇassa ca ācariniyā ca āpatti dukkaṭassa. ",
  "pli-tv-bi-vb-pc65:2.2.0": "",
  "pli-tv-bi-vb-pc65:2.2.1": "Ūnadvādasavassāya ūnadvādasavassasaññā vuṭṭhāpeti, āpatti pācittiyassa. ",
  "pli-tv-bi-vb-pc65:2.2.2": "Ūnadvādasavassāya vematikā vuṭṭhāpeti, āpatti dukkaṭassa. ",
  "pli-tv-bi-vb-pc65:2.2.3": "Ūnadvādasavassāya paripuṇṇasaññā vuṭṭhāpeti, anāpatti. ",
  "pli-tv-bi-vb-pc65:2.2.4": "Paripuṇṇadvādasavassāya ūnadvādasavassasaññā, āpatti dukkaṭassa. ",
  "pli-tv-bi-vb-pc65:2.2.5": "Paripuṇṇadvādasavassāya vematikā, āpatti dukkaṭassa. ",
  "pli-tv-bi-vb-pc65:2.2.6": "Paripuṇṇadvādasavassāya paripuṇṇasaññā, anāpatti. ",
  "pli-tv-bi-vb-pc65:2.3.0": "",
  "pli-tv-bi-vb-pc65:2.3.1": "Anāpatti—",
  "pli-tv-bi-vb-pc65:2.3.2": "ūnadvādasavassaṁ paripuṇṇasaññā vuṭṭhāpeti, ",
  "pli-tv-bi-vb-pc65:2.3.3": "paripuṇṇadvādasavassaṁ paripuṇṇasaññā vuṭṭhāpeti, ",
  "pli-tv-bi-vb-pc65:2.3.4": "ummattikāya, ",
  "pli-tv-bi-vb-pc65:2.3.5": "ādikammikāyāti. ",
  "pli-tv-bi-vb-pc65:2.3.6": "Pañcamasikkhāpadaṁ niṭṭhitaṁ. "
}