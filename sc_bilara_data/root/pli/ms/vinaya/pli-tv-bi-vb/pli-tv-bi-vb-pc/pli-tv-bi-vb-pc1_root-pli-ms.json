{
  "pli-tv-bi-vb-pc1:0.1": "Theravāda Vinaya ",
  "pli-tv-bi-vb-pc1:0.2": "Bhikkhunivibhaṅga ",
  "pli-tv-bi-vb-pc1:0.3": "Pācittiyakaṇḍa ",
  "pli-tv-bi-vb-pc1:0.4": "Lasuṇavagga ",
  "pli-tv-bi-vb-pc1:0.5": "1. Lasuṇasikkhāpada ",
  "pli-tv-bi-vb-pc1:0.6": "Ime kho panāyyāyo chasaṭṭhisatā pācittiyā dhammā uddesaṁ āgacchanti. ",
  "pli-tv-bi-vb-pc1:1.0": "",
  "pli-tv-bi-vb-pc1:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc1:1.2": "Tena kho pana samayena aññatarena upāsakena bhikkhunisaṅgho lasuṇena pavārito hoti—",
  "pli-tv-bi-vb-pc1:1.3": "“yāsaṁ ayyānaṁ lasuṇena attho, ahaṁ lasuṇenā”ti. ",
  "pli-tv-bi-vb-pc1:1.4": "Khettapālo ca āṇatto hoti—",
  "pli-tv-bi-vb-pc1:1.5": "“sace bhikkhuniyo āgacchanti, ekamekāya bhikkhuniyā dvetayo bhaṇḍike dehī”ti. ",
  "pli-tv-bi-vb-pc1:1.6": "Tena kho pana samayena sāvatthiyaṁ ussavo hoti. ",
  "pli-tv-bi-vb-pc1:1.7": "Yathābhataṁ lasuṇaṁ parikkhayaṁ agamāsi. ",
  "pli-tv-bi-vb-pc1:1.8": "Bhikkhuniyo taṁ upāsakaṁ upasaṅkamitvā etadavocuṁ—",
  "pli-tv-bi-vb-pc1:1.9": "“lasuṇena, āvuso, attho”ti. ",
  "pli-tv-bi-vb-pc1:1.10": "“Natthāyye. ",
  "pli-tv-bi-vb-pc1:1.11": "Yathābhataṁ lasuṇaṁ parikkhīṇaṁ. ",
  "pli-tv-bi-vb-pc1:1.12": "Khettaṁ gacchathā”ti. ",
  "pli-tv-bi-vb-pc1:1.13": "Thullanandā bhikkhunī khettaṁ gantvā na mattaṁ jānitvā bahuṁ lasuṇaṁ harāpesi. ",
  "pli-tv-bi-vb-pc1:1.14": "Khettapālo ujjhāyati khiyyati vipāceti—",
  "pli-tv-bi-vb-pc1:1.15": "“kathañhi nāma bhikkhuniyo na mattaṁ jānitvā bahuṁ lasuṇaṁ harāpessantī”ti. ",
  "pli-tv-bi-vb-pc1:1.16": "Assosuṁ kho bhikkhuniyo tassa khettapālassa ujjhāyantassa khiyyantassa vipācentassa. ",
  "pli-tv-bi-vb-pc1:1.17": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc1:1.18": "“kathañhi nāma ayyā thullanandā na mattaṁ jānitvā bahuṁ lasuṇaṁ harāpessatī”ti …pe… ",
  "pli-tv-bi-vb-pc1:1.19": "“saccaṁ kira, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpetī”ti? ",
  "pli-tv-bi-vb-pc1:1.20": "“Saccaṁ, bhagavā”ti. ",
  "pli-tv-bi-vb-pc1:1.21": "Vigarahi buddho bhagavā …pe… ",
  "pli-tv-bi-vb-pc1:1.22": "kathañhi nāma, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpessati. ",
  "pli-tv-bi-vb-pc1:1.23": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc1:1.24": "dhammiṁ kathaṁ katvā bhikkhū āmantesi—",
  "pli-tv-bi-vb-pc1:1.25.0": "",
  "pli-tv-bi-vb-pc1:1.25.1": "“Bhūtapubbaṁ, bhikkhave, thullanandā bhikkhunī aññatarassa brāhmaṇassa pajāpati ahosi. ",
  "pli-tv-bi-vb-pc1:1.26": "Tisso ca dhītaro—",
  "pli-tv-bi-vb-pc1:1.27": "nandā, nandavatī, sundarīnandā. ",
  "pli-tv-bi-vb-pc1:1.28": "Atha kho, bhikkhave, so brāhmaṇo kālaṁ katvā aññataraṁ haṁsayoniṁ upapajji. ",
  "pli-tv-bi-vb-pc1:1.29": "Tassa sabbasovaṇṇamayā pattā ahesuṁ. ",
  "pli-tv-bi-vb-pc1:1.30": "So tāsaṁ ekekaṁ pattaṁ deti. ",
  "pli-tv-bi-vb-pc1:1.31": "Atha kho, bhikkhave, thullanandā bhikkhunī ‘ayaṁ haṁso amhākaṁ ekekaṁ pattaṁ detī’ti taṁ haṁsarājaṁ gahetvā nippattaṁ akāsi. ",
  "pli-tv-bi-vb-pc1:1.32": "Tassa puna jāyamānā pattā setā sampajjiṁsu. ",
  "pli-tv-bi-vb-pc1:1.33": "Tadāpi, bhikkhave, thullanandā bhikkhunī atilobhena suvaṇṇā parihīnā. ",
  "pli-tv-bi-vb-pc1:1.34": "Idāni lasuṇā parihāyissatīti. ",
  "pli-tv-bi-vb-pc1:1.35": "Yaṁ laddhaṁ tena tuṭṭhabbaṁ, ",
  "pli-tv-bi-vb-pc1:1.36": "Atilobho hi pāpako; ",
  "pli-tv-bi-vb-pc1:1.37": "Haṁsarājaṁ gahetvāna, ",
  "pli-tv-bi-vb-pc1:1.38": "Suvaṇṇā parihāyathā”ti. ",
  "pli-tv-bi-vb-pc1:1.39": "Atha kho bhagavā thullanandaṁ bhikkhuniṁ anekapariyāyena vigarahitvā dubbharatāya …pe… ",
  "pli-tv-bi-vb-pc1:1.40": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc1:1.41.0": "",
  "pli-tv-bi-vb-pc1:1.41.1": "“Yā pana bhikkhunī lasuṇaṁ khādeyya pācittiyan”ti. ",
  "pli-tv-bi-vb-pc1:2.1.0": "",
  "pli-tv-bi-vb-pc1:2.1.1": "Yā panāti ",
  "pli-tv-bi-vb-pc1:2.1.2": "yā yādisā …pe… ",
  "pli-tv-bi-vb-pc1:2.1.3": "bhikkhunīti ",
  "pli-tv-bi-vb-pc1:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc1:2.1.5": "Lasuṇaṁ nāma ",
  "pli-tv-bi-vb-pc1:2.1.6": "māgadhakaṁ vuccati. ",
  "pli-tv-bi-vb-pc1:2.1.7": "“Khādissāmīti paṭiggaṇhā”ti, āpatti dukkaṭassa. ",
  "pli-tv-bi-vb-pc1:2.1.8": "Ajjhohāre ajjhohāre āpatti pācittiyassa. ",
  "pli-tv-bi-vb-pc1:2.2.0": "",
  "pli-tv-bi-vb-pc1:2.2.1": "Lasuṇe lasuṇasaññā khādati, āpatti pācittiyassa. ",
  "pli-tv-bi-vb-pc1:2.2.2": "Lasuṇe vematikā khādati, āpatti pācittiyassa. ",
  "pli-tv-bi-vb-pc1:2.2.3": "Lasuṇe alasuṇasaññā khādati, āpatti pācittiyassa. ",
  "pli-tv-bi-vb-pc1:2.2.4": "Alasuṇe lasuṇasaññā khādati, āpatti dukkaṭassa. ",
  "pli-tv-bi-vb-pc1:2.2.5": "Alasuṇe vematikā khādati, āpatti dukkaṭassa. ",
  "pli-tv-bi-vb-pc1:2.2.6": "Alasuṇe alasuṇasaññā khādati, anāpatti. ",
  "pli-tv-bi-vb-pc1:2.3.0": "",
  "pli-tv-bi-vb-pc1:2.3.1": "Anāpatti—",
  "pli-tv-bi-vb-pc1:2.3.2": "palaṇḍuke, ",
  "pli-tv-bi-vb-pc1:2.3.3": "bhañjanake, ",
  "pli-tv-bi-vb-pc1:2.3.4": "harītake, ",
  "pli-tv-bi-vb-pc1:2.3.5": "cāpalasuṇe, ",
  "pli-tv-bi-vb-pc1:2.3.6": "sūpasampāke, ",
  "pli-tv-bi-vb-pc1:2.3.7": "maṁsasampāke, ",
  "pli-tv-bi-vb-pc1:2.3.8": "telasampāke, ",
  "pli-tv-bi-vb-pc1:2.3.9": "sāḷave, ",
  "pli-tv-bi-vb-pc1:2.3.10": "uttaribhaṅge, ",
  "pli-tv-bi-vb-pc1:2.3.11": "ummattikāya, ",
  "pli-tv-bi-vb-pc1:2.3.12": "ādikammikāyāti. ",
  "pli-tv-bi-vb-pc1:2.3.13": "Lasuṇasikkhāpadaṁ paṭhamaṁ niṭṭhitaṁ. "
}