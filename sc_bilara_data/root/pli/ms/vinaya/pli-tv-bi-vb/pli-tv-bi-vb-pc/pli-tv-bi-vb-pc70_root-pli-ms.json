{
  "pli-tv-bi-vb-pc70:0.1": "Theravāda Vinaya ",
  "pli-tv-bi-vb-pc70:0.2": "Bhikkhunivibhaṅga ",
  "pli-tv-bi-vb-pc70:0.3": "Pācittiyakaṇḍa ",
  "pli-tv-bi-vb-pc70:0.4": "Gabbhinivagga ",
  "pli-tv-bi-vb-pc70:0.5": "70. Dutiyasahajīvinīsikkhāpada ",
  "pli-tv-bi-vb-pc70:1.0": "",
  "pli-tv-bi-vb-pc70:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc70:1.2": "Tena kho pana samayena thullanandā bhikkhunī sahajīviniṁ vuṭṭhāpetvā neva vūpakāseti na vūpakāsāpeti. ",
  "pli-tv-bi-vb-pc70:1.3": "Sāmiko aggahesi. ",
  "pli-tv-bi-vb-pc70:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc70:1.5": "“kathañhi nāma ayyā thullanandā sahajīviniṁ vuṭṭhāpetvā neva vūpakāsessati na vūpakāsāpessati, sāmiko aggahesi. ",
  "pli-tv-bi-vb-pc70:1.6": "Sacāyaṁ bhikkhunī pakkantā assa, na ca sāmiko gaṇheyyā”ti …pe… ",
  "pli-tv-bi-vb-pc70:1.7": "“saccaṁ kira, bhikkhave, thullanandā bhikkhunī sahajīviniṁ vuṭṭhāpetvā neva vūpakāseti na vūpakāsāpeti, sāmiko aggahesī”ti? ",
  "pli-tv-bi-vb-pc70:1.8": "“Saccaṁ, bhagavā”ti. ",
  "pli-tv-bi-vb-pc70:1.9": "Vigarahi buddho bhagavā …pe… ",
  "pli-tv-bi-vb-pc70:1.10": "kathañhi nāma, bhikkhave, thullanandā bhikkhunī sahajīviniṁ vuṭṭhāpetvā neva vūpakāsessati na vūpakāsāpessati, sāmiko aggahesi. ",
  "pli-tv-bi-vb-pc70:1.11": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc70:1.12": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc70:1.13.0": "",
  "pli-tv-bi-vb-pc70:1.13.1": "“Yā pana bhikkhunī sahajīviniṁ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyan”ti. ",
  "pli-tv-bi-vb-pc70:2.1.0": "",
  "pli-tv-bi-vb-pc70:2.1.1": "Yā panāti ",
  "pli-tv-bi-vb-pc70:2.1.2": "yā yādisā …pe… ",
  "pli-tv-bi-vb-pc70:2.1.3": "bhikkhunīti ",
  "pli-tv-bi-vb-pc70:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc70:2.1.5": "Sahajīvinī nāma ",
  "pli-tv-bi-vb-pc70:2.1.6": "saddhivihārinī vuccati. ",
  "pli-tv-bi-vb-pc70:2.1.7": "Vuṭṭhāpetvāti ",
  "pli-tv-bi-vb-pc70:2.1.8": "upasampādetvā. ",
  "pli-tv-bi-vb-pc70:2.1.9": "Neva vūpakāseyyāti ",
  "pli-tv-bi-vb-pc70:2.1.10": "na sayaṁ vūpakāseyya. ",
  "pli-tv-bi-vb-pc70:2.1.11": "Na vūpakāsāpeyyāti ",
  "pli-tv-bi-vb-pc70:2.1.12": "na aññaṁ āṇāpeyya. ",
  "pli-tv-bi-vb-pc70:2.1.13": "“Neva vūpakāsessāmi na vūpakāsāpessāmi antamaso chappañcayojanānipī”ti dhuraṁ nikkhittamatte āpatti pācittiyassa. ",
  "pli-tv-bi-vb-pc70:2.2.0": "",
  "pli-tv-bi-vb-pc70:2.2.1": "Anāpatti—",
  "pli-tv-bi-vb-pc70:2.2.2": "sati antarāye, ",
  "pli-tv-bi-vb-pc70:2.2.3": "pariyesitvā dutiyikaṁ bhikkhuniṁ na labhati, ",
  "pli-tv-bi-vb-pc70:2.2.4": "gilānāya, ",
  "pli-tv-bi-vb-pc70:2.2.5": "āpadāsu, ",
  "pli-tv-bi-vb-pc70:2.2.6": "ummattikāya, ",
  "pli-tv-bi-vb-pc70:2.2.7": "ādikammikāyāti. ",
  "pli-tv-bi-vb-pc70:2.2.8": "Dasamasikkhāpadaṁ niṭṭhitaṁ. ",
  "pli-tv-bi-vb-pc70:2.2.9": "Gabbhinivaggo sattamo. "
}