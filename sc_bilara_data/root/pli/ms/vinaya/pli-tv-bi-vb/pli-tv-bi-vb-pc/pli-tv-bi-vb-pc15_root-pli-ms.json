{
  "pli-tv-bi-vb-pc15:0.1": "Theravāda Vinaya ",
  "pli-tv-bi-vb-pc15:0.2": "Bhikkhunivibhaṅga ",
  "pli-tv-bi-vb-pc15:0.3": "Pācittiyakaṇḍa ",
  "pli-tv-bi-vb-pc15:0.4": "Rattandhakāravagga ",
  "pli-tv-bi-vb-pc15:0.5": "15. Anāpucchāpakkamanasikkhāpada ",
  "pli-tv-bi-vb-pc15:1.0": "",
  "pli-tv-bi-vb-pc15:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc15:1.2": "Tena kho pana samayena aññatarā bhikkhunī aññatarassa kulassa kulūpikā hoti niccabhattikā. ",
  "pli-tv-bi-vb-pc15:1.3": "Atha kho sā bhikkhunī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā āsane nisīditvā sāmike anāpucchā pakkāmi. ",
  "pli-tv-bi-vb-pc15:1.4": "Tassa kulassa dāsī gharaṁ sammajjantī taṁ āsanaṁ bhājanantarikāya pakkhipi. ",
  "pli-tv-bi-vb-pc15:1.5": "Manussā taṁ āsanaṁ apassantā taṁ bhikkhuniṁ etadavocuṁ—",
  "pli-tv-bi-vb-pc15:1.6": "“kahaṁ taṁ, ayye, āsanan”ti? ",
  "pli-tv-bi-vb-pc15:1.7": "“Nāhaṁ taṁ, āvuso, āsanaṁ passāmī”ti. ",
  "pli-tv-bi-vb-pc15:1.8": "“Dethāyye, taṁ āsanan”ti paribhāsitvā niccabhattaṁ pacchindiṁsu. ",
  "pli-tv-bi-vb-pc15:1.9": "Atha kho te manussā gharaṁ sodhentā taṁ āsanaṁ bhājanantarikāya passitvā taṁ bhikkhuniṁ khamāpetvā niccabhattaṁ paṭṭhapesuṁ. ",
  "pli-tv-bi-vb-pc15:1.10": "Atha kho sā bhikkhunī bhikkhunīnaṁ etamatthaṁ ārocesi. ",
  "pli-tv-bi-vb-pc15:1.11": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc15:1.12": "“kathañhi nāma bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissatī”ti …pe… ",
  "pli-tv-bi-vb-pc15:1.13": "“saccaṁ kira, bhikkhave, bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamatī”ti? ",
  "pli-tv-bi-vb-pc15:1.14": "“Saccaṁ, bhagavā”ti. ",
  "pli-tv-bi-vb-pc15:1.15": "Vigarahi buddho bhagavā …pe… ",
  "pli-tv-bi-vb-pc15:1.16": "kathañhi nāma, bhikkhave bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissati. ",
  "pli-tv-bi-vb-pc15:1.17": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc15:1.18": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc15:1.19.0": "",
  "pli-tv-bi-vb-pc15:1.19.1": "“Yā pana bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkameyya, pācittiyan”ti. ",
  "pli-tv-bi-vb-pc15:2.1.0": "",
  "pli-tv-bi-vb-pc15:2.1.1": "Yā panāti ",
  "pli-tv-bi-vb-pc15:2.1.2": "yā yādisā …pe… ",
  "pli-tv-bi-vb-pc15:2.1.3": "bhikkhunīti ",
  "pli-tv-bi-vb-pc15:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc15:2.1.5": "Purebhattaṁ nāma ",
  "pli-tv-bi-vb-pc15:2.1.6": "aruṇuggamanaṁ upādāya yāva majjhanhikā. ",
  "pli-tv-bi-vb-pc15:2.1.7": "Kulaṁ nāma ",
  "pli-tv-bi-vb-pc15:2.1.8": "cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ. ",
  "pli-tv-bi-vb-pc15:2.1.9": "Upasaṅkamitvāti ",
  "pli-tv-bi-vb-pc15:2.1.10": "tattha gantvā. ",
  "pli-tv-bi-vb-pc15:2.1.11": "Āsanaṁ nāma ",
  "pli-tv-bi-vb-pc15:2.1.12": "pallaṅkassa okāso vuccati. ",
  "pli-tv-bi-vb-pc15:2.1.13": "Nisīditvāti ",
  "pli-tv-bi-vb-pc15:2.1.14": "tasmiṁ nisīditvā. ",
  "pli-tv-bi-vb-pc15:2.1.15": "Sāmike anāpucchā pakkameyyāti ",
  "pli-tv-bi-vb-pc15:2.1.16": "yo tasmiṁ kule manusso viññū taṁ anāpucchā anovassakaṁ atikkāmentiyā āpatti pācittiyassa. ",
  "pli-tv-bi-vb-pc15:2.1.17": "Ajjhokāse upacāraṁ atikkāmentiyā āpatti pācittiyassa. ",
  "pli-tv-bi-vb-pc15:2.2.0": "",
  "pli-tv-bi-vb-pc15:2.2.1": "Anāpucchite anāpucchitasaññā pakkamati, āpatti pācittiyassa. ",
  "pli-tv-bi-vb-pc15:2.2.2": "Anāpucchite vematikā pakkamati, āpatti pācittiyassa. ",
  "pli-tv-bi-vb-pc15:2.2.3": "Anāpucchite āpucchitasaññā pakkamati, āpatti pācittiyassa. ",
  "pli-tv-bi-vb-pc15:2.2.4": "Pallaṅkassa anokāse āpatti dukkaṭassa. ",
  "pli-tv-bi-vb-pc15:2.2.5": "Āpucchite anāpucchitasaññā, āpatti dukkaṭassa. ",
  "pli-tv-bi-vb-pc15:2.2.6": "Āpucchite vematikā, āpatti dukkaṭassa. ",
  "pli-tv-bi-vb-pc15:2.2.7": "Āpucchite āpucchitasaññā, anāpatti. ",
  "pli-tv-bi-vb-pc15:2.3.0": "",
  "pli-tv-bi-vb-pc15:2.3.1": "Anāpatti—",
  "pli-tv-bi-vb-pc15:2.3.2": "āpucchā gacchati, ",
  "pli-tv-bi-vb-pc15:2.3.3": "asaṁhārime, ",
  "pli-tv-bi-vb-pc15:2.3.4": "gilānāya, ",
  "pli-tv-bi-vb-pc15:2.3.5": "āpadāsu, ",
  "pli-tv-bi-vb-pc15:2.3.6": "ummattikāya, ",
  "pli-tv-bi-vb-pc15:2.3.7": "ādikammikāyāti. ",
  "pli-tv-bi-vb-pc15:2.3.8": "Pañcamasikkhāpadaṁ niṭṭhitaṁ. "
}