{
  "pli-tv-bi-vb-pc10:0.1": "Theravāda Vinaya",
  "pli-tv-bi-vb-pc10:0.2": "Bhikkhunivibhaṅga",
  "pli-tv-bi-vb-pc10:0.3": "Pācittiyakaṇḍa",
  "pli-tv-bi-vb-pc10:0.4": "Lasuṇavagga",
  "pli-tv-bi-vb-pc10:0.5": "10. Naccagītasikkhāpada",
  "pli-tv-bi-vb-pc10:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bi-vb-pc10:1.2": "Tena kho pana samayena rājagahe giraggasamajjo hoti.",
  "pli-tv-bi-vb-pc10:1.3": "Chabbaggiyā bhikkhuniyo giraggasamajjaṁ dassanāya agamaṁsu.",
  "pli-tv-bi-vb-pc10:1.4": "Manussā ujjhāyanti khiyyanti vipācenti—",
  "pli-tv-bi-vb-pc10:1.5": "“kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo”ti.",
  "pli-tv-bi-vb-pc10:1.6": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc10:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc10:1.8": "“kathañhi nāma chabbaggiyā bhikkhuniyo naccampi gītampi vāditampi dassanāya gacchissantī”ti …pe…",
  "pli-tv-bi-vb-pc10:1.9": "“saccaṁ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantī”ti?",
  "pli-tv-bi-vb-pc10:1.10": "“Saccaṁ, bhagavā”ti.",
  "pli-tv-bi-vb-pc10:1.11": "Vigarahi buddho bhagavā …pe…",
  "pli-tv-bi-vb-pc10:1.12": "kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti.",
  "pli-tv-bi-vb-pc10:1.13": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc10:1.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc10:1.15.1": "“Yā pana bhikkhunī naccaṁ vā gītaṁ vā vāditaṁ vā dassanāya gaccheyya, pācittiyan”ti.",
  "pli-tv-bi-vb-pc10:2.1.1": "Yā panāti",
  "pli-tv-bi-vb-pc10:2.1.2": "yā yādisā …pe…",
  "pli-tv-bi-vb-pc10:2.1.3": "bhikkhunīti",
  "pli-tv-bi-vb-pc10:2.1.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc10:2.1.5": "Naccaṁ nāma",
  "pli-tv-bi-vb-pc10:2.1.6": "yaṁ kiñci naccaṁ.",
  "pli-tv-bi-vb-pc10:2.1.7": "Gītaṁ nāma",
  "pli-tv-bi-vb-pc10:2.1.8": "yaṁ kiñci gītaṁ.",
  "pli-tv-bi-vb-pc10:2.1.9": "Vāditaṁ nāma",
  "pli-tv-bi-vb-pc10:2.1.10": "yaṁ kiñci vāditaṁ.",
  "pli-tv-bi-vb-pc10:2.1.11": "Dassanāya gacchati, āpatti dukkaṭassa.",
  "pli-tv-bi-vb-pc10:2.1.12": "Yattha ṭhitā passati vā suṇāti vā, āpatti pācittiyassa.",
  "pli-tv-bi-vb-pc10:2.1.13": "Dassanūpacāraṁ vijahitvā punappunaṁ passati vā suṇāti vā, āpatti pācittiyassa.",
  "pli-tv-bi-vb-pc10:2.1.14": "Ekamekaṁ dassanāya gacchati, āpatti dukkaṭassa.",
  "pli-tv-bi-vb-pc10:2.1.15": "Yattha ṭhitā passati vā suṇāti vā, āpatti pācittiyassa.",
  "pli-tv-bi-vb-pc10:2.1.16": "Dassanūpacāraṁ vijahitvā punappunaṁ passati vā suṇāti vā, āpatti pācittiyassa.",
  "pli-tv-bi-vb-pc10:2.2.1": "Anāpatti—",
  "pli-tv-bi-vb-pc10:2.2.2": "ārāme ṭhitā passati vā suṇāti vā,",
  "pli-tv-bi-vb-pc10:2.2.3": "bhikkhuniyā ṭhitokāsaṁ vā nisinnokāsaṁ vā nipannokāsaṁ vā āgantvā naccanti vā gāyanti vā vādenti vā,",
  "pli-tv-bi-vb-pc10:2.2.4": "paṭipathaṁ gacchantī passati vā suṇāti vā,",
  "pli-tv-bi-vb-pc10:2.2.5": "sati karaṇīye gantvā passati vā suṇāti vā,",
  "pli-tv-bi-vb-pc10:2.2.6": "āpadāsu,",
  "pli-tv-bi-vb-pc10:2.2.7": "ummattikāya,",
  "pli-tv-bi-vb-pc10:2.2.8": "ādikammikāyāti.",
  "pli-tv-bi-vb-pc10:2.2.9": "Dasamasikkhāpadaṁ niṭṭhitaṁ.",
  "pli-tv-bi-vb-pc10:2.2.10": "Lasuṇavaggo paṭhamo."
}