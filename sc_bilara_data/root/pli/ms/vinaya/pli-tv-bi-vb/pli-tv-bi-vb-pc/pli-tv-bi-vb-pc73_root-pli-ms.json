{
  "pli-tv-bi-vb-pc73:0.1": "Theravāda Vinaya ",
  "pli-tv-bi-vb-pc73:0.2": "Bhikkhunivibhaṅga ",
  "pli-tv-bi-vb-pc73:0.3": "Pācittiyakaṇḍa ",
  "pli-tv-bi-vb-pc73:0.4": "Kumāribhūtavagga ",
  "pli-tv-bi-vb-pc73:0.5": "73. Tatiyakumāribhūtasikkhāpada ",
  "pli-tv-bi-vb-pc73:1.0": "",
  "pli-tv-bi-vb-pc73:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc73:1.2": "Tena kho pana samayena bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpenti. ",
  "pli-tv-bi-vb-pc73:1.3": "Bhikkhuniyo evamāhaṁsu—",
  "pli-tv-bi-vb-pc73:1.4": "“etha, sikkhamānā, imaṁ jānātha, imaṁ detha, imaṁ āharatha, iminā attho, imaṁ kappiyaṁ karothā”ti. ",
  "pli-tv-bi-vb-pc73:1.5": "Tā evamāhaṁsu—",
  "pli-tv-bi-vb-pc73:1.6": "“na mayaṁ, ayye, sikkhamānā, bhikkhuniyo mayan”ti. ",
  "pli-tv-bi-vb-pc73:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc73:1.8": "“kathañhi nāma bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessantī”ti …pe… ",
  "pli-tv-bi-vb-pc73:1.9": "“saccaṁ kira, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpentī”ti? ",
  "pli-tv-bi-vb-pc73:1.10": "“Saccaṁ, bhagavā”ti. ",
  "pli-tv-bi-vb-pc73:1.11": "Vigarahi buddho bhagavā …pe… ",
  "pli-tv-bi-vb-pc73:1.12": "kathañhi nāma, bhikkhave, bhikkhuniyo paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpessanti. ",
  "pli-tv-bi-vb-pc73:1.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc73:1.14": "vigarahitvā …pe… ",
  "pli-tv-bi-vb-pc73:1.15": "dhammiṁ kathaṁ katvā bhikkhū āmantesi—",
  "pli-tv-bi-vb-pc73:1.16": "“anujānāmi, bhikkhave, paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dātuṁ. ",
  "pli-tv-bi-vb-pc73:1.17": "Evañca pana, bhikkhave, dātabbā. ",
  "pli-tv-bi-vb-pc73:1.18": "Tāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bi-vb-pc73:1.19": "‘ahaṁ, ayye, itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācāmī’ti. ",
  "pli-tv-bi-vb-pc73:1.20": "Dutiyampi yācitabbā. ",
  "pli-tv-bi-vb-pc73:1.21": "Tatiyampi yācitabbā. ",
  "pli-tv-bi-vb-pc73:1.22": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-pc73:1.23": "‘Suṇātu me, ayye, saṅgho. ",
  "pli-tv-bi-vb-pc73:1.24": "Ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. ",
  "pli-tv-bi-vb-pc73:1.25": "Yadi saṅghassa pattakallaṁ saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ dadeyya. ",
  "pli-tv-bi-vb-pc73:1.26": "Esā ñatti. ",
  "pli-tv-bi-vb-pc73:1.27": "Suṇātu me, ayye, saṅgho. ",
  "pli-tv-bi-vb-pc73:1.28": "Ayaṁ itthannāmā itthannāmāya ayyāya paripuṇṇavīsativassā kumāribhūtā dve vassāni chasu dhammesu sikkhitasikkhā saṅghaṁ vuṭṭhānasammutiṁ yācati. ",
  "pli-tv-bi-vb-pc73:1.29": "Saṅgho itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiṁ deti. ",
  "pli-tv-bi-vb-pc73:1.30": "Yassā ayyāya khamati itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammutiyā dānaṁ, sā tuṇhassa; ",
  "pli-tv-bi-vb-pc73:1.31": "yassā nakkhamati, sā bhāseyya. ",
  "pli-tv-bi-vb-pc73:1.32": "Dinnā saṅghena itthannāmāya paripuṇṇavīsativassāya kumāribhūtāya dve vassāni chasu dhammesu sikkhitasikkhāya vuṭṭhānasammuti. ",
  "pli-tv-bi-vb-pc73:1.33": "Khamati saṅghassa, tasmā tuṇhī, evametaṁ dhārayāmī’”ti. ",
  "pli-tv-bi-vb-pc73:1.34": "Atha kho bhagavā tā bhikkhuniyo anekapariyāyena vigarahitvā dubbharatāya …pe… ",
  "pli-tv-bi-vb-pc73:1.35": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc73:1.36.0": "",
  "pli-tv-bi-vb-pc73:1.36.1": "“Yā pana bhikkhunī paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena asammataṁ vuṭṭhāpeyya, pācittiyan”ti. ",
  "pli-tv-bi-vb-pc73:2.0": "",
  "pli-tv-bi-vb-pc73:2.1": "Yā panāti ",
  "pli-tv-bi-vb-pc73:2.2": "yā yādisā …pe… ",
  "pli-tv-bi-vb-pc73:2.3": "bhikkhunīti ",
  "pli-tv-bi-vb-pc73:2.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc73:2.5": "Paripuṇṇavīsativassā nāma ",
  "pli-tv-bi-vb-pc73:2.6": "pattavīsativassā. ",
  "pli-tv-bi-vb-pc73:2.7": "Kumāribhūtā nāma ",
  "pli-tv-bi-vb-pc73:2.8": "sāmaṇerī vuccati. ",
  "pli-tv-bi-vb-pc73:2.9": "Dve vassānīti ",
  "pli-tv-bi-vb-pc73:2.10": "dve saṁvaccharāni. ",
  "pli-tv-bi-vb-pc73:2.11": "Sikkhitasikkhā nāma ",
  "pli-tv-bi-vb-pc73:2.12": "chasu dhammesu sikkhitasikkhā. ",
  "pli-tv-bi-vb-pc73:2.13": "Asammatā nāma ",
  "pli-tv-bi-vb-pc73:2.14": "ñattidutiyena kammena vuṭṭhānasammuti na dinnā hoti. ",
  "pli-tv-bi-vb-pc73:2.15": "Vuṭṭhāpeyyāti ",
  "pli-tv-bi-vb-pc73:2.16": "upasampādeyya. ",
  "pli-tv-bi-vb-pc73:2.17": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ",
  "pli-tv-bi-vb-pc73:2.18": "Ñattiyā dukkaṭaṁ. ",
  "pli-tv-bi-vb-pc73:2.19": "Dvīhi kammavācāhi dukkaṭā. ",
  "pli-tv-bi-vb-pc73:2.20": "Kammavācāpariyosāne upajjhāyāya āpatti pācittiyassa. ",
  "pli-tv-bi-vb-pc73:2.21": "Gaṇassa ca ācariniyā ca āpatti dukkaṭassa. ",
  "pli-tv-bi-vb-pc73:2.22.0": "",
  "pli-tv-bi-vb-pc73:2.22.1": "Dhammakamme dhammakammasaññā vuṭṭhāpeti, āpatti pācittiyassa. ",
  "pli-tv-bi-vb-pc73:2.23": "Dhammakamme vematikā vuṭṭhāpeti, āpatti pācittiyassa. ",
  "pli-tv-bi-vb-pc73:2.24": "Dhammakamme adhammakammasaññā vuṭṭhāpeti, āpatti pācittiyassa. ",
  "pli-tv-bi-vb-pc73:2.25": "Adhammakamme dhammakammasaññā, āpatti dukkaṭassa. ",
  "pli-tv-bi-vb-pc73:2.26": "Adhammakamme vematikā, āpatti dukkaṭassa. ",
  "pli-tv-bi-vb-pc73:2.27": "Adhammakamme adhammakammasaññā, āpatti dukkaṭassa. ",
  "pli-tv-bi-vb-pc73:2.28.0": "",
  "pli-tv-bi-vb-pc73:2.28.1": "Anāpatti—",
  "pli-tv-bi-vb-pc73:2.29": "paripuṇṇavīsativassaṁ kumāribhūtaṁ dve vassāni chasu dhammesu sikkhitasikkhaṁ saṅghena sammataṁ vuṭṭhāpeti, ",
  "pli-tv-bi-vb-pc73:2.30": "ummattikāya, ",
  "pli-tv-bi-vb-pc73:2.31": "ādikammikāyāti. ",
  "pli-tv-bi-vb-pc73:2.32": "Tatiyasikkhāpadaṁ niṭṭhitaṁ. "
}