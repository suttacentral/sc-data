{
  "pli-tv-bi-vb-pc57:0.1": "Theravāda Vinaya ",
  "pli-tv-bi-vb-pc57:0.2": "Bhikkhunivibhaṅga ",
  "pli-tv-bi-vb-pc57:0.3": "Pācittiyakaṇḍa ",
  "pli-tv-bi-vb-pc57:0.4": "Ārāmavagga ",
  "pli-tv-bi-vb-pc57:0.5": "57. Apavāraṇāsikkhāpada ",
  "pli-tv-bi-vb-pc57:1.0": "",
  "pli-tv-bi-vb-pc57:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc57:1.2": "Tena kho pana samayena sambahulā bhikkhuniyo gāmakāvāse vassaṁvuṭṭhā sāvatthiṁ agamaṁsu. ",
  "pli-tv-bi-vb-pc57:1.3": "Bhikkhuniyo tā bhikkhuniyo etadavocuṁ—",
  "pli-tv-bi-vb-pc57:1.4": "“katthāyyāyo vassaṁvuṭṭhā; ",
  "pli-tv-bi-vb-pc57:1.5": "kattha bhikkhusaṅgho pavārito”ti? ",
  "pli-tv-bi-vb-pc57:1.6": "“Na mayaṁ, ayye, bhikkhusaṅghaṁ pavāremā”ti. ",
  "pli-tv-bi-vb-pc57:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc57:1.8": "“kathañhi nāma bhikkhuniyo vassaṁvuṭṭhā bhikkhusaṅghaṁ na pavāressantī”ti …pe… ",
  "pli-tv-bi-vb-pc57:1.9": "“saccaṁ kira, bhikkhave, bhikkhuniyo vassaṁvuṭṭhā bhikkhusaṅghaṁ na pavārentī”ti? ",
  "pli-tv-bi-vb-pc57:1.10": "“Saccaṁ, bhagavā”ti. ",
  "pli-tv-bi-vb-pc57:1.11": "Vigarahi buddho bhagavā …pe… ",
  "pli-tv-bi-vb-pc57:1.12": "kathañhi nāma, bhikkhave, bhikkhuniyo vassaṁvuṭṭhā bhikkhusaṅghaṁ na pavāressanti. ",
  "pli-tv-bi-vb-pc57:1.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc57:1.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc57:1.15.0": "",
  "pli-tv-bi-vb-pc57:1.15.1": "“Yā pana bhikkhunī vassaṁvuṭṭhā ubhatosaṅghe tīhi ṭhānehi na pavāreyya diṭṭhena vā sutena vā parisaṅkāya vā, pācittiyan”ti. ",
  "pli-tv-bi-vb-pc57:2.1.0": "",
  "pli-tv-bi-vb-pc57:2.1.1": "Yā panāti ",
  "pli-tv-bi-vb-pc57:2.1.2": "yā yādisā …pe… ",
  "pli-tv-bi-vb-pc57:2.1.3": "bhikkhunīti ",
  "pli-tv-bi-vb-pc57:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc57:2.1.5": "Vassaṁvuṭṭhā nāma ",
  "pli-tv-bi-vb-pc57:2.1.6": "purimaṁ vā temāsaṁ pacchimaṁ vā temāsaṁ vuṭṭhā. ",
  "pli-tv-bi-vb-pc57:2.1.7": "Ubhatosaṅghe tīhi ṭhānehi na pavāressāmi diṭṭhena vā sutena vā parisaṅkāya vā”ti dhuraṁ nikkhittamatte āpatti pācittiyassa. ",
  "pli-tv-bi-vb-pc57:2.2.0": "",
  "pli-tv-bi-vb-pc57:2.2.1": "Anāpatti—",
  "pli-tv-bi-vb-pc57:2.2.2": "sati antarāye, ",
  "pli-tv-bi-vb-pc57:2.2.3": "pariyesitvā na labhati, ",
  "pli-tv-bi-vb-pc57:2.2.4": "gilānāya, ",
  "pli-tv-bi-vb-pc57:2.2.5": "āpadāsu, ",
  "pli-tv-bi-vb-pc57:2.2.6": "ummattikāya, ",
  "pli-tv-bi-vb-pc57:2.2.7": "ādikammikāyāti. ",
  "pli-tv-bi-vb-pc57:2.2.8": "Sattamasikkhāpadaṁ niṭṭhitaṁ. "
}