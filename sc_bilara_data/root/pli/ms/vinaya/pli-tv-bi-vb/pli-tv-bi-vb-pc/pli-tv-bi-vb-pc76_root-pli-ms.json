{
  "pli-tv-bi-vb-pc76:0.1": "Theravāda Vinaya ",
  "pli-tv-bi-vb-pc76:0.2": "Bhikkhunivibhaṅga ",
  "pli-tv-bi-vb-pc76:0.3": "Pācittiyakaṇḍa ",
  "pli-tv-bi-vb-pc76:0.4": "Kumāribhūtavagga ",
  "pli-tv-bi-vb-pc76:0.5": "76. Khīyanadhammasikkhāpada ",
  "pli-tv-bi-vb-pc76:1.0": "",
  "pli-tv-bi-vb-pc76:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc76:1.2": "Tena kho pana samayena caṇḍakāḷī bhikkhunī bhikkhunisaṅghaṁ upasaṅkamitvā vuṭṭhāpanasammutiṁ yācati. ",
  "pli-tv-bi-vb-pc76:1.3": "Atha kho bhikkhunisaṅgho caṇḍakāḷiṁ bhikkhuniṁ paricchinditvā—",
  "pli-tv-bi-vb-pc76:1.4": "“alaṁ tāva te, ayye, vuṭṭhāpitenā”ti, vuṭṭhāpanasammutiṁ na adāsi. ",
  "pli-tv-bi-vb-pc76:1.5": "Caṇḍakāḷī bhikkhunī “sādhū”ti paṭissuṇi. ",
  "pli-tv-bi-vb-pc76:1.6": "Tena kho pana samayena bhikkhunisaṅgho aññāsaṁ bhikkhunīnaṁ vuṭṭhāpanasammutiṁ deti. ",
  "pli-tv-bi-vb-pc76:1.7": "Caṇḍakāḷī bhikkhunī ujjhāyati khiyyati vipāceti—",
  "pli-tv-bi-vb-pc76:1.8": "“ahameva nūna bālā, ahameva nūna alajjinī; ",
  "pli-tv-bi-vb-pc76:1.9": "yaṁ saṅgho aññāsaṁ bhikkhunīnaṁ vuṭṭhāpanasammutiṁ deti, mayhameva na detī”ti. ",
  "pli-tv-bi-vb-pc76:1.10": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc76:1.11": "“kathañhi nāma ayyā caṇḍakāḷī—",
  "pli-tv-bi-vb-pc76:1.12": "‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjissatī”ti …pe… ",
  "pli-tv-bi-vb-pc76:1.13": "“saccaṁ kira, bhikkhave, caṇḍakāḷī bhikkhunī ‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjatī”ti? ",
  "pli-tv-bi-vb-pc76:1.14": "“Saccaṁ, bhagavā”ti. ",
  "pli-tv-bi-vb-pc76:1.15": "Vigarahi buddho bhagavā …pe… ",
  "pli-tv-bi-vb-pc76:1.16": "kathañhi nāma, bhikkhave, caṇḍakāḷī bhikkhunī—",
  "pli-tv-bi-vb-pc76:1.17": "‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjissati. ",
  "pli-tv-bi-vb-pc76:1.18": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc76:1.19": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc76:1.20.0": "",
  "pli-tv-bi-vb-pc76:1.20.1": "“Yā pana bhikkhunī—‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjeyya, pācittiyan”ti. ",
  "pli-tv-bi-vb-pc76:2.1.0": "",
  "pli-tv-bi-vb-pc76:2.1.1": "Yā panāti ",
  "pli-tv-bi-vb-pc76:2.1.2": "yā yādisā …pe… ",
  "pli-tv-bi-vb-pc76:2.1.3": "bhikkhunīti ",
  "pli-tv-bi-vb-pc76:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc76:2.1.5": "Alaṁ tāva te, ayye, vuṭṭhāpitenāti ",
  "pli-tv-bi-vb-pc76:2.1.6": "alaṁ tāva te, ayye, upasampāditena. ",
  "pli-tv-bi-vb-pc76:2.1.7": "“Sādhū”ti paṭissuṇitvā pacchā khīyanadhammaṁ āpajjati, āpatti pācittiyassa. ",
  "pli-tv-bi-vb-pc76:2.2.0": "",
  "pli-tv-bi-vb-pc76:2.2.1": "Anāpatti—",
  "pli-tv-bi-vb-pc76:2.2.2": "pakatiyā chandā dosā mohā bhayā karontaṁ khiyyati, ",
  "pli-tv-bi-vb-pc76:2.2.3": "ummattikāya, ",
  "pli-tv-bi-vb-pc76:2.2.4": "ādikammikāyāti. ",
  "pli-tv-bi-vb-pc76:2.2.5": "Chaṭṭhasikkhāpadaṁ niṭṭhitaṁ. "
}