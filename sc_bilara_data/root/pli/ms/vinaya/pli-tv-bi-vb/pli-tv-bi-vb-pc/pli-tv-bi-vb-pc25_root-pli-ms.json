{
  "pli-tv-bi-vb-pc25:0.1": "Theravāda Vinaya ",
  "pli-tv-bi-vb-pc25:0.2": "Bhikkhunivibhaṅga ",
  "pli-tv-bi-vb-pc25:0.3": "Pācittiyakaṇḍa ",
  "pli-tv-bi-vb-pc25:0.4": "Naggavagga ",
  "pli-tv-bi-vb-pc25:0.5": "25. Cīvarasaṅkamanīyasikkhāpada ",
  "pli-tv-bi-vb-pc25:1.0": "",
  "pli-tv-bi-vb-pc25:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc25:1.2": "Tena kho pana samayena aññatarā bhikkhunī piṇḍāya caritvā allacīvaraṁ pattharitvā vihāraṁ pāvisi. ",
  "pli-tv-bi-vb-pc25:1.3": "Aññatarā bhikkhunī taṁ cīvaraṁ pārupitvā gāmaṁ piṇḍāya pāvisi. ",
  "pli-tv-bi-vb-pc25:1.4": "Sā nikkhamitvā bhikkhuniyo pucchi—",
  "pli-tv-bi-vb-pc25:1.5": "“apāyye, mayhaṁ cīvaraṁ passeyyāthā”ti? ",
  "pli-tv-bi-vb-pc25:1.6": "Bhikkhuniyo tassā bhikkhuniyā etamatthaṁ ārocesuṁ. ",
  "pli-tv-bi-vb-pc25:1.7": "Atha kho sā bhikkhunī ujjhāyati khiyyati vipāceti—",
  "pli-tv-bi-vb-pc25:1.8": "“kathañhi nāma bhikkhunī mayhaṁ cīvaraṁ anāpucchā pārupissatī”ti. ",
  "pli-tv-bi-vb-pc25:1.9": "Atha kho sā bhikkhunī bhikkhunīnaṁ etamatthaṁ ārocesi. ",
  "pli-tv-bi-vb-pc25:1.10": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc25:1.11": "“kathañhi nāma bhikkhunī bhikkhuniyā cīvaraṁ anāpucchā pārupissatī”ti …pe… ",
  "pli-tv-bi-vb-pc25:1.12": "“saccaṁ kira, bhikkhave, bhikkhunī bhikkhuniyā cīvaraṁ anāpucchā pārupatī”ti? ",
  "pli-tv-bi-vb-pc25:1.13": "“Saccaṁ, bhagavā”ti. ",
  "pli-tv-bi-vb-pc25:1.14": "Vigarahi buddho bhagavā …pe… ",
  "pli-tv-bi-vb-pc25:1.15": "kathañhi nāma, bhikkhave, bhikkhunī bhikkhuniyā cīvaraṁ anāpucchā pārupissati. ",
  "pli-tv-bi-vb-pc25:1.16": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc25:1.17": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc25:1.18.0": "",
  "pli-tv-bi-vb-pc25:1.18.1": "“Yā pana bhikkhunī cīvarasaṅkamanīyaṁ dhāreyya, pācittiyan”ti. ",
  "pli-tv-bi-vb-pc25:2.1.0": "",
  "pli-tv-bi-vb-pc25:2.1.1": "Yā panāti ",
  "pli-tv-bi-vb-pc25:2.1.2": "yā yādisā …pe… ",
  "pli-tv-bi-vb-pc25:2.1.3": "bhikkhunīti ",
  "pli-tv-bi-vb-pc25:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc25:2.1.5": "Cīvarasaṅkamanīyaṁ nāma ",
  "pli-tv-bi-vb-pc25:2.1.6": "upasampannāya pañcannaṁ cīvarānaṁ aññataraṁ cīvaraṁ tassā vā adinnaṁ taṁ vā anāpucchā nivāseti vā pārupati vā, āpatti pācittiyassa. ",
  "pli-tv-bi-vb-pc25:2.2.0": "",
  "pli-tv-bi-vb-pc25:2.2.1": "Upasampannāya upasampannasaññā cīvarasaṅkamanīyaṁ dhāreti, āpatti pācittiyassa. ",
  "pli-tv-bi-vb-pc25:2.2.2": "Upasampannāya vematikā cīvarasaṅkamanīyaṁ dhāreti, āpatti pācittiyassa. ",
  "pli-tv-bi-vb-pc25:2.2.3": "Upasampannāya anupasampannasaññā cīvarasaṅkamanīyaṁ dhāreti, āpatti pācittiyassa. ",
  "pli-tv-bi-vb-pc25:2.2.4": "Anupasampannāya cīvarasaṅkamanīyaṁ dhāreti, āpatti dukkaṭassa. ",
  "pli-tv-bi-vb-pc25:2.2.5": "Anupasampannāya upasampannasaññā, āpatti dukkaṭassa. ",
  "pli-tv-bi-vb-pc25:2.2.6": "Anupasampannāya vematikā, āpatti dukkaṭassa. ",
  "pli-tv-bi-vb-pc25:2.2.7": "Anupasampannāya anupasampannasaññā, āpatti dukkaṭassa. ",
  "pli-tv-bi-vb-pc25:2.3.0": "",
  "pli-tv-bi-vb-pc25:2.3.1": "Anāpatti—",
  "pli-tv-bi-vb-pc25:2.3.2": "sā vā deti, ",
  "pli-tv-bi-vb-pc25:2.3.3": "taṁ vā āpucchā nivāseti vā pārupati vā, ",
  "pli-tv-bi-vb-pc25:2.3.4": "acchinnacīvarikāya, ",
  "pli-tv-bi-vb-pc25:2.3.5": "naṭṭhacīvarikāya, ",
  "pli-tv-bi-vb-pc25:2.3.6": "āpadāsu, ",
  "pli-tv-bi-vb-pc25:2.3.7": "ummattikāya, ",
  "pli-tv-bi-vb-pc25:2.3.8": "ādikammikāyāti. ",
  "pli-tv-bi-vb-pc25:2.3.9": "Pañcamasikkhāpadaṁ niṭṭhitaṁ. "
}