{
  "pli-tv-bi-vb-pc47:0.1": "Theravāda Vinaya ",
  "pli-tv-bi-vb-pc47:0.2": "Bhikkhunivibhaṅga ",
  "pli-tv-bi-vb-pc47:0.3": "Pācittiyakaṇḍa ",
  "pli-tv-bi-vb-pc47:0.4": "Cittāgāravagga ",
  "pli-tv-bi-vb-pc47:0.5": "47. Āvasathacīvarasikkhāpada ",
  "pli-tv-bi-vb-pc47:1.0": "",
  "pli-tv-bi-vb-pc47:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc47:1.2": "Tena kho pana samayena thullanandā bhikkhunī āvasathacīvaraṁ anissajjitvā paribhuñjati. ",
  "pli-tv-bi-vb-pc47:1.3": "Aññā utuniyo bhikkhuniyo na labhanti. ",
  "pli-tv-bi-vb-pc47:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc47:1.5": "“kathañhi nāma ayyā thullanandā āvasathacīvaraṁ anissajjitvā paribhuñjissatī”ti …pe… ",
  "pli-tv-bi-vb-pc47:1.6": "“saccaṁ kira, bhikkhave, thullanandā bhikkhunī āvasathacīvaraṁ anissajjitvā paribhuñjatī”ti? ",
  "pli-tv-bi-vb-pc47:1.7": "“Saccaṁ, bhagavā”ti. ",
  "pli-tv-bi-vb-pc47:1.8": "Vigarahi buddho bhagavā …pe… ",
  "pli-tv-bi-vb-pc47:1.9": "kathañhi nāma, bhikkhave, thullanandā bhikkhunī āvasathacīvaraṁ anissajjitvā paribhuñjissati. ",
  "pli-tv-bi-vb-pc47:1.10": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc47:1.11": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc47:1.12.0": "",
  "pli-tv-bi-vb-pc47:1.12.1": "“Yā pana bhikkhunī āvasathacīvaraṁ anissajjitvā paribhuñjeyya, pācittiyan”ti. ",
  "pli-tv-bi-vb-pc47:2.1.0": "",
  "pli-tv-bi-vb-pc47:2.1.1": "Yā panāti ",
  "pli-tv-bi-vb-pc47:2.1.2": "yā yādisā …pe… ",
  "pli-tv-bi-vb-pc47:2.1.3": "bhikkhunīti ",
  "pli-tv-bi-vb-pc47:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc47:2.1.5": "Āvasathacīvaraṁ nāma ",
  "pli-tv-bi-vb-pc47:2.1.6": "“utuniyo bhikkhuniyo paribhuñjantū”ti dinnaṁ hoti. ",
  "pli-tv-bi-vb-pc47:2.1.7": "Anissajjitvā paribhuñjeyyāti ",
  "pli-tv-bi-vb-pc47:2.1.8": "dvetisso rattiyo paribhuñjitvā catutthadivase dhovitvā bhikkhuniyā vā sikkhamānāya vā sāmaṇeriyā vā anissajjitvā paribhuñjati, āpatti pācittiyassa. ",
  "pli-tv-bi-vb-pc47:2.2.0": "",
  "pli-tv-bi-vb-pc47:2.2.1": "Anissajjite anissajjitasaññā paribhuñjati, āpatti pācittiyassa. ",
  "pli-tv-bi-vb-pc47:2.2.2": "Anissajjite vematikā paribhuñjati, āpatti pācittiyassa. ",
  "pli-tv-bi-vb-pc47:2.2.3": "Anissajjite nissajjitasaññā paribhuñjati, āpatti pācittiyassa. ",
  "pli-tv-bi-vb-pc47:2.2.4": "Nissajjite anissajjitasaññā, āpatti dukkaṭassa. ",
  "pli-tv-bi-vb-pc47:2.2.5": "Nissajjite vematikā, āpatti dukkaṭassa. ",
  "pli-tv-bi-vb-pc47:2.2.6": "Nissajjite nissajjitasaññā anāpatti. ",
  "pli-tv-bi-vb-pc47:2.3.0": "",
  "pli-tv-bi-vb-pc47:2.3.1": "Anāpatti—",
  "pli-tv-bi-vb-pc47:2.3.2": "nissajjitvā paribhuñjati, ",
  "pli-tv-bi-vb-pc47:2.3.3": "puna pariyāyena paribhuñjati, ",
  "pli-tv-bi-vb-pc47:2.3.4": "aññā utuniyo bhikkhuniyo na honti, ",
  "pli-tv-bi-vb-pc47:2.3.5": "acchinnacīvarikāya, ",
  "pli-tv-bi-vb-pc47:2.3.6": "naṭṭhacīvarikāya, ",
  "pli-tv-bi-vb-pc47:2.3.7": "āpadāsu, ",
  "pli-tv-bi-vb-pc47:2.3.8": "ummattikāya, ",
  "pli-tv-bi-vb-pc47:2.3.9": "ādikammikāyāti. ",
  "pli-tv-bi-vb-pc47:2.3.10": "Sattamasikkhāpadaṁ niṭṭhitaṁ. "
}