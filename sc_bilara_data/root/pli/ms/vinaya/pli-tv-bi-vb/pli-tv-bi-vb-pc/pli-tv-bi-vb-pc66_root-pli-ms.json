{
  "pli-tv-bi-vb-pc66:0.1": "Theravāda Vinaya",
  "pli-tv-bi-vb-pc66:0.2": "Bhikkhunivibhaṅga",
  "pli-tv-bi-vb-pc66:0.3": "Pācittiyakaṇḍa",
  "pli-tv-bi-vb-pc66:0.4": "Gabbhinivagga",
  "pli-tv-bi-vb-pc66:0.5": "66. Dutiyagihigatasikkhāpada",
  "pli-tv-bi-vb-pc66:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc66:1.2": "Tena kho pana samayena bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpenti.",
  "pli-tv-bi-vb-pc66:1.3": "Tā bālā honti abyattā na jānanti kappiyaṁ vā akappiyaṁ vā.",
  "pli-tv-bi-vb-pc66:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc66:1.5": "“kathañhi nāma bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessantī”ti …pe…",
  "pli-tv-bi-vb-pc66:1.6": "“saccaṁ kira, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpentī”ti?",
  "pli-tv-bi-vb-pc66:1.7": "“Saccaṁ, bhagavā”ti.",
  "pli-tv-bi-vb-pc66:1.8": "Vigarahi buddho bhagavā …pe…",
  "pli-tv-bi-vb-pc66:1.9": "kathañhi nāma, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessanti.",
  "pli-tv-bi-vb-pc66:1.10": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc66:1.11": "vigarahitvā dhammiṁ kathaṁ katvā bhikkhū āmantesi—",
  "pli-tv-bi-vb-pc66:1.12": "“anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhāsammutiṁ dātuṁ.",
  "pli-tv-bi-vb-pc66:1.13": "Evañca pana, bhikkhave, dātabbā.",
  "pli-tv-bi-vb-pc66:1.14": "Tāya paripuṇṇadvādasavassāya gihigatāya saṅghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bi-vb-pc66:1.15": "‘ahaṁ, ayye, itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācāmī’ti.",
  "pli-tv-bi-vb-pc66:1.16": "Dutiyampi yācitabbā.",
  "pli-tv-bi-vb-pc66:1.17": "Tatiyampi yācitabbā.",
  "pli-tv-bi-vb-pc66:1.18": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-pc66:1.19": "‘Suṇātu me, ayye, saṅgho.",
  "pli-tv-bi-vb-pc66:1.20": "Ayaṁ itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācati.",
  "pli-tv-bi-vb-pc66:1.21": "Yadi saṅghassa pattakallaṁ saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ dadeyya.",
  "pli-tv-bi-vb-pc66:1.22": "Esā ñatti.",
  "pli-tv-bi-vb-pc66:1.23": "Suṇātu me, ayye, saṅgho.",
  "pli-tv-bi-vb-pc66:1.24": "Ayaṁ itthannāmā itthannāmāya ayyāya paripuṇṇadvādasavassā gihigatā saṅghaṁ dve vassāni chasu dhammesu sikkhāsammutiṁ yācati.",
  "pli-tv-bi-vb-pc66:1.25": "Saṅgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ deti.",
  "pli-tv-bi-vb-pc66:1.26": "Yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiyā dānaṁ, sā tuṇhassa;",
  "pli-tv-bi-vb-pc66:1.27": "yassā nakkhamati, sā bhāseyya.",
  "pli-tv-bi-vb-pc66:1.28": "Dinnā saṅghena itthannāmāya paripuṇṇadvādasavassāya gihigatāya dve vassāni chasu dhammesu sikkhāsammuti.",
  "pli-tv-bi-vb-pc66:1.29": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-bi-vb-pc66:1.30": "Sā paripuṇṇadvādasavassā gihigatā evaṁ vadehīti vattabbā—",
  "pli-tv-bi-vb-pc66:1.31": "“pāṇātipātā veramaṇiṁ dve vassāni avītikkamma samādānaṁ samādiyāmi …pe…",
  "pli-tv-bi-vb-pc66:1.32": "vikālabhojanā veramaṇiṁ dve vassāni avītikkamma samādānaṁ samādiyāmī”ti.",
  "pli-tv-bi-vb-pc66:1.33": "Atha kho bhagavā tā bhikkhuniyo anekapariyāyena vigarahitvā dubbharatāya …pe…",
  "pli-tv-bi-vb-pc66:1.34": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc66:1.35.1": "“Yā pana bhikkhunī paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpeyya, pācittiyan”ti.",
  "pli-tv-bi-vb-pc66:2.1": "Yā panāti",
  "pli-tv-bi-vb-pc66:2.2": "yā yādisā …pe…",
  "pli-tv-bi-vb-pc66:2.3": "bhikkhunīti",
  "pli-tv-bi-vb-pc66:2.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc66:2.5": "Paripuṇṇadvādasavassā nāma",
  "pli-tv-bi-vb-pc66:2.6": "pattadvādasavassā.",
  "pli-tv-bi-vb-pc66:2.7": "Gihigatā nāma",
  "pli-tv-bi-vb-pc66:2.8": "purisantaragatā vuccati.",
  "pli-tv-bi-vb-pc66:2.9": "Dve vassānīti",
  "pli-tv-bi-vb-pc66:2.10": "dve saṁvaccharāni.",
  "pli-tv-bi-vb-pc66:2.11": "Asikkhitasikkhā nāma",
  "pli-tv-bi-vb-pc66:2.12": "sikkhā vā na dinnā hoti, dinnā vā sikkhā kupitā.",
  "pli-tv-bi-vb-pc66:2.13": "Vuṭṭhāpeyyāti",
  "pli-tv-bi-vb-pc66:2.14": "upasampādeyya.",
  "pli-tv-bi-vb-pc66:2.15": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa.",
  "pli-tv-bi-vb-pc66:2.16": "Ñattiyā dukkaṭaṁ.",
  "pli-tv-bi-vb-pc66:2.17": "Dvīhi kammavācāhi dukkaṭā.",
  "pli-tv-bi-vb-pc66:2.18": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc66:2.19": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc66:2.20.1": "Dhammakamme dhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc66:2.21": "Dhammakamme vematikā vuṭṭhāpeti, āpatti pācittiyassa.",
  "pli-tv-bi-vb-pc66:2.22": "Dhammakamme adhammakammasaññā vuṭṭhāpeti, āpatti pācittiyassa.",
  "pli-tv-bi-vb-pc66:2.23": "Adhammakamme dhammakammasaññā vuṭṭhāpeti, āpatti dukkaṭassa.",
  "pli-tv-bi-vb-pc66:2.24": "Adhammakamme vematikā vuṭṭhāpeti, āpatti dukkaṭassa.",
  "pli-tv-bi-vb-pc66:2.25": "Adhammakamme adhammakammasaññā vuṭṭhāpeti, āpatti dukkaṭassa.",
  "pli-tv-bi-vb-pc66:2.26.1": "Anāpatti—",
  "pli-tv-bi-vb-pc66:2.27": "paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ vuṭṭhāpeti,",
  "pli-tv-bi-vb-pc66:2.28": "ummattikāya,",
  "pli-tv-bi-vb-pc66:2.29": "ādikammikāyāti.",
  "pli-tv-bi-vb-pc66:2.30": "Chaṭṭhasikkhāpadaṁ niṭṭhitaṁ."
}