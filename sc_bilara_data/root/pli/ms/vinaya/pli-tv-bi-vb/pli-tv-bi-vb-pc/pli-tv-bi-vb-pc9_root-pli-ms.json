{
  "pli-tv-bi-vb-pc9:0.1": "Theravāda Vinaya ",
  "pli-tv-bi-vb-pc9:0.2": "Bhikkhunivibhaṅga ",
  "pli-tv-bi-vb-pc9:0.3": "Pācittiyakaṇḍa ",
  "pli-tv-bi-vb-pc9:0.4": "Lasuṇavagga ",
  "pli-tv-bi-vb-pc9:0.5": "9. Dutiyauccārachaḍḍanasikkhāpada ",
  "pli-tv-bi-vb-pc9:1.0": "",
  "pli-tv-bi-vb-pc9:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc9:1.2": "Tena kho pana samayena aññatarassa brāhmaṇassa bhikkhunupassayaṁ nissāya yavakhettaṁ hoti. ",
  "pli-tv-bi-vb-pc9:1.3": "Bhikkhuniyo uccārampi passāvampi saṅkārampi vighāsampi khette chaḍḍenti. ",
  "pli-tv-bi-vb-pc9:1.4": "Atha kho so brāhmaṇo ujjhāyati khiyyati vipāceti—",
  "pli-tv-bi-vb-pc9:1.5": "“kathañhi nāma bhikkhuniyo amhākaṁ yavakhettaṁ dūsessantī”ti. ",
  "pli-tv-bi-vb-pc9:1.6": "Assosuṁ kho bhikkhuniyo tassa brāhmaṇassa ujjhāyantassa khiyyantassa vipācentassa. ",
  "pli-tv-bi-vb-pc9:1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc9:1.8": "“kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti …pe… ",
  "pli-tv-bi-vb-pc9:1.9": "“saccaṁ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? ",
  "pli-tv-bi-vb-pc9:1.10": "“Saccaṁ, bhagavā”ti. ",
  "pli-tv-bi-vb-pc9:1.11": "Vigarahi buddho bhagavā …pe… ",
  "pli-tv-bi-vb-pc9:1.12": "kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. ",
  "pli-tv-bi-vb-pc9:1.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc9:1.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc9:1.15.0": "",
  "pli-tv-bi-vb-pc9:1.15.1": "“Yā pana bhikkhunī uccāraṁ vā passāvaṁ vā saṅkāraṁ vā vighāsaṁ vā harite chaḍḍeyya vā chaḍḍāpeyya vā, pācittiyan”ti. ",
  "pli-tv-bi-vb-pc9:2.1.0": "",
  "pli-tv-bi-vb-pc9:2.1.1": "Yā panāti ",
  "pli-tv-bi-vb-pc9:2.1.2": "yā yādisā …pe… ",
  "pli-tv-bi-vb-pc9:2.1.3": "bhikkhunīti ",
  "pli-tv-bi-vb-pc9:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc9:2.1.5": "Uccāro nāma ",
  "pli-tv-bi-vb-pc9:2.1.6": "gūtho vuccati. ",
  "pli-tv-bi-vb-pc9:2.1.7": "Passāvo nāma ",
  "pli-tv-bi-vb-pc9:2.1.8": "muttaṁ vuccati. ",
  "pli-tv-bi-vb-pc9:2.1.9": "Saṅkāraṁ nāma ",
  "pli-tv-bi-vb-pc9:2.1.10": "kacavaraṁ vuccati. ",
  "pli-tv-bi-vb-pc9:2.1.11": "Vighāsaṁ nāma ",
  "pli-tv-bi-vb-pc9:2.1.12": "calakāni vā aṭṭhikāni vā ucchiṭṭhodakaṁ vā. ",
  "pli-tv-bi-vb-pc9:2.1.13": "Haritaṁ nāma ",
  "pli-tv-bi-vb-pc9:2.1.14": "pubbaṇṇaṁ aparaṇṇaṁ yaṁ manussānaṁ upabhogaparibhogaṁ ropimaṁ. ",
  "pli-tv-bi-vb-pc9:2.1.15": "Chaḍḍeyyāti ",
  "pli-tv-bi-vb-pc9:2.1.16": "sayaṁ chaḍḍeti, āpatti pācittiyassa. ",
  "pli-tv-bi-vb-pc9:2.1.17": "Chaḍḍāpeyyāti ",
  "pli-tv-bi-vb-pc9:2.1.18": "aññaṁ āṇāpeti, āpatti dukkaṭassa. ",
  "pli-tv-bi-vb-pc9:2.1.19": "Sakiṁ āṇattā bahukampi chaḍḍeti, āpatti pācittiyassa. ",
  "pli-tv-bi-vb-pc9:2.2.0": "",
  "pli-tv-bi-vb-pc9:2.2.1": "Harite haritasaññā chaḍḍeti vā chaḍḍāpeti vā, āpatti pācittiyassa. ",
  "pli-tv-bi-vb-pc9:2.2.2": "Harite vematikā chaḍḍeti vā chaḍḍāpeti vā, āpatti pācittiyassa. ",
  "pli-tv-bi-vb-pc9:2.2.3": "Harite aharitasaññā chaḍḍeti vā chaḍḍāpeti vā, āpatti pācittiyassa. ",
  "pli-tv-bi-vb-pc9:2.2.4": "Aharite haritasaññā, āpatti dukkaṭassa. ",
  "pli-tv-bi-vb-pc9:2.2.5": "Aharite vematikā, āpatti dukkaṭassa. ",
  "pli-tv-bi-vb-pc9:2.2.6": "Aharite aharitasaññā, anāpatti. ",
  "pli-tv-bi-vb-pc9:2.3.0": "",
  "pli-tv-bi-vb-pc9:2.3.1": "Anāpatti—",
  "pli-tv-bi-vb-pc9:2.3.2": "oloketvā chaḍḍeti, ",
  "pli-tv-bi-vb-pc9:2.3.3": "khettamariyāde chaḍḍeti, ",
  "pli-tv-bi-vb-pc9:2.3.4": "sāmike āpucchitvā apaloketvā chaḍḍeti, ",
  "pli-tv-bi-vb-pc9:2.3.5": "ummattikāya, ",
  "pli-tv-bi-vb-pc9:2.3.6": "ādikammikāyāti. ",
  "pli-tv-bi-vb-pc9:2.3.7": "Navamasikkhāpadaṁ niṭṭhitaṁ. "
}