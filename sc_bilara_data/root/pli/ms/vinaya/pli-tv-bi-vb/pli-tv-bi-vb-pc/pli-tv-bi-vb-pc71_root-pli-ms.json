{
  "pli-tv-bi-vb-pc71:0.1": "Theravāda Vinaya",
  "pli-tv-bi-vb-pc71:0.2": "Bhikkhunivibhaṅga",
  "pli-tv-bi-vb-pc71:0.3": "Pācittiyakaṇḍa",
  "pli-tv-bi-vb-pc71:0.4": "Kumāribhūtavagga",
  "pli-tv-bi-vb-pc71:0.5": "71. Kumāribhūtasikkhāpada",
  "pli-tv-bi-vb-pc71:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc71:1.2": "Tena kho pana samayena bhikkhuniyo ūnavīsativassaṁ kumāribhūtaṁ vuṭṭhāpenti.",
  "pli-tv-bi-vb-pc71:1.3": "Tā akkhamā honti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ.",
  "pli-tv-bi-vb-pc71:1.4": "Uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā honti.",
  "pli-tv-bi-vb-pc71:1.5": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc71:1.6": "“kathañhi nāma bhikkhuniyo ūnavīsativassaṁ kumāribhūtaṁ vuṭṭhāpessantī”ti …pe…",
  "pli-tv-bi-vb-pc71:1.7": "“saccaṁ kira, bhikkhave, bhikkhuniyo ūnavīsativassaṁ kumāribhūtaṁ vuṭṭhāpentī”ti?",
  "pli-tv-bi-vb-pc71:1.8": "“Saccaṁ, bhagavā”ti.",
  "pli-tv-bi-vb-pc71:1.9": "Vigarahi buddho bhagavā …pe…",
  "pli-tv-bi-vb-pc71:1.10": "kathañhi nāma, bhikkhave, bhikkhuniyo ūnavīsativassaṁ kumāribhūtaṁ vuṭṭhāpessanti.",
  "pli-tv-bi-vb-pc71:1.11": "Ūnavīsativassā, bhikkhave, kumāribhūtā akkhamā hoti sītassa uṇhassa …pe…",
  "pli-tv-bi-vb-pc71:1.12": "pāṇaharānaṁ anadhivāsakajātikā hoti.",
  "pli-tv-bi-vb-pc71:1.13": "Vīsativassāva kho, bhikkhave, kumāribhūtā khamā hoti sītassa uṇhassa …pe…",
  "pli-tv-bi-vb-pc71:1.14": "pāṇaharānaṁ adhivāsakajātikā hoti.",
  "pli-tv-bi-vb-pc71:1.15": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc71:1.16": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc71:1.17.1": "“Yā pana bhikkhunī ūnavīsativassaṁ kumāribhūtaṁ vuṭṭhāpeyya, pācittiyan”ti.",
  "pli-tv-bi-vb-pc71:2.1": "Yā panāti",
  "pli-tv-bi-vb-pc71:2.2": "yā yādisā …pe…",
  "pli-tv-bi-vb-pc71:2.3": "bhikkhunīti",
  "pli-tv-bi-vb-pc71:2.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc71:2.5": "Ūnavīsativassā nāma",
  "pli-tv-bi-vb-pc71:2.6": "appattavīsativassā.",
  "pli-tv-bi-vb-pc71:2.7": "Kumāribhūtā nāma",
  "pli-tv-bi-vb-pc71:2.8": "sāmaṇerī vuccati.",
  "pli-tv-bi-vb-pc71:2.9": "Vuṭṭhāpeyyāti",
  "pli-tv-bi-vb-pc71:2.10": "upasampādeyya.",
  "pli-tv-bi-vb-pc71:2.11": "“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa.",
  "pli-tv-bi-vb-pc71:2.12": "Ñattiyā dukkaṭaṁ.",
  "pli-tv-bi-vb-pc71:2.13": "Dvīhi kammavācāhi dukkaṭā.",
  "pli-tv-bi-vb-pc71:2.14": "Kammavācāpariyosāne upajjhāyāya āpatti pācittiyassa.",
  "pli-tv-bi-vb-pc71:2.15": "Gaṇassa ca ācariniyā ca āpatti dukkaṭassa.",
  "pli-tv-bi-vb-pc71:2.16.1": "Ūnavīsativassāya ūnavīsativassasaññā vuṭṭhāpeti, āpatti pācittiyassa.",
  "pli-tv-bi-vb-pc71:2.17": "Ūnavīsativassāya vematikā vuṭṭhāpeti, āpatti dukkaṭassa.",
  "pli-tv-bi-vb-pc71:2.18": "Ūnavīsativassāya paripuṇṇasaññā vuṭṭhāpeti, anāpatti.",
  "pli-tv-bi-vb-pc71:2.19": "Paripuṇṇavīsativassāya ūnavīsativassasaññā, āpatti dukkaṭassa.",
  "pli-tv-bi-vb-pc71:2.20": "Paripuṇṇavīsativassāya vematikā, āpatti dukkaṭassa.",
  "pli-tv-bi-vb-pc71:2.21": "Paripuṇṇavīsativassāya paripuṇṇasaññā, anāpatti.",
  "pli-tv-bi-vb-pc71:2.22.1": "Anāpatti—",
  "pli-tv-bi-vb-pc71:2.23": "ūnavīsativassaṁ paripuṇṇasaññā vuṭṭhāpeti,",
  "pli-tv-bi-vb-pc71:2.24": "paripuṇṇavīsativassaṁ paripuṇṇasaññā vuṭṭhāpeti,",
  "pli-tv-bi-vb-pc71:2.25": "ummattikāya,",
  "pli-tv-bi-vb-pc71:2.26": "ādikammikāyāti.",
  "pli-tv-bi-vb-pc71:2.27": "Paṭhamasikkhāpadaṁ niṭṭhitaṁ."
}