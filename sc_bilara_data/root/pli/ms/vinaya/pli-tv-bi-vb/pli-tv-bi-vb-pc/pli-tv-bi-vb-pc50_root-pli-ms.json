{
  "pli-tv-bi-vb-pc50:0.1": "Theravāda Vinaya",
  "pli-tv-bi-vb-pc50:0.2": "Bhikkhunivibhaṅga",
  "pli-tv-bi-vb-pc50:0.3": "Pācittiyakaṇḍa",
  "pli-tv-bi-vb-pc50:0.4": "Cittāgāravagga",
  "pli-tv-bi-vb-pc50:0.5": "50. Tiracchānavijjāvācanasikkhāpada",
  "pli-tv-bi-vb-pc50:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc50:1.2": "Tena kho pana samayena chabbaggiyā bhikkhuniyo tiracchānavijjaṁ vācenti.",
  "pli-tv-bi-vb-pc50:1.3": "Manussā ujjhāyanti khiyyanti vipācenti—",
  "pli-tv-bi-vb-pc50:1.4": "“kathañhi nāma bhikkhuniyo tiracchānavijjaṁ vācessanti, seyyathāpi gihiniyo kāmabhoginiyo”ti.",
  "pli-tv-bi-vb-pc50:1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc50:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc50:1.7": "“kathañhi nāma chabbaggiyā bhikkhuniyo tiracchānavijjaṁ vācessantī”ti …pe…",
  "pli-tv-bi-vb-pc50:1.8": "“saccaṁ kira, bhikkhave, chabbaggiyā bhikkhuniyo tiracchānavijjaṁ vācentī”ti?",
  "pli-tv-bi-vb-pc50:1.9": "“Saccaṁ, bhagavā”ti.",
  "pli-tv-bi-vb-pc50:1.10": "Vigarahi buddho bhagavā …pe…",
  "pli-tv-bi-vb-pc50:1.11": "kathañhi nāma, bhikkhave, chabbaggiyā bhikkhuniyo tiracchānavijjaṁ vācessanti.",
  "pli-tv-bi-vb-pc50:1.12": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc50:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc50:1.14.1": "“Yā pana bhikkhunī tiracchānavijjaṁ vāceyya, pācittiyan”ti.",
  "pli-tv-bi-vb-pc50:2.1": "Yā panāti",
  "pli-tv-bi-vb-pc50:2.2": "yā yādisā …pe…",
  "pli-tv-bi-vb-pc50:2.3": "bhikkhunīti",
  "pli-tv-bi-vb-pc50:2.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc50:2.5": "Tiracchānavijjā nāma",
  "pli-tv-bi-vb-pc50:2.6": "yaṁ kiñci bāhirakaṁ anatthasaṁhitaṁ.",
  "pli-tv-bi-vb-pc50:2.7": "Vāceyyāti",
  "pli-tv-bi-vb-pc50:2.8": "padena vāceti, pade pade āpatti pācittiyassa.",
  "pli-tv-bi-vb-pc50:2.9": "Akkharāya vāceti, akkharakkharāya āpatti pācittiyassa.",
  "pli-tv-bi-vb-pc50:2.10.1": "Anāpatti—",
  "pli-tv-bi-vb-pc50:2.11": "lekhaṁ vāceti,",
  "pli-tv-bi-vb-pc50:2.12": "dhāraṇaṁ vāceti,",
  "pli-tv-bi-vb-pc50:2.13": "guttatthāya parittaṁ vāceti,",
  "pli-tv-bi-vb-pc50:2.14": "ummattikāya,",
  "pli-tv-bi-vb-pc50:2.15": "ādikammikāyāti.",
  "pli-tv-bi-vb-pc50:2.16": "Dasamasikkhāpadaṁ niṭṭhitaṁ.",
  "pli-tv-bi-vb-pc50:2.17": "Cittāgāravaggo pañcamo."
}