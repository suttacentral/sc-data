{
  "pli-tv-bi-vb-pc30:0.1": "Theravāda Vinaya ",
  "pli-tv-bi-vb-pc30:0.2": "Bhikkhunivibhaṅga ",
  "pli-tv-bi-vb-pc30:0.3": "Pācittiyakaṇḍa ",
  "pli-tv-bi-vb-pc30:0.4": "Naggavagga ",
  "pli-tv-bi-vb-pc30:0.5": "30. Kathinuddhārasikkhāpada ",
  "pli-tv-bi-vb-pc30:1.1.0": "",
  "pli-tv-bi-vb-pc30:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc30:1.1.2": "Tena kho pana samayena aññatarena upāsakena saṅghaṁ uddissa vihāro kārāpito hoti. ",
  "pli-tv-bi-vb-pc30:1.1.3": "So tassa vihārassa mahe ubhatosaṅghassa akālacīvaraṁ dātukāmo hoti. ",
  "pli-tv-bi-vb-pc30:1.1.4": "Tena kho pana samayena ubhatosaṅghassa kathinaṁ atthataṁ hoti. ",
  "pli-tv-bi-vb-pc30:1.1.5": "Atha kho so upāsako saṅghaṁ upasaṅkamitvā kathinuddhāraṁ yāci. ",
  "pli-tv-bi-vb-pc30:1.1.6": "Bhagavato etamatthaṁ ārocesuṁ. ",
  "pli-tv-bi-vb-pc30:1.1.7": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bi-vb-pc30:1.1.8": "“anujānāmi, bhikkhave, kathinaṁ uddharituṁ. ",
  "pli-tv-bi-vb-pc30:1.1.9": "Evañca pana bhikkhave kathinaṁ uddharitabbaṁ. ",
  "pli-tv-bi-vb-pc30:1.1.10": "Byattena bhikkhunā paṭibalena saṅgho ñāpetabbo—",
  "pli-tv-bi-vb-pc30:1.1.11": "‘Suṇātu me, bhante, saṅgho. ",
  "pli-tv-bi-vb-pc30:1.1.12": "Yadi saṅghassa pattakallaṁ, saṅgho kathinaṁ uddhareyya. ",
  "pli-tv-bi-vb-pc30:1.1.13": "Esā ñatti. ",
  "pli-tv-bi-vb-pc30:1.1.14": "Suṇātu me, bhante, saṅgho. ",
  "pli-tv-bi-vb-pc30:1.1.15": "Saṅgho kathinaṁ uddharati. ",
  "pli-tv-bi-vb-pc30:1.1.16": "Yassāyasmato khamati kathinassa uddhāro, so tuṇhassa; ",
  "pli-tv-bi-vb-pc30:1.1.17": "yassa nakkhamati, so bhāseyya. ",
  "pli-tv-bi-vb-pc30:1.1.18": "Ubbhataṁ saṅghena kathinaṁ, khamati saṅghassa, tasmā tuṇhī, evametaṁ dhārayāmī’”ti. ",
  "pli-tv-bi-vb-pc30:1.2.1": "Atha kho so upāsako bhikkhunisaṅghaṁ upasaṅkamitvā kathinuddhāraṁ yāci. ",
  "pli-tv-bi-vb-pc30:1.2.2": "Thullanandā bhikkhunī—",
  "pli-tv-bi-vb-pc30:1.2.3": "“cīvaraṁ amhākaṁ bhavissatī”ti kathinuddhāraṁ paṭibāhi. ",
  "pli-tv-bi-vb-pc30:1.2.4": "Atha kho so upāsako ujjhāyati khiyyati vipāceti—",
  "pli-tv-bi-vb-pc30:1.2.5": "“kathañhi nāma bhikkhuniyo amhākaṁ kathinuddhāraṁ na dassantī”ti. ",
  "pli-tv-bi-vb-pc30:1.2.6": "Assosuṁ kho bhikkhuniyo tassa upāsakassa ujjhāyantassa khiyyantassa vipācentassa. ",
  "pli-tv-bi-vb-pc30:1.2.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc30:1.2.8": "“kathañhi nāma ayyā thullanandā dhammikaṁ kathinuddhāraṁ paṭibāhissatī”ti …pe… ",
  "pli-tv-bi-vb-pc30:1.2.9": "“saccaṁ kira, bhikkhave, thullanandā bhikkhunī dhammikaṁ kathinuddhāraṁ paṭibāhatī”ti? ",
  "pli-tv-bi-vb-pc30:1.2.10": "“Saccaṁ, bhagavā”ti. ",
  "pli-tv-bi-vb-pc30:1.2.11": "Vigarahi buddho bhagavā …pe… ",
  "pli-tv-bi-vb-pc30:1.2.12": "kathañhi nāma, bhikkhave, thullanandā bhikkhunī dhammikaṁ kathinuddhāraṁ paṭibāhissati. ",
  "pli-tv-bi-vb-pc30:1.2.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc30:1.2.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc30:1.2.15.0": "",
  "pli-tv-bi-vb-pc30:1.2.15.1": "“Yā pana bhikkhunī dhammikaṁ kathinuddhāraṁ paṭibāheyya, pācittiyan”ti. ",
  "pli-tv-bi-vb-pc30:2.1.0": "",
  "pli-tv-bi-vb-pc30:2.1.1": "Yā panāti ",
  "pli-tv-bi-vb-pc30:2.1.2": "yā yādisā …pe… ",
  "pli-tv-bi-vb-pc30:2.1.3": "bhikkhunīti ",
  "pli-tv-bi-vb-pc30:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc30:2.1.5": "Dhammiko nāma kathinuddhāro ",
  "pli-tv-bi-vb-pc30:2.1.6": "samaggo bhikkhunisaṅgho sannipatitvā uddharati. ",
  "pli-tv-bi-vb-pc30:2.1.7": "Paṭibāheyyāti ",
  "pli-tv-bi-vb-pc30:2.1.8": "“kathaṁ idaṁ kathinaṁ na uddhareyyā”ti paṭibāhati, āpatti pācittiyassa. ",
  "pli-tv-bi-vb-pc30:2.1.9.0": "",
  "pli-tv-bi-vb-pc30:2.1.9.1": "Dhammike dhammikasaññā paṭibāhati, āpatti pācittiyassa. ",
  "pli-tv-bi-vb-pc30:2.1.10": "Dhammike vematikā paṭibāhati, āpatti dukkaṭassa. ",
  "pli-tv-bi-vb-pc30:2.1.11": "Dhammike adhammikasaññā paṭibāhati, anāpatti. ",
  "pli-tv-bi-vb-pc30:2.1.12": "Adhammike dhammikasaññā, āpatti dukkaṭassa. ",
  "pli-tv-bi-vb-pc30:2.1.13": "Adhammike vematikā, āpatti dukkaṭassa. ",
  "pli-tv-bi-vb-pc30:2.1.14": "Adhammike adhammikasaññā, anāpatti. ",
  "pli-tv-bi-vb-pc30:2.2.0": "",
  "pli-tv-bi-vb-pc30:2.2.1": "Anāpatti—",
  "pli-tv-bi-vb-pc30:2.2.2": "ānisaṁsaṁ dassetvā paṭibāhati, ",
  "pli-tv-bi-vb-pc30:2.2.3": "ummattikāya, ",
  "pli-tv-bi-vb-pc30:2.2.4": "ādikammikāyāti. ",
  "pli-tv-bi-vb-pc30:2.2.5": "Dasamasikkhāpadaṁ niṭṭhitaṁ. ",
  "pli-tv-bi-vb-pc30:2.2.6": "Naggavaggo tatiyo. "
}