{
  "pli-tv-bi-vb-pc4:0.1": "Theravāda Vinaya ",
  "pli-tv-bi-vb-pc4:0.2": "Bhikkhunivibhaṅga ",
  "pli-tv-bi-vb-pc4:0.3": "Pācittiyakaṇḍa ",
  "pli-tv-bi-vb-pc4:0.4": "Lasuṇavagga ",
  "pli-tv-bi-vb-pc4:0.5": "4. Jatumaṭṭhakasikkhāpada ",
  "pli-tv-bi-vb-pc4:1.0": "",
  "pli-tv-bi-vb-pc4:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc4:1.2": "Tena kho pana samayena aññatarā purāṇarājorodhā bhikkhunīsu pabbajitā hoti. ",
  "pli-tv-bi-vb-pc4:1.3": "Aññatarā bhikkhunī anabhiratiyā pīḷitā yena sā bhikkhunī tenupasaṅkami; upasaṅkamitvā taṁ bhikkhuniṁ etadavoca—",
  "pli-tv-bi-vb-pc4:1.4": "“rājā kho, ayye, tumhe cirāciraṁ gacchati. ",
  "pli-tv-bi-vb-pc4:1.5": "Kathaṁ tumhe dhārethā”ti? ",
  "pli-tv-bi-vb-pc4:1.6": "“Jatumaṭṭhakena, ayye”ti. ",
  "pli-tv-bi-vb-pc4:1.7": "“Kiṁ etaṁ, ayye, jatumaṭṭhakan”ti? ",
  "pli-tv-bi-vb-pc4:1.8": "Atha kho sā bhikkhunī tassā bhikkhuniyā jatumaṭṭhakaṁ ācikkhi. ",
  "pli-tv-bi-vb-pc4:1.9": "Atha kho sā bhikkhunī jatumaṭṭhakaṁ ādiyitvā dhovituṁ vissaritvā ekamantaṁ chaḍḍesi. ",
  "pli-tv-bi-vb-pc4:1.10": "Bhikkhuniyo makkhikāhi samparikiṇṇaṁ passitvā evamāhaṁsu—",
  "pli-tv-bi-vb-pc4:1.11": "“kassidaṁ kamman”ti? ",
  "pli-tv-bi-vb-pc4:1.12": "Sā evamāha— “mayhidaṁ kamman”ti. ",
  "pli-tv-bi-vb-pc4:1.13": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc4:1.14": "“kathañhi nāma bhikkhunī jatumaṭṭhakaṁ ādiyissatī”ti …pe… ",
  "pli-tv-bi-vb-pc4:1.15": "“saccaṁ kira, bhikkhave, bhikkhunī jatumaṭṭhakaṁ ādiyatī”ti? ",
  "pli-tv-bi-vb-pc4:1.16": "“Saccaṁ, bhagavā”ti. ",
  "pli-tv-bi-vb-pc4:1.17": "Vigarahi buddho bhagavā …pe… ",
  "pli-tv-bi-vb-pc4:1.18": "kathañhi nāma, bhikkhave, bhikkhunī jatumaṭṭhakaṁ ādiyissati. ",
  "pli-tv-bi-vb-pc4:1.19": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc4:1.20": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc4:1.21.0": "",
  "pli-tv-bi-vb-pc4:1.21.1": "“Jatumaṭṭhake pācittiyan”ti. ",
  "pli-tv-bi-vb-pc4:2.0": "",
  "pli-tv-bi-vb-pc4:2.1": "Jatumaṭṭhakaṁ nāma ",
  "pli-tv-bi-vb-pc4:2.2": "jatumayaṁ kaṭṭhamayaṁ piṭṭhamayaṁ mattikāmayaṁ. ",
  "pli-tv-bi-vb-pc4:2.3": "Ādiyeyyāti ",
  "pli-tv-bi-vb-pc4:2.4": "samphassaṁ sādiyantī antamaso uppalapattampi muttakaraṇaṁ paveseti, āpatti pācittiyassa. ",
  "pli-tv-bi-vb-pc4:2.5.0": "",
  "pli-tv-bi-vb-pc4:2.5.1": "Anāpatti—",
  "pli-tv-bi-vb-pc4:2.6": "ābādhapaccayā, ",
  "pli-tv-bi-vb-pc4:2.7": "ummattikāya, ",
  "pli-tv-bi-vb-pc4:2.8": "ādikammikāyāti. ",
  "pli-tv-bi-vb-pc4:2.9": "Catutthasikkhāpadaṁ niṭṭhitaṁ. "
}