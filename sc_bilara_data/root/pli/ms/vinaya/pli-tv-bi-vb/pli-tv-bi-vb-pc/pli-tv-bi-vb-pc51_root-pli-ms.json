{
  "pli-tv-bi-vb-pc51:0.1": "Theravāda Vinaya ",
  "pli-tv-bi-vb-pc51:0.2": "Bhikkhunivibhaṅga ",
  "pli-tv-bi-vb-pc51:0.3": "Pācittiyakaṇḍa ",
  "pli-tv-bi-vb-pc51:0.4": "Ārāmavagga ",
  "pli-tv-bi-vb-pc51:0.5": "51. Ārāmapavisanasikkhāpada ",
  "pli-tv-bi-vb-pc51:1.0.1": "",
  "pli-tv-bi-vb-pc51:1.0.2": "",
  "pli-tv-bi-vb-pc51:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc51:1.2": "Tena kho pana samayena sambahulā bhikkhū gāmakāvāse ekacīvarā cīvarakammaṁ karonti. ",
  "pli-tv-bi-vb-pc51:1.3": "Bhikkhuniyo anāpucchā ārāmaṁ pavisitvā yena te bhikkhū tenupasaṅkamiṁsu. ",
  "pli-tv-bi-vb-pc51:1.4": "Bhikkhū ujjhāyanti khiyyanti vipācenti—",
  "pli-tv-bi-vb-pc51:1.5": "“kathañhi nāma bhikkhuniyo anāpucchā ārāmaṁ pavisissantī”ti …pe… ",
  "pli-tv-bi-vb-pc51:1.6": "“saccaṁ kira, bhikkhave, bhikkhuniyo anāpucchā ārāmaṁ pavisantī”ti? ",
  "pli-tv-bi-vb-pc51:1.7": "“Saccaṁ, bhagavā”ti. ",
  "pli-tv-bi-vb-pc51:1.8": "Vigarahi buddho bhagavā …pe… ",
  "pli-tv-bi-vb-pc51:1.9": "kathañhi nāma, bhikkhave, bhikkhuniyo anāpucchā ārāmaṁ pavisissanti. ",
  "pli-tv-bi-vb-pc51:1.10": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc51:1.11": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc51:1.12.0": "",
  "pli-tv-bi-vb-pc51:1.12.1": "“Yā pana bhikkhunī anāpucchā ārāmaṁ paviseyya, pācittiyan”ti. ",
  "pli-tv-bi-vb-pc51:1.13": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti. ",
  "pli-tv-bi-vb-pc51:2.0": "",
  "pli-tv-bi-vb-pc51:2.1": "Tena kho pana samayena te bhikkhū tamhā āvāsā pakkamiṁsu. ",
  "pli-tv-bi-vb-pc51:2.2": "Bhikkhuniyo—“ayyā pakkantā”ti ārāmaṁ nāgamaṁsu. ",
  "pli-tv-bi-vb-pc51:2.3": "Atha kho te bhikkhū punadeva taṁ āvāsaṁ paccāgacchiṁsu. ",
  "pli-tv-bi-vb-pc51:2.4": "Bhikkhuniyo—“ayyā āgatā”ti āpucchā ārāmaṁ pavisitvā yena te bhikkhū tenupasaṅkamiṁsu; ",
  "pli-tv-bi-vb-pc51:2.5": "upasaṅkamitvā te bhikkhū abhivādetvā ekamantaṁ aṭṭhaṁsu. ",
  "pli-tv-bi-vb-pc51:2.6": "Ekamantaṁ ṭhitā kho tā bhikkhuniyo te bhikkhū etadavocuṁ—“kissa tumhe, bhaginiyo, ārāmaṁ neva sammajjittha na pānīyaṁ paribhojanīyaṁ upaṭṭhāpitthā”ti? ",
  "pli-tv-bi-vb-pc51:2.7": "“Bhagavatā, ayyā, sikkhāpadaṁ paññattaṁ—‘na anāpucchā ārāmo pavisitabbo’ti. ",
  "pli-tv-bi-vb-pc51:2.8": "Tena mayaṁ na āgamimhā”ti. ",
  "pli-tv-bi-vb-pc51:2.9": "Bhagavato etamatthaṁ ārocesuṁ …pe… ",
  "pli-tv-bi-vb-pc51:2.10": "anujānāmi, bhikkhave, santaṁ bhikkhuṁ āpucchā ārāmaṁ pavisituṁ. ",
  "pli-tv-bi-vb-pc51:2.11": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc51:2.12.0": "",
  "pli-tv-bi-vb-pc51:2.12.1": "“Yā pana bhikkhunī santaṁ bhikkhuṁ anāpucchā ārāmaṁ paviseyya, pācittiyan”ti. ",
  "pli-tv-bi-vb-pc51:2.13": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti. ",
  "pli-tv-bi-vb-pc51:3.0": "",
  "pli-tv-bi-vb-pc51:3.1": "Tena kho pana samayena te bhikkhū tamhā āvāsā pakkamitvā punadeva taṁ āvāsaṁ paccāgacchiṁsu. ",
  "pli-tv-bi-vb-pc51:3.2": "Bhikkhuniyo—“ayyā pakkantā”ti anāpucchā ārāmaṁ pavisiṁsu. ",
  "pli-tv-bi-vb-pc51:3.3": "Tāsaṁ kukkuccaṁ ahosi—“bhagavatā sikkhāpadaṁ paññattaṁ—‘na santaṁ bhikkhuṁ anāpucchā ārāmo pavisitabbo’ti. ",
  "pli-tv-bi-vb-pc51:3.4": "Mayañcamhā santaṁ bhikkhuṁ anāpucchā ārāmaṁ pavisimhā. ",
  "pli-tv-bi-vb-pc51:3.5": "Kacci nu kho mayaṁ pācittiyaṁ āpattiṁ āpannā”ti …pe… ",
  "pli-tv-bi-vb-pc51:3.6": "bhagavato etamatthaṁ ārocesuṁ. ",
  "pli-tv-bi-vb-pc51:3.7": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi …pe… ",
  "pli-tv-bi-vb-pc51:3.8": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc51:3.9.0": "",
  "pli-tv-bi-vb-pc51:3.9.1": "“Yā pana bhikkhunī jānaṁ sabhikkhukaṁ ārāmaṁ anāpucchā paviseyya, pācittiyan”ti. ",
  "pli-tv-bi-vb-pc51:4.1.0": "",
  "pli-tv-bi-vb-pc51:4.1.1": "Yā panāti ",
  "pli-tv-bi-vb-pc51:4.1.2": "yā yādisā …pe… ",
  "pli-tv-bi-vb-pc51:4.1.3": "bhikkhunīti ",
  "pli-tv-bi-vb-pc51:4.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc51:4.1.5": "Jānāti nāma ",
  "pli-tv-bi-vb-pc51:4.1.6": "sāmaṁ vā jānāti, aññe vā tassā ārocenti, te vā ārocenti. ",
  "pli-tv-bi-vb-pc51:4.1.7": "Sabhikkhuko nāma ārāmo ",
  "pli-tv-bi-vb-pc51:4.1.8": "yattha bhikkhū rukkhamūlepi vasanti. ",
  "pli-tv-bi-vb-pc51:4.1.9": "Anāpucchā ārāmaṁ paviseyyāti ",
  "pli-tv-bi-vb-pc51:4.1.10": "bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkāmentiyā āpatti pācittiyassa. ",
  "pli-tv-bi-vb-pc51:4.1.11": "Aparikkhittassa ārāmassa upacāraṁ okkamantiyā āpatti pācittiyassa. ",
  "pli-tv-bi-vb-pc51:4.2.0": "",
  "pli-tv-bi-vb-pc51:4.2.1": "Sabhikkhuke sabhikkhukasaññā santaṁ bhikkhuṁ anāpucchā ārāmaṁ pavisati, āpatti pācittiyassa. ",
  "pli-tv-bi-vb-pc51:4.2.2": "Sabhikkhuke vematikā santaṁ bhikkhuṁ anāpucchā ārāmaṁ pavisati, āpatti dukkaṭassa. ",
  "pli-tv-bi-vb-pc51:4.2.3": "Sabhikkhuke abhikkhukasaññā santaṁ bhikkhuṁ anāpucchā ārāmaṁ pavisati, anāpatti. ",
  "pli-tv-bi-vb-pc51:4.2.4": "Abhikkhuke sabhikkhukasaññā, āpatti dukkaṭassa. ",
  "pli-tv-bi-vb-pc51:4.2.5": "Abhikkhuke vematikā, āpatti dukkaṭassa. ",
  "pli-tv-bi-vb-pc51:4.2.6": "Abhikkhuke abhikkhukasaññā, anāpatti. ",
  "pli-tv-bi-vb-pc51:4.3.0": "",
  "pli-tv-bi-vb-pc51:4.3.1": "Anāpatti—",
  "pli-tv-bi-vb-pc51:4.3.2": "santaṁ bhikkhuṁ āpucchā pavisati, ",
  "pli-tv-bi-vb-pc51:4.3.3": "asantaṁ bhikkhuṁ anāpucchā pavisati, ",
  "pli-tv-bi-vb-pc51:4.3.4": "sīsānulokikā gacchati, ",
  "pli-tv-bi-vb-pc51:4.3.5": "yattha bhikkhuniyo sannipatitā honti tattha gacchati, ",
  "pli-tv-bi-vb-pc51:4.3.6": "ārāmena maggo hoti, ",
  "pli-tv-bi-vb-pc51:4.3.7": "gilānāya, ",
  "pli-tv-bi-vb-pc51:4.3.8": "āpadāsu, ",
  "pli-tv-bi-vb-pc51:4.3.9": "ummattikāya, ",
  "pli-tv-bi-vb-pc51:4.3.10": "ādikammikāyāti. ",
  "pli-tv-bi-vb-pc51:4.3.11": "Paṭhamasikkhāpadaṁ niṭṭhitaṁ. "
}