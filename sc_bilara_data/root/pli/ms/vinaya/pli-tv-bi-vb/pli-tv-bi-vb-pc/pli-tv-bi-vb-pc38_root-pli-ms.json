{
  "pli-tv-bi-vb-pc38:0.1": "Theravāda Vinaya",
  "pli-tv-bi-vb-pc38:0.2": "Bhikkhunivibhaṅga",
  "pli-tv-bi-vb-pc38:0.3": "Pācittiyakaṇḍa",
  "pli-tv-bi-vb-pc38:0.4": "Tuvaṭṭavagga",
  "pli-tv-bi-vb-pc38:0.5": "38. Tiroraṭṭhasikkhāpada",
  "pli-tv-bi-vb-pc38:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc38:1.2": "Tena kho pana samayena bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ caranti.",
  "pli-tv-bi-vb-pc38:1.3": "Dhuttā dūsenti.",
  "pli-tv-bi-vb-pc38:1.4": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc38:1.5": "“kathañhi nāma bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carissantī”ti …pe…",
  "pli-tv-bi-vb-pc38:1.6": "“saccaṁ kira, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carantī”ti?",
  "pli-tv-bi-vb-pc38:1.7": "“Saccaṁ, bhagavā”ti.",
  "pli-tv-bi-vb-pc38:1.8": "Vigarahi buddho bhagavā …pe…",
  "pli-tv-bi-vb-pc38:1.9": "kathañhi nāma, bhikkhave, bhikkhuniyo tiroraṭṭhe sāsaṅkasammate sappaṭibhaye asatthikā cārikaṁ carissanti.",
  "pli-tv-bi-vb-pc38:1.10": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc38:1.11": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc38:1.12.1": "“Yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṁ careyya, pācittiyan”ti.",
  "pli-tv-bi-vb-pc38:2.1": "Yā panāti",
  "pli-tv-bi-vb-pc38:2.2": "yā yādisā …pe…",
  "pli-tv-bi-vb-pc38:2.3": "bhikkhunīti",
  "pli-tv-bi-vb-pc38:2.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc38:2.5": "Tiroraṭṭheti",
  "pli-tv-bi-vb-pc38:2.6": "yassa vijite viharati, taṁ ṭhapetvā aññassa raṭṭhe.",
  "pli-tv-bi-vb-pc38:2.7": "Sāsaṅkaṁ nāma",
  "pli-tv-bi-vb-pc38:2.8": "tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.",
  "pli-tv-bi-vb-pc38:2.9": "Sappaṭibhayaṁ nāma",
  "pli-tv-bi-vb-pc38:2.10": "tasmiṁ magge corehi manussā hatā dissanti, viluttā dissanti, ākoṭitā dissanti.",
  "pli-tv-bi-vb-pc38:2.11": "Asatthikā nāma",
  "pli-tv-bi-vb-pc38:2.12": "vinā satthena.",
  "pli-tv-bi-vb-pc38:2.13": "Cārikaṁ careyyāti",
  "pli-tv-bi-vb-pc38:2.14": "kukkuṭasampāte gāme gāmantare gāmantare, āpatti pācittiyassa.",
  "pli-tv-bi-vb-pc38:2.15": "Agāmake araññe addhayojane addhayojane āpatti pācittiyassa.",
  "pli-tv-bi-vb-pc38:2.16.1": "Anāpatti—",
  "pli-tv-bi-vb-pc38:2.17": "satthena saha gacchati,",
  "pli-tv-bi-vb-pc38:2.18": "kheme appaṭibhaye gacchati,",
  "pli-tv-bi-vb-pc38:2.19": "āpadāsu,",
  "pli-tv-bi-vb-pc38:2.20": "ummattikāya,",
  "pli-tv-bi-vb-pc38:2.21": "ādikammikāyāti.",
  "pli-tv-bi-vb-pc38:2.22": "Aṭṭhamasikkhāpadaṁ niṭṭhitaṁ."
}