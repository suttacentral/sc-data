{
  "pli-tv-bi-vb-pc32:0.1": "Theravāda Vinaya ",
  "pli-tv-bi-vb-pc32:0.2": "Bhikkhunivibhaṅga ",
  "pli-tv-bi-vb-pc32:0.3": "Pācittiyakaṇḍa ",
  "pli-tv-bi-vb-pc32:0.4": "Tuvaṭṭavagga ",
  "pli-tv-bi-vb-pc32:0.5": "32. Ekattharaṇatuvaṭṭanasikkhāpada ",
  "pli-tv-bi-vb-pc32:1.0": "",
  "pli-tv-bi-vb-pc32:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc32:1.2": "Tena kho pana samayena bhikkhuniyo dve ekattharaṇapāvuraṇā tuvaṭṭenti. ",
  "pli-tv-bi-vb-pc32:1.3": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bi-vb-pc32:1.4": "“kathañhi nāma bhikkhuniyo dve ekattharaṇapāvuraṇā tuvaṭṭessanti, seyyathāpi gihiniyo kāmabhoginiyo”ti. ",
  "pli-tv-bi-vb-pc32:1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bi-vb-pc32:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc32:1.7": "“kathañhi nāma bhikkhuniyo dve ekattharaṇapāvuraṇā tuvaṭṭessantī”ti …pe… ",
  "pli-tv-bi-vb-pc32:1.8": "“saccaṁ kira, bhikkhave, bhikkhuniyo dve ekattharaṇapāvuraṇā tuvaṭṭentī”ti? ",
  "pli-tv-bi-vb-pc32:1.9": "“Saccaṁ, bhagavā”ti. ",
  "pli-tv-bi-vb-pc32:1.10": "Vigarahi buddho bhagavā …pe… ",
  "pli-tv-bi-vb-pc32:1.11": "kathañhi nāma, bhikkhave, bhikkhuniyo dve ekattharaṇapāvuraṇā tuvaṭṭessanti. ",
  "pli-tv-bi-vb-pc32:1.12": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc32:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc32:1.14.0": "",
  "pli-tv-bi-vb-pc32:1.14.1": "“Yā pana bhikkhuniyo dve ekattharaṇapāvuraṇā tuvaṭṭeyyuṁ, pācittiyan”ti. ",
  "pli-tv-bi-vb-pc32:2.1.0": "",
  "pli-tv-bi-vb-pc32:2.1.1": "Yā panāti ",
  "pli-tv-bi-vb-pc32:2.1.2": "yā yādisā …pe… ",
  "pli-tv-bi-vb-pc32:2.1.3": "bhikkhuniyoti ",
  "pli-tv-bi-vb-pc32:2.1.4": "upasampannāyo vuccanti. ",
  "pli-tv-bi-vb-pc32:2.1.5": "Dve ekattharaṇapāvuraṇā tuvaṭṭeyyunti ",
  "pli-tv-bi-vb-pc32:2.1.6": "taññeva attharitvā taññeva pārupanti, āpatti pācittiyassa. ",
  "pli-tv-bi-vb-pc32:2.2.0": "",
  "pli-tv-bi-vb-pc32:2.2.1": "Ekattharaṇapāvuraṇe ekattharaṇapāvuraṇasaññā tuvaṭṭenti, āpatti pācittiyassa. ",
  "pli-tv-bi-vb-pc32:2.2.2": "Ekattharaṇapāvuraṇe vematikā tuvaṭṭenti, āpatti pācittiyassa. ",
  "pli-tv-bi-vb-pc32:2.2.3": "Ekattharaṇapāvuraṇe nānattharaṇapāvuraṇasaññā tuvaṭṭenti, āpatti pācittiyassa. ",
  "pli-tv-bi-vb-pc32:2.2.4": "Ekattharaṇe nānāpāvuraṇe, āpatti dukkaṭassa. ",
  "pli-tv-bi-vb-pc32:2.2.5": "Nānattharaṇe ekapāvuraṇe, āpatti dukkaṭassa. ",
  "pli-tv-bi-vb-pc32:2.2.6": "Nānattharaṇapāvuraṇe ekattharaṇapāvuraṇasaññā, āpatti dukkaṭassa. ",
  "pli-tv-bi-vb-pc32:2.2.7": "Nānattharaṇapāvuraṇe vematikā, āpatti dukkaṭassa. ",
  "pli-tv-bi-vb-pc32:2.2.8": "Nānattharaṇapāvuraṇe nānattharaṇapāvuraṇasaññā, anāpatti. ",
  "pli-tv-bi-vb-pc32:2.3.0": "",
  "pli-tv-bi-vb-pc32:2.3.1": "Anāpatti—",
  "pli-tv-bi-vb-pc32:2.3.2": "vavatthānaṁ dassetvā nipajjanti, ",
  "pli-tv-bi-vb-pc32:2.3.3": "ummattikānaṁ, ",
  "pli-tv-bi-vb-pc32:2.3.4": "ādikammikānanti. ",
  "pli-tv-bi-vb-pc32:2.3.5": "Dutiyasikkhāpadaṁ niṭṭhitaṁ. "
}