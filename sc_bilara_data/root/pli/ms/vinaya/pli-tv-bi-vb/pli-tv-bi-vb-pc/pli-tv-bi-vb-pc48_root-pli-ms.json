{
  "pli-tv-bi-vb-pc48:0.1": "Theravāda Vinaya ",
  "pli-tv-bi-vb-pc48:0.2": "Bhikkhunivibhaṅga ",
  "pli-tv-bi-vb-pc48:0.3": "Pācittiyakaṇḍa ",
  "pli-tv-bi-vb-pc48:0.4": "Cittāgāravagga ",
  "pli-tv-bi-vb-pc48:0.5": "48. Āvasathavihārasikkhāpada ",
  "pli-tv-bi-vb-pc48:1.0": "",
  "pli-tv-bi-vb-pc48:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc48:1.2": "Tena kho pana samayena thullanandā bhikkhunī āvasathaṁ anissajjitvā cārikaṁ pakkāmi. ",
  "pli-tv-bi-vb-pc48:1.3": "Tena kho pana samayena thullanandāya bhikkhuniyā āvasatho ḍayhati. ",
  "pli-tv-bi-vb-pc48:1.4": "Bhikkhuniyo evamāhaṁsu—",
  "pli-tv-bi-vb-pc48:1.5": "“handāyye, bhaṇḍakaṁ nīharāmā”ti. ",
  "pli-tv-bi-vb-pc48:1.6": "Ekaccā evamāhaṁsu—",
  "pli-tv-bi-vb-pc48:1.7": "“na mayaṁ, ayye, nīharissāma. ",
  "pli-tv-bi-vb-pc48:1.8": "Yaṁ kiñci naṭṭhaṁ sabbaṁ amhe abhiyuñjissatī”ti. ",
  "pli-tv-bi-vb-pc48:1.9": "Thullanandā bhikkhunī punadeva taṁ āvasathaṁ paccāgantvā bhikkhuniyo pucchi—",
  "pli-tv-bi-vb-pc48:1.10": "“apāyye, bhaṇḍakaṁ nīharitthā”ti? ",
  "pli-tv-bi-vb-pc48:1.11": "“Na mayaṁ, ayye, nīharimhā”ti. ",
  "pli-tv-bi-vb-pc48:1.12": "Thullanandā bhikkhunī ujjhāyati khiyyati vipāceti—",
  "pli-tv-bi-vb-pc48:1.13": "“kathañhi nāma bhikkhuniyo āvasathe ḍayhamāne bhaṇḍakaṁ na nīharissantī”ti. ",
  "pli-tv-bi-vb-pc48:1.14": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc48:1.15": "“kathañhi nāma ayyā thullanandā āvasathaṁ anissajjitvā cārikaṁ pakkamissatī”ti …pe… ",
  "pli-tv-bi-vb-pc48:1.16": "“saccaṁ kira, bhikkhave, thullanandā bhikkhunī āvasathaṁ anissajjitvā cārikaṁ pakkamatī”ti? ",
  "pli-tv-bi-vb-pc48:1.17": "“Saccaṁ, bhagavā”ti. ",
  "pli-tv-bi-vb-pc48:1.18": "Vigarahi buddho bhagavā …pe… ",
  "pli-tv-bi-vb-pc48:1.19": "kathañhi nāma, bhikkhave, thullanandā bhikkhunī āvasathaṁ anissajjitvā cārikaṁ pakkamissati. ",
  "pli-tv-bi-vb-pc48:1.20": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc48:1.21": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc48:1.22.0": "",
  "pli-tv-bi-vb-pc48:1.22.1": "“Yā pana bhikkhunī āvasathaṁ anissajjitvā cārikaṁ pakkameyya, pācittiyan”ti. ",
  "pli-tv-bi-vb-pc48:2.1.0": "",
  "pli-tv-bi-vb-pc48:2.1.1": "Yā panāti ",
  "pli-tv-bi-vb-pc48:2.1.2": "yā yādisā …pe… ",
  "pli-tv-bi-vb-pc48:2.1.3": "bhikkhunīti ",
  "pli-tv-bi-vb-pc48:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc48:2.1.5": "Āvasatho nāma ",
  "pli-tv-bi-vb-pc48:2.1.6": "kavāṭabaddho vuccati. ",
  "pli-tv-bi-vb-pc48:2.1.7": "Anissajjitvā cārikaṁ pakkameyyāti ",
  "pli-tv-bi-vb-pc48:2.1.8": "bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṁ atikkāmentiyā āpatti pācittiyassa. ",
  "pli-tv-bi-vb-pc48:2.1.9": "Aparikkhittassa āvasathassa upacāraṁ atikkāmentiyā āpatti pācittiyassa. ",
  "pli-tv-bi-vb-pc48:2.2.0": "",
  "pli-tv-bi-vb-pc48:2.2.1": "Anissajjite anissajjitasaññā pakkamati, āpatti pācittiyassa. ",
  "pli-tv-bi-vb-pc48:2.2.2": "Anissajjite vematikā pakkamati, āpatti pācittiyassa. ",
  "pli-tv-bi-vb-pc48:2.2.3": "Anissajjite nissajjitasaññā pakkamati, āpatti pācittiyassa. ",
  "pli-tv-bi-vb-pc48:2.2.4": "Akavāṭabaddhaṁ anissajjitvā pakkamati, āpatti dukkaṭassa. ",
  "pli-tv-bi-vb-pc48:2.2.5": "Nissajjite anissajjitasaññā, āpatti dukkaṭassa. ",
  "pli-tv-bi-vb-pc48:2.2.6": "Nissajjite vematikā, āpatti dukkaṭassa. ",
  "pli-tv-bi-vb-pc48:2.2.7": "Nissajjite nissajjitasaññā, anāpatti. ",
  "pli-tv-bi-vb-pc48:2.3.0": "",
  "pli-tv-bi-vb-pc48:2.3.1": "Anāpatti—",
  "pli-tv-bi-vb-pc48:2.3.2": "nissajjitvā pakkamati, ",
  "pli-tv-bi-vb-pc48:2.3.3": "sati antarāye, ",
  "pli-tv-bi-vb-pc48:2.3.4": "pariyesitvā na labhati, ",
  "pli-tv-bi-vb-pc48:2.3.5": "gilānāya, ",
  "pli-tv-bi-vb-pc48:2.3.6": "āpadāsu, ",
  "pli-tv-bi-vb-pc48:2.3.7": "ummattikāya, ",
  "pli-tv-bi-vb-pc48:2.3.8": "ādikammikāyāti. ",
  "pli-tv-bi-vb-pc48:2.3.9": "Aṭṭhamasikkhāpadaṁ niṭṭhitaṁ. "
}