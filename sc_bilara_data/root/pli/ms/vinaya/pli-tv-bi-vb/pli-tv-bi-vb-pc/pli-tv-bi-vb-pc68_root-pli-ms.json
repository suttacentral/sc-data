{
  "pli-tv-bi-vb-pc68:0.1": "Theravāda Vinaya ",
  "pli-tv-bi-vb-pc68:0.2": "Bhikkhunivibhaṅga ",
  "pli-tv-bi-vb-pc68:0.3": "Pācittiyakaṇḍa ",
  "pli-tv-bi-vb-pc68:0.4": "Gabbhinivagga ",
  "pli-tv-bi-vb-pc68:0.5": "68. Sahajīvinīsikkhāpada ",
  "pli-tv-bi-vb-pc68:1.0": "",
  "pli-tv-bi-vb-pc68:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc68:1.2": "Tena kho pana samayena thullanandā bhikkhunī sahajīviniṁ vuṭṭhāpetvā dve vassāni neva anuggaṇhāti na anuggaṇhāpeti. ",
  "pli-tv-bi-vb-pc68:1.3": "Tā bālā honti abyattā; ",
  "pli-tv-bi-vb-pc68:1.4": "na jānanti kappiyaṁ vā akappiyaṁ vā. ",
  "pli-tv-bi-vb-pc68:1.5": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc68:1.6": "“kathañhi nāma ayyā thullanandā sahajīviniṁ vuṭṭhāpetvā dve vassāni neva anuggaṇhissati na anuggaṇhāpessatī”ti …pe… ",
  "pli-tv-bi-vb-pc68:1.7": "“saccaṁ kira, bhikkhave, thullanandā bhikkhunī sahajīviniṁ vuṭṭhāpetvā dve vassāni neva anuggaṇhāti na anuggaṇhāpetī”ti? ",
  "pli-tv-bi-vb-pc68:1.8": "“Saccaṁ, bhagavā”ti. ",
  "pli-tv-bi-vb-pc68:1.9": "Vigarahi buddho bhagavā …pe… ",
  "pli-tv-bi-vb-pc68:1.10": "kathañhi nāma, bhikkhave, thullanandā bhikkhunī sahajīviniṁ vuṭṭhāpetvā dve vassāni neva anuggaṇhissati na anuggaṇhāpessati. ",
  "pli-tv-bi-vb-pc68:1.11": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc68:1.12": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc68:1.13.0": "",
  "pli-tv-bi-vb-pc68:1.13.1": "“Yā pana bhikkhunī sahajīviniṁ vuṭṭhāpetvā dve vassāni neva anuggaṇheyya na anuggaṇhāpeyya, pācittiyan”ti. ",
  "pli-tv-bi-vb-pc68:2.1.0": "",
  "pli-tv-bi-vb-pc68:2.1.1": "Yā panāti ",
  "pli-tv-bi-vb-pc68:2.1.2": "yā yādisā …pe… ",
  "pli-tv-bi-vb-pc68:2.1.3": "bhikkhunīti ",
  "pli-tv-bi-vb-pc68:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc68:2.1.5": "Sahajīvinī nāma ",
  "pli-tv-bi-vb-pc68:2.1.6": "saddhivihārinī vuccati. ",
  "pli-tv-bi-vb-pc68:2.1.7": "Vuṭṭhāpetvāti ",
  "pli-tv-bi-vb-pc68:2.1.8": "upasampādetvā. ",
  "pli-tv-bi-vb-pc68:2.1.9": "Dve vassānīti ",
  "pli-tv-bi-vb-pc68:2.1.10": "dve saṁvaccharāni. ",
  "pli-tv-bi-vb-pc68:2.1.11": "Neva anuggaṇheyyāti ",
  "pli-tv-bi-vb-pc68:2.1.12": "na sayaṁ anuggaṇheyya uddesena paripucchāya ovādena anusāsaniyā. ",
  "pli-tv-bi-vb-pc68:2.1.13": "Na anuggaṇhāpeyyāti ",
  "pli-tv-bi-vb-pc68:2.1.14": "na aññaṁ āṇāpeyya ",
  "pli-tv-bi-vb-pc68:2.1.15": "“dve vassāni neva anuggaṇhissāmi na anuggaṇhāpessāmī”ti dhuraṁ nikkhittamatte āpatti pācittiyassa. ",
  "pli-tv-bi-vb-pc68:2.2.0": "",
  "pli-tv-bi-vb-pc68:2.2.1": "Anāpatti—",
  "pli-tv-bi-vb-pc68:2.2.2": "sati antarāye, ",
  "pli-tv-bi-vb-pc68:2.2.3": "pariyesitvā na labhati, ",
  "pli-tv-bi-vb-pc68:2.2.4": "gilānāya, ",
  "pli-tv-bi-vb-pc68:2.2.5": "āpadāsu, ",
  "pli-tv-bi-vb-pc68:2.2.6": "ummattikāya, ",
  "pli-tv-bi-vb-pc68:2.2.7": "ādikammikāyāti. ",
  "pli-tv-bi-vb-pc68:2.2.8": "Aṭṭhamasikkhāpadaṁ niṭṭhitaṁ. "
}