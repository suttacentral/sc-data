{
  "pli-tv-bi-vb-pc28:0.1": "Theravāda Vinaya ",
  "pli-tv-bi-vb-pc28:0.2": "Bhikkhunivibhaṅga ",
  "pli-tv-bi-vb-pc28:0.3": "Pācittiyakaṇḍa ",
  "pli-tv-bi-vb-pc28:0.4": "Naggavagga ",
  "pli-tv-bi-vb-pc28:0.5": "28. Cīvaradānasikkhāpada ",
  "pli-tv-bi-vb-pc28:1.0": "",
  "pli-tv-bi-vb-pc28:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc28:1.2": "Tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi samaṇacīvaraṁ deti—",
  "pli-tv-bi-vb-pc28:1.3": "“mayhaṁ parisati vaṇṇaṁ bhāsathā”ti. ",
  "pli-tv-bi-vb-pc28:1.4": "Naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṁ bhāsanti—",
  "pli-tv-bi-vb-pc28:1.5": "“ayyā thullanandā bahussutā bhāṇikā visāradā paṭṭā dhammiṁ kathaṁ kātuṁ; ",
  "pli-tv-bi-vb-pc28:1.6": "detha ayyāya, karotha ayyāyā”ti. ",
  "pli-tv-bi-vb-pc28:1.7": "Yā tā bhikkhuniyo appicchā … tā ujjhāyanti khiyyanti vipācenti—",
  "pli-tv-bi-vb-pc28:1.8": "“kathañhi nāma ayyā thullanandā agārikassa samaṇacīvaraṁ dassatī”ti …pe… ",
  "pli-tv-bi-vb-pc28:1.9": "“saccaṁ kira, bhikkhave, thullanandā bhikkhunī agārikassa samaṇacīvaraṁ detī”ti? ",
  "pli-tv-bi-vb-pc28:1.10": "“Saccaṁ, bhagavā”ti. ",
  "pli-tv-bi-vb-pc28:1.11": "Vigarahi buddho bhagavā …pe… ",
  "pli-tv-bi-vb-pc28:1.12": "kathañhi nāma, bhikkhave, thullanandā bhikkhunī agārikassa samaṇacīvaraṁ dassati. ",
  "pli-tv-bi-vb-pc28:1.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc28:1.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc28:1.15.0": "",
  "pli-tv-bi-vb-pc28:1.15.1": "“Yā pana bhikkhunī agārikassa vā paribbājakassa vā paribbājikāya vā samaṇacīvaraṁ dadeyya, pācittiyan”ti. ",
  "pli-tv-bi-vb-pc28:2.1.0": "",
  "pli-tv-bi-vb-pc28:2.1.1": "Yā panāti ",
  "pli-tv-bi-vb-pc28:2.1.2": "yā yādisā …pe… ",
  "pli-tv-bi-vb-pc28:2.1.3": "bhikkhunīti ",
  "pli-tv-bi-vb-pc28:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc28:2.1.5": "Agāriko nāma ",
  "pli-tv-bi-vb-pc28:2.1.6": "yo koci agāraṁ ajjhāvasati. ",
  "pli-tv-bi-vb-pc28:2.1.7": "Paribbājako nāma ",
  "pli-tv-bi-vb-pc28:2.1.8": "bhikkhuñca sāmaṇerañca ṭhapetvā yo koci paribbājakasamāpanno. ",
  "pli-tv-bi-vb-pc28:2.1.9": "Paribbājikā nāma ",
  "pli-tv-bi-vb-pc28:2.1.10": "bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā. ",
  "pli-tv-bi-vb-pc28:2.1.11": "Samaṇacīvaraṁ nāma ",
  "pli-tv-bi-vb-pc28:2.1.12": "kappakataṁ vuccati. ",
  "pli-tv-bi-vb-pc28:2.1.13": "Deti, āpatti pācittiyassa. ",
  "pli-tv-bi-vb-pc28:2.2.0": "",
  "pli-tv-bi-vb-pc28:2.2.1": "Anāpatti—",
  "pli-tv-bi-vb-pc28:2.2.2": "mātāpitūnaṁ deti, ",
  "pli-tv-bi-vb-pc28:2.2.3": "tāvakālikaṁ deti, ",
  "pli-tv-bi-vb-pc28:2.2.4": "ummattikāya, ",
  "pli-tv-bi-vb-pc28:2.2.5": "ādikammikāyāti. ",
  "pli-tv-bi-vb-pc28:2.2.6": "Aṭṭhamasikkhāpadaṁ niṭṭhitaṁ. "
}