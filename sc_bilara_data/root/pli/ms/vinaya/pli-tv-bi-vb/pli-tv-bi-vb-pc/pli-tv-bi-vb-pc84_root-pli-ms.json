{
  "pli-tv-bi-vb-pc84:0.1": "Theravāda Vinaya ",
  "pli-tv-bi-vb-pc84:0.2": "Bhikkhunivibhaṅga ",
  "pli-tv-bi-vb-pc84:0.3": "Pācittiyakaṇḍa ",
  "pli-tv-bi-vb-pc84:0.4": "Chattupāhanavagga ",
  "pli-tv-bi-vb-pc84:0.5": "84. Chattupāhanasikkhāpada ",
  "pli-tv-bi-vb-pc84:1.1.0.1": "",
  "pli-tv-bi-vb-pc84:1.1.0.2": "",
  "pli-tv-bi-vb-pc84:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc84:1.1.2": "Tena kho pana samayena chabbaggiyā bhikkhuniyo chattupāhanaṁ dhārenti. ",
  "pli-tv-bi-vb-pc84:1.1.3": "Manussā ujjhāyanti khiyyanti vipācenti—",
  "pli-tv-bi-vb-pc84:1.1.4": "“kathañhi nāma bhikkhuniyo chattupāhanaṁ dhāressanti, seyyathāpi gihiniyo kāmabhoginiyo”ti. ",
  "pli-tv-bi-vb-pc84:1.1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bi-vb-pc84:1.1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc84:1.1.7": "“kathañhi nāma chabbaggiyā bhikkhuniyo chattupāhanaṁ dhāressantī”ti …pe… ",
  "pli-tv-bi-vb-pc84:1.1.8": "“saccaṁ kira, bhikkhave, chabbaggiyā bhikkhuniyo chattupāhanaṁ dhārentī”ti? ",
  "pli-tv-bi-vb-pc84:1.1.9": "“Saccaṁ, bhagavā”ti. ",
  "pli-tv-bi-vb-pc84:1.1.10": "Vigarahi buddho bhagavā …pe… ",
  "pli-tv-bi-vb-pc84:1.1.11": "kathañhi nāma, bhikkhave, chabbaggiyā bhikkhuniyo chattupāhanaṁ dhāressanti. ",
  "pli-tv-bi-vb-pc84:1.1.12": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc84:1.1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc84:1.1.14.0": "",
  "pli-tv-bi-vb-pc84:1.1.14.1": "“Yā pana bhikkhunī chattupāhanaṁ dhāreyya, pācittiyan”ti. ",
  "pli-tv-bi-vb-pc84:1.1.15": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti. ",
  "pli-tv-bi-vb-pc84:1.2.0": "",
  "pli-tv-bi-vb-pc84:1.2.1": "Tena kho pana samayena aññatarā bhikkhunī gilānā hoti. ",
  "pli-tv-bi-vb-pc84:1.2.2": "Tassā vinā chattupāhanaṁ na phāsu hoti …pe… ",
  "pli-tv-bi-vb-pc84:1.2.3": "bhagavato etamatthaṁ ārocesuṁ …pe… ",
  "pli-tv-bi-vb-pc84:1.2.4": "anujānāmi, bhikkhave, gilānāya bhikkhuniyā chattupāhanaṁ. ",
  "pli-tv-bi-vb-pc84:1.2.5": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc84:1.2.6.0": "",
  "pli-tv-bi-vb-pc84:1.2.6.1": "“Yā pana bhikkhunī agilānā chattupāhanaṁ dhāreyya, pācittiyan”ti. ",
  "pli-tv-bi-vb-pc84:2.1.0": "",
  "pli-tv-bi-vb-pc84:2.1.1": "Yā panāti ",
  "pli-tv-bi-vb-pc84:2.1.2": "yā yādisā …pe… ",
  "pli-tv-bi-vb-pc84:2.1.3": "bhikkhunīti ",
  "pli-tv-bi-vb-pc84:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc84:2.1.5": "Agilānā nāma ",
  "pli-tv-bi-vb-pc84:2.1.6": "yassā vinā chattupāhanaṁ phāsu hoti. ",
  "pli-tv-bi-vb-pc84:2.1.7": "Gilānā nāma ",
  "pli-tv-bi-vb-pc84:2.1.8": "yassā vinā chattupāhanaṁ na phāsu hoti. ",
  "pli-tv-bi-vb-pc84:2.1.9": "Chattaṁ nāma ",
  "pli-tv-bi-vb-pc84:2.1.10": "tīṇi chattāni— setacchattaṁ, kilañjacchattaṁ, paṇṇacchattaṁ maṇḍalabaddhaṁ salākabaddhaṁ. ",
  "pli-tv-bi-vb-pc84:2.1.11": "Dhāreyyāti ",
  "pli-tv-bi-vb-pc84:2.1.12": "sakimpi dhāreti, āpatti pācittiyassa. ",
  "pli-tv-bi-vb-pc84:2.2.0": "",
  "pli-tv-bi-vb-pc84:2.2.1": "Agilānā agilānasaññā chattupāhanaṁ dhāreti, āpatti pācittiyassa. ",
  "pli-tv-bi-vb-pc84:2.2.2": "Agilānā vematikā chattupāhanaṁ dhāreti, āpatti pācittiyassa. ",
  "pli-tv-bi-vb-pc84:2.2.3": "Agilānā gilānasaññā chattupāhanaṁ dhāreti, āpatti pācittiyassa. ",
  "pli-tv-bi-vb-pc84:2.2.4": "Chattaṁ dhāreti na upāhanaṁ, āpatti dukkaṭassa. ",
  "pli-tv-bi-vb-pc84:2.2.5": "Upāhanaṁ dhāreti na chattaṁ, āpatti dukkaṭassa. ",
  "pli-tv-bi-vb-pc84:2.2.6": "Gilānā agilānasaññā, āpatti dukkaṭassa. ",
  "pli-tv-bi-vb-pc84:2.2.7": "Gilānā vematikā, āpatti dukkaṭassa. ",
  "pli-tv-bi-vb-pc84:2.2.8": "Gilānā gilānasaññā, anāpatti. ",
  "pli-tv-bi-vb-pc84:2.3.0": "",
  "pli-tv-bi-vb-pc84:2.3.1": "Anāpatti—",
  "pli-tv-bi-vb-pc84:2.3.2": "gilānāya, ",
  "pli-tv-bi-vb-pc84:2.3.3": "ārāme ārāmūpacāre dhāreti, ",
  "pli-tv-bi-vb-pc84:2.3.4": "āpadāsu, ",
  "pli-tv-bi-vb-pc84:2.3.5": "ummattikāya, ",
  "pli-tv-bi-vb-pc84:2.3.6": "ādikammikāyāti. ",
  "pli-tv-bi-vb-pc84:2.3.7": "Paṭhamasikkhāpadaṁ niṭṭhitaṁ. "
}