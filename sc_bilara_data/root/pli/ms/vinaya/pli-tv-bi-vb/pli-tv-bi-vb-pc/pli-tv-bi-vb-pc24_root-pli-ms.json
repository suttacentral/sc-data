{
  "pli-tv-bi-vb-pc24:0.1": "Theravāda Vinaya ",
  "pli-tv-bi-vb-pc24:0.2": "Bhikkhunivibhaṅga ",
  "pli-tv-bi-vb-pc24:0.3": "Pācittiyakaṇḍa ",
  "pli-tv-bi-vb-pc24:0.4": "Naggavagga ",
  "pli-tv-bi-vb-pc24:0.5": "24. Saṅghāṭicārasikkhāpada ",
  "pli-tv-bi-vb-pc24:1.0": "",
  "pli-tv-bi-vb-pc24:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pc24:1.2": "Tena kho pana samayena bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamanti. ",
  "pli-tv-bi-vb-pc24:1.3": "Tāni cīvarāni ciraṁ nikkhittāni kaṇṇakitāni honti. ",
  "pli-tv-bi-vb-pc24:1.4": "Tāni bhikkhuniyo otāpenti. ",
  "pli-tv-bi-vb-pc24:1.5": "Bhikkhuniyo tā bhikkhuniyo etadavocuṁ—",
  "pli-tv-bi-vb-pc24:1.6": "“kassimāni, ayye, cīvarāni kaṇṇakitānī”ti? ",
  "pli-tv-bi-vb-pc24:1.7": "Atha kho tā bhikkhuniyo bhikkhunīnaṁ etamatthaṁ ārocesuṁ. ",
  "pli-tv-bi-vb-pc24:1.8": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc24:1.9": "“kathañhi nāma bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamissantī”ti …pe… ",
  "pli-tv-bi-vb-pc24:1.10": "“saccaṁ kira, bhikkhave, bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamantī”ti? ",
  "pli-tv-bi-vb-pc24:1.11": "“Saccaṁ, bhagavā”ti. ",
  "pli-tv-bi-vb-pc24:1.12": "Vigarahi buddho bhagavā …pe… ",
  "pli-tv-bi-vb-pc24:1.13": "kathañhi nāma, bhikkhave, bhikkhuniyo bhikkhunīnaṁ hatthe cīvaraṁ nikkhipitvā santaruttarena janapadacārikaṁ pakkamissanti. ",
  "pli-tv-bi-vb-pc24:1.14": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pc24:1.15": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc24:1.16.0": "",
  "pli-tv-bi-vb-pc24:1.16.1": "“Yā pana bhikkhunī pañcāhikaṁ saṅghāṭicāraṁ atikkāmeyya, pācittiyan”ti. ",
  "pli-tv-bi-vb-pc24:2.1.0": "",
  "pli-tv-bi-vb-pc24:2.1.1": "Yā panāti ",
  "pli-tv-bi-vb-pc24:2.1.2": "yā yādisā …pe… ",
  "pli-tv-bi-vb-pc24:2.1.3": "bhikkhunīti ",
  "pli-tv-bi-vb-pc24:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pc24:2.1.5": "Pañcāhikaṁ saṅghāṭicāraṁ atikkāmeyyāti ",
  "pli-tv-bi-vb-pc24:2.1.6": "pañcamaṁ divasaṁ pañca cīvarāni neva nivāseti na pārupati na otāpeti, pañcamaṁ divasaṁ atikkāmeti, āpatti pācittiyassa. ",
  "pli-tv-bi-vb-pc24:2.2.0": "",
  "pli-tv-bi-vb-pc24:2.2.1": "Pañcāhātikkante atikkantasaññā, āpatti pācittiyassa. ",
  "pli-tv-bi-vb-pc24:2.2.2": "Pañcāhātikkante vematikā, āpatti pācittiyassa. ",
  "pli-tv-bi-vb-pc24:2.2.3": "Pañcāhātikkante anatikkantasaññā, āpatti pācittiyassa. ",
  "pli-tv-bi-vb-pc24:2.2.4": "Pañcāhānatikkante atikkantasaññā, āpatti dukkaṭassa. ",
  "pli-tv-bi-vb-pc24:2.2.5": "Pañcāhānatikkante vematikā, āpatti dukkaṭassa. ",
  "pli-tv-bi-vb-pc24:2.2.6": "Pañcāhānatikkante anatikkantasaññā, anāpatti. ",
  "pli-tv-bi-vb-pc24:2.3.0": "",
  "pli-tv-bi-vb-pc24:2.3.1": "Anāpatti—",
  "pli-tv-bi-vb-pc24:2.3.2": "pañcamaṁ divasaṁ pañca cīvarāni nivāseti vā pārupati vā otāpeti vā, ",
  "pli-tv-bi-vb-pc24:2.3.3": "gilānāya, ",
  "pli-tv-bi-vb-pc24:2.3.4": "āpadāsu, ",
  "pli-tv-bi-vb-pc24:2.3.5": "ummattikāya, ",
  "pli-tv-bi-vb-pc24:2.3.6": "ādikammikāyāti. ",
  "pli-tv-bi-vb-pc24:2.3.7": "Catutthasikkhāpadaṁ niṭṭhitaṁ. "
}