{
  "pli-tv-bi-vb-sk1:0.1": "Theravāda Vinaya",
  "pli-tv-bi-vb-sk1:0.2": "Bhikkhunivibhaṅga",
  "pli-tv-bi-vb-sk1:0.3": "Sekhiyakaṇḍa",
  "pli-tv-bi-vb-sk1:0.4": "Parimaṇḍalavagga",
  "pli-tv-bi-vb-sk1:0.5": "1. Parimaṇḍalasikkhāpada",
  "pli-tv-bi-vb-sk1:0.6": "Ime kho panāyyāyo sekhiyā dhammā uddesaṁ āgacchanti.",
  "pli-tv-bi-vb-sk1:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-sk1:1.2": "Tena kho pana samayena chabbaggiyā bhikkhuniyo puratopi pacchatopi olambentī nivāsenti.",
  "pli-tv-bi-vb-sk1:1.3": "Manussā ujjhāyanti khiyyanti vipācenti—",
  "pli-tv-bi-vb-sk1:1.4": "“kathañhi nāma bhikkhuniyo puratopi pacchatopi olambentī nivāsessanti, seyyathāpi gihiniyo kāmabhoginiyo”ti.",
  "pli-tv-bi-vb-sk1:1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-sk1:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-sk1:1.7": "“kathañhi nāma chabbaggiyā bhikkhuniyo puratopi pacchatopi olambentī nivāsessantī”ti …pe…",
  "pli-tv-bi-vb-sk1:1.8": "“saccaṁ kira, bhikkhave, chabbaggiyā bhikkhuniyo puratopi pacchatopi olambentī nivāsentī”ti?",
  "pli-tv-bi-vb-sk1:1.9": "“Saccaṁ, bhagavā”ti.",
  "pli-tv-bi-vb-sk1:1.10": "Vigarahi buddho bhagavā …pe…",
  "pli-tv-bi-vb-sk1:1.11": "kathañhi nāma, bhikkhave, chabbaggiyā bhikkhuniyo puratopi pacchatopi olambentī nivāsessanti.",
  "pli-tv-bi-vb-sk1:1.12": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-sk1:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-sk1:1.14.1": "“Parimaṇḍalaṁ nivāsessāmīti sikkhā karaṇīyā”ti.",
  "pli-tv-bi-vb-sk1:1.15": "Parimaṇḍalaṁ nivāsetabbaṁ nābhimaṇḍalaṁ jāṇumaṇḍalaṁ paṭicchādentiyā.",
  "pli-tv-bi-vb-sk1:1.16": "Yā anādariyaṁ paṭicca purato vā pacchato vā olambentī nivāseti, āpatti dukkaṭassa.",
  "pli-tv-bi-vb-sk1:1.17.1": "Anāpatti—",
  "pli-tv-bi-vb-sk1:1.18": "asañcicca,",
  "pli-tv-bi-vb-sk1:1.19": "assatiyā,",
  "pli-tv-bi-vb-sk1:1.20": "ajānantiyā,",
  "pli-tv-bi-vb-sk1:1.21": "gilānāya,",
  "pli-tv-bi-vb-sk1:1.22": "āpadāsu,",
  "pli-tv-bi-vb-sk1:1.23": "ummattikāya,",
  "pli-tv-bi-vb-sk1:1.24": "ādikammikāyāti …pe…",
  "pli-tv-bi-vb-sk1:1.25": "(Saṅkhittaṁ.)",
  "pli-tv-bi-vb-sk75:0.1": "7. Pādukavagga",
  "pli-tv-bi-vb-sk75:0.2": "7.15 Udakeuccārasikkhāpada",
  "pli-tv-bi-vb-sk75:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-sk75:1.2": "Tena kho pana samayena chabbaggiyā bhikkhuniyo udake uccārampi passāvampi kheḷampi karonti.",
  "pli-tv-bi-vb-sk75:1.3": "Manussā ujjhāyanti khiyyanti vipācenti—",
  "pli-tv-bi-vb-sk75:1.4": "“kathañhi nāma bhikkhuniyo udake uccārampi passāvampi kheḷampi karissanti, seyyathāpi gihiniyo kāmabhoginiyo”ti.",
  "pli-tv-bi-vb-sk75:1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-sk75:1.6": "Yā tā bhikkhuniyo appicchā, tā ujjhāyanti khiyyanti vipācenti—",
  "pli-tv-bi-vb-sk75:1.7": "“kathañhi nāma chabbaggiyā bhikkhuniyo udake uccārampi passāvampi kheḷampi karissantī”ti.",
  "pli-tv-bi-vb-sk75:1.8": "Atha kho bhikkhuniyo bhikkhūnaṁ etamatthaṁ ārocesuṁ.",
  "pli-tv-bi-vb-sk75:1.9": "Bhikkhū bhagavato etamatthaṁ ārocesuṁ.",
  "pli-tv-bi-vb-sk75:1.10": "Atha kho bhagavā …pe…",
  "pli-tv-bi-vb-sk75:1.11": "bhikkhū paṭipucchi—",
  "pli-tv-bi-vb-sk75:1.12": "“saccaṁ kira, bhikkhave, chabbaggiyā bhikkhuniyo udake uccārampi passāvampi kheḷampi karontī”ti?",
  "pli-tv-bi-vb-sk75:1.13": "“Saccaṁ, bhagavā”ti.",
  "pli-tv-bi-vb-sk75:1.14": "Vigarahi buddho bhagavā …pe…",
  "pli-tv-bi-vb-sk75:1.15": "kathañhi nāma, bhikkhave, chabbaggiyā bhikkhuniyo udake uccārampi passāvampi kheḷampi karissanti.",
  "pli-tv-bi-vb-sk75:1.16": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-sk75:1.17": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-sk75:1.18.1": "“Na udake uccāraṁ vā passāvaṁ vā kheḷaṁ vā karissāmīti sikkhā karaṇīyā”ti.",
  "pli-tv-bi-vb-sk75:1.19": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti.",
  "pli-tv-bi-vb-sk75:2.1": "Tena kho pana samayena gilānā bhikkhuniyo udake uccārampi passāvampi kheḷampi kātuṁ kukkuccāyanti.",
  "pli-tv-bi-vb-sk75:2.2": "Bhagavato etamatthaṁ ārocesuṁ …pe…",
  "pli-tv-bi-vb-sk75:2.3": "anujānāmi, bhikkhave, gilānāya bhikkhuniyā udake uccārampi passāvampi kheḷampi kātuṁ.",
  "pli-tv-bi-vb-sk75:2.4": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-sk75:2.5.1": "“Na udake agilānā uccāraṁ vā passāvaṁ vā kheḷaṁ vā karissāmīti sikkhā karaṇīyā”ti.",
  "pli-tv-bi-vb-sk75:2.6": "Na udake agilānāya uccāro vā passāvo vā kheḷo vā kātabbo.",
  "pli-tv-bi-vb-sk75:2.7": "Yā anādariyaṁ paṭicca udake agilānā uccāraṁ vā passāvaṁ vā kheḷaṁ vā karoti, āpatti dukkaṭassa.",
  "pli-tv-bi-vb-sk75:2.8.1": "Anāpatti—",
  "pli-tv-bi-vb-sk75:2.9": "asañcicca,",
  "pli-tv-bi-vb-sk75:2.10": "assatiyā,",
  "pli-tv-bi-vb-sk75:2.11": "ajānantiyā,",
  "pli-tv-bi-vb-sk75:2.12": "gilānāya,",
  "pli-tv-bi-vb-sk75:2.13": "thale kato udakaṁ ottharati,",
  "pli-tv-bi-vb-sk75:2.14": "āpadāsu,",
  "pli-tv-bi-vb-sk75:2.15": "ummattikāya,",
  "pli-tv-bi-vb-sk75:2.16": "khittacittāya,",
  "pli-tv-bi-vb-sk75:2.17": "vedanāṭṭāya,",
  "pli-tv-bi-vb-sk75:2.18": "ādikammikāyāti.",
  "pli-tv-bi-vb-sk75:2.19": "Pannarasamasikkhāpadaṁ niṭṭhitaṁ.",
  "pli-tv-bi-vb-sk75:2.20": "Pādukavaggo sattamo.",
  "pli-tv-bi-vb-sk75:2.21": "Uddiṭṭhā kho, ayyāyo, sekhiyā dhammā.",
  "pli-tv-bi-vb-sk75:2.22": "Tatthāyyāyo pucchāmi—",
  "pli-tv-bi-vb-sk75:2.23": "“kaccittha parisuddhā”?",
  "pli-tv-bi-vb-sk75:2.24": "Dutiyampi pucchāmi—",
  "pli-tv-bi-vb-sk75:2.25": "“kaccittha parisuddhā”?",
  "pli-tv-bi-vb-sk75:2.26": "Tatiyampi pucchāmi—",
  "pli-tv-bi-vb-sk75:2.27": "“kaccittha parisuddhā”?",
  "pli-tv-bi-vb-sk75:2.28": "Parisuddhetthāyyāyo, tasmā tuṇhī, evametaṁ dhārayāmīti.",
  "pli-tv-bi-vb-sk75:2.29": "Sekhiyakaṇḍaṁ niṭṭhitaṁ."
}