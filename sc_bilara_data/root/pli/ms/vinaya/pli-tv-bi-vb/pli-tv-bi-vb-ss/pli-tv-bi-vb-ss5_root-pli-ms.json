{
  "pli-tv-bi-vb-ss5:0.1": "Theravāda Vinaya",
  "pli-tv-bi-vb-ss5:0.2": "Bhikkhunivibhaṅga",
  "pli-tv-bi-vb-ss5:0.3": "Saṅghādisesakaṇḍa",
  "pli-tv-bi-vb-ss5:0.4": "5. Bhojanapaṭiggahaṇasikkhāpada",
  "pli-tv-bi-vb-ss5:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-ss5:1.2": "Tena kho pana samayena sundarīnandā bhikkhunī abhirūpā hoti dassanīyā pāsādikā.",
  "pli-tv-bi-vb-ss5:1.3": "Manussā bhattagge sundarīnandaṁ bhikkhuniṁ passitvā avassutā avassutāya sundarīnandāya bhikkhuniyā aggamaggāni bhojanāni denti.",
  "pli-tv-bi-vb-ss5:1.4": "Sundarīnandā bhikkhunī yāvadatthaṁ bhuñjati;",
  "pli-tv-bi-vb-ss5:1.5": "aññā bhikkhuniyo na cittarūpaṁ labhanti.",
  "pli-tv-bi-vb-ss5:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss5:1.7": "“kathañhi nāma ayyā sundarīnandā avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādissati bhuñjissatī”ti …pe…",
  "pli-tv-bi-vb-ss5:1.8": "“saccaṁ kira, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādati bhuñjatī”ti?",
  "pli-tv-bi-vb-ss5:1.9": "“Saccaṁ, bhagavā”ti.",
  "pli-tv-bi-vb-ss5:1.10": "Vigarahi buddho bhagavā …pe…",
  "pli-tv-bi-vb-ss5:1.11": "kathañhi nāma, bhikkhave, sundarīnandā bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādissati bhuñjissati.",
  "pli-tv-bi-vb-ss5:1.12": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-ss5:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-ss5:1.14.1": "“Yā pana bhikkhunī avassutā avassutassa purisapuggalassa hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesan”ti.",
  "pli-tv-bi-vb-ss5:2.1.1": "Yā panāti",
  "pli-tv-bi-vb-ss5:2.1.2": "yā yādisā …pe…",
  "pli-tv-bi-vb-ss5:2.1.3": "bhikkhunīti",
  "pli-tv-bi-vb-ss5:2.1.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-ss5:2.1.5": "Avassutā nāma",
  "pli-tv-bi-vb-ss5:2.1.6": "sārattā apekkhavatī paṭibaddhacittā.",
  "pli-tv-bi-vb-ss5:2.1.7": "Avassuto nāma",
  "pli-tv-bi-vb-ss5:2.1.8": "sāratto apekkhavā paṭibaddhacitto.",
  "pli-tv-bi-vb-ss5:2.1.9": "Purisapuggalo nāma",
  "pli-tv-bi-vb-ss5:2.1.10": "manussapuriso, na yakkho na peto na tiracchānagato, viññū paṭibalo sārajjituṁ.",
  "pli-tv-bi-vb-ss5:2.1.11": "Khādanīyaṁ nāma",
  "pli-tv-bi-vb-ss5:2.1.12": "pañca bhojanāni udakadantaponaṁ ṭhapetvā avasesaṁ khādanīyaṁ nāma.",
  "pli-tv-bi-vb-ss5:2.1.13": "Bhojanīyaṁ nāma",
  "pli-tv-bi-vb-ss5:2.1.14": "pañca bhojanāni—odano, kummāso, sattu, maccho, maṁsaṁ.",
  "pli-tv-bi-vb-ss5:2.1.15": "“Khādissāmi bhuñjissāmī”ti paṭiggaṇhāti, āpatti thullaccayassa.",
  "pli-tv-bi-vb-ss5:2.1.16": "Ajjhohāre ajjhohāre āpatti saṅghādisesassa.",
  "pli-tv-bi-vb-ss5:2.1.17": "Ayampīti",
  "pli-tv-bi-vb-ss5:2.1.18": "purimāyo upādāya vuccati.",
  "pli-tv-bi-vb-ss5:2.1.19": "Paṭhamāpattikanti",
  "pli-tv-bi-vb-ss5:2.1.20": "saha vatthujjhācārā āpajjati asamanubhāsanāya.",
  "pli-tv-bi-vb-ss5:2.1.21": "Nissāraṇīyanti",
  "pli-tv-bi-vb-ss5:2.1.22": "saṅghamhā nissārīyati.",
  "pli-tv-bi-vb-ss5:2.1.23": "Saṅghādisesoti",
  "pli-tv-bi-vb-ss5:2.1.24": "…pe… tenapi vuccati saṅghādisesoti.",
  "pli-tv-bi-vb-ss5:2.2.1": "Udakadantaponaṁ paṭiggaṇhāti, āpatti dukkaṭassa.",
  "pli-tv-bi-vb-ss5:2.2.2": "Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:2.2.3": "Ajjhohāre ajjhohāre āpatti thullaccayassa.",
  "pli-tv-bi-vb-ss5:2.2.4": "Udakadantaponaṁ paṭiggaṇhāti, āpatti dukkaṭassa.",
  "pli-tv-bi-vb-ss5:2.2.5": "Ubhatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:2.2.6": "Ajjhohāre ajjhohāre āpatti thullaccayassa.",
  "pli-tv-bi-vb-ss5:2.2.7": "Udakadantaponaṁ paṭiggaṇhāti, āpatti dukkaṭassa.",
  "pli-tv-bi-vb-ss5:2.2.8": "Ekatoavassute “khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-ss5:2.2.9": "Ajjhohāre ajjhohāre āpatti dukkaṭassa.",
  "pli-tv-bi-vb-ss5:2.2.10": "Udakadantaponaṁ paṭiggaṇhāti, āpatti dukkaṭassa.",
  "pli-tv-bi-vb-ss5:2.3.1": "Anāpatti—",
  "pli-tv-bi-vb-ss5:2.3.2": "ubhatoanavassutā honti,",
  "pli-tv-bi-vb-ss5:2.3.3": "“anavassuto”ti jānantī paṭiggaṇhāti,",
  "pli-tv-bi-vb-ss5:2.3.4": "ummattikāya,",
  "pli-tv-bi-vb-ss5:2.3.5": "ādikammikāyāti.",
  "pli-tv-bi-vb-ss5:2.3.6": "Pañcamasaṅghādisesasikkhāpadaṁ niṭṭhitaṁ."
}