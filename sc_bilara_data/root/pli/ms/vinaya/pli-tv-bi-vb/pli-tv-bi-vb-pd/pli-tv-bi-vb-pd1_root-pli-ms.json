{
  "pli-tv-bi-vb-pd1:0.1": "Theravāda Vinaya ",
  "pli-tv-bi-vb-pd1:0.2": "Bhikkhunivibhaṅga ",
  "pli-tv-bi-vb-pd1:0.3": "Pāṭidesanīyakaṇḍa ",
  "pli-tv-bi-vb-pd1:0.4": "1. Sappiviññāpanasikkhāpada ",
  "pli-tv-bi-vb-pd1:0.5": "Ime kho panāyyāyo aṭṭha pāṭidesanīyā dhammā uddesaṁ āgacchanti. ",
  "pli-tv-bi-vb-pd1:1.1.0.1": "",
  "pli-tv-bi-vb-pd1:1.1.0.2": "",
  "pli-tv-bi-vb-pd1:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pd1:1.1.2": "Tena kho pana samayena chabbaggiyā bhikkhuniyo sappiṁ viññāpetvā bhuñjanti. ",
  "pli-tv-bi-vb-pd1:1.1.3": "Manussā ujjhāyanti khiyyanti vipācenti—",
  "pli-tv-bi-vb-pd1:1.1.4": "“kathañhi nāma bhikkhuniyo sappiṁ viññāpetvā bhuñjissanti. ",
  "pli-tv-bi-vb-pd1:1.1.5": "Kassa sampannaṁ na manāpaṁ, kassa sāduṁ na ruccatī”ti. ",
  "pli-tv-bi-vb-pd1:1.1.6": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bi-vb-pd1:1.1.7": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pd1:1.1.8": "“kathañhi nāma chabbaggiyā bhikkhuniyo sappiṁ viññāpetvā bhuñjissantī”ti …pe… ",
  "pli-tv-bi-vb-pd1:1.1.9": "“saccaṁ kira, bhikkhave, chabbaggiyā, bhikkhuniyo sappiṁ viññāpetvā bhuñjantī”ti? ",
  "pli-tv-bi-vb-pd1:1.1.10": "“Saccaṁ, bhagavā”ti. ",
  "pli-tv-bi-vb-pd1:1.1.11": "Vigarahi buddho bhagavā …pe… ",
  "pli-tv-bi-vb-pd1:1.1.12": "kathañhi nāma, bhikkhave, chabbaggiyā bhikkhuniyo sappiṁ viññāpetvā bhuñjissanti. ",
  "pli-tv-bi-vb-pd1:1.1.13": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pd1:1.1.14": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pd1:1.1.15.0": "",
  "pli-tv-bi-vb-pd1:1.1.15.1": "“Yā pana bhikkhunī sappiṁ viññāpetvā bhuñjeyya, paṭidesetabbaṁ tāya bhikkhuniyā—",
  "pli-tv-bi-vb-pd1:1.1.16": "‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”ti. ",
  "pli-tv-bi-vb-pd1:1.1.17": "Evañcidaṁ bhagavatā bhikkhunīnaṁ sikkhāpadaṁ paññattaṁ hoti. ",
  "pli-tv-bi-vb-pd1:1.2.0": "",
  "pli-tv-bi-vb-pd1:1.2.1": "Tena kho pana samayena bhikkhuniyo gilānā honti. ",
  "pli-tv-bi-vb-pd1:1.2.2": "Gilānapucchikā bhikkhuniyo gilānā bhikkhuniyo etadavocuṁ—",
  "pli-tv-bi-vb-pd1:1.2.3": "“kacci, ayye, khamanīyaṁ, kacci yāpanīyan”ti? ",
  "pli-tv-bi-vb-pd1:1.2.4": "“Pubbe mayaṁ, ayye, sappiṁ viññāpetvā bhuñjāma, tena no phāsu hoti; ",
  "pli-tv-bi-vb-pd1:1.2.5": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti …pe… ",
  "pli-tv-bi-vb-pd1:1.2.6": "bhagavato etamatthaṁ ārocesuṁ …pe… ",
  "pli-tv-bi-vb-pd1:1.2.7": "anujānāmi, bhikkhave, gilānāya bhikkhuniyā sappiṁ viññāpetvā bhuñjituṁ. ",
  "pli-tv-bi-vb-pd1:1.2.8": "Evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pd1:1.2.9.0": "",
  "pli-tv-bi-vb-pd1:1.2.9.1": "“Yā pana bhikkhunī agilānā sappiṁ viññāpetvā bhuñjeyya, paṭidesetabbaṁ tāya bhikkhuniyā—",
  "pli-tv-bi-vb-pd1:1.2.10": "‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ taṁ paṭidesemī’”ti. ",
  "pli-tv-bi-vb-pd1:2.1.0": "",
  "pli-tv-bi-vb-pd1:2.1.1": "Yā panāti ",
  "pli-tv-bi-vb-pd1:2.1.2": "yā yādisā …pe… ",
  "pli-tv-bi-vb-pd1:2.1.3": "bhikkhunīti ",
  "pli-tv-bi-vb-pd1:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pd1:2.1.5": "Agilānā nāma ",
  "pli-tv-bi-vb-pd1:2.1.6": "yassā vinā sappinā phāsu hoti. ",
  "pli-tv-bi-vb-pd1:2.1.7": "Gilānā nāma ",
  "pli-tv-bi-vb-pd1:2.1.8": "yassā vinā sappinā na phāsu hoti. ",
  "pli-tv-bi-vb-pd1:2.1.9": "Sappi nāma ",
  "pli-tv-bi-vb-pd1:2.1.10": "gosappi vā ajikāsappi vā mahiṁsasappi vā. Yesaṁ maṁsaṁ kappati tesaṁ sappi. ",
  "pli-tv-bi-vb-pd1:2.1.11": "Agilānā attano atthāya viññāpeti, payoge dukkaṭaṁ. ",
  "pli-tv-bi-vb-pd1:2.1.12": "Paṭilābhena “bhuñjissāmī”ti paṭiggaṇhāti, āpatti dukkaṭassa. ",
  "pli-tv-bi-vb-pd1:2.1.13": "Ajjhohāre ajjhohāre āpatti pāṭidesanīyassa. ",
  "pli-tv-bi-vb-pd1:2.2.0": "",
  "pli-tv-bi-vb-pd1:2.2.1": "Agilānā agilānasaññā sappiṁ viññāpetvā bhuñjati, āpatti pāṭidesanīyassa. ",
  "pli-tv-bi-vb-pd1:2.2.2": "Agilānā vematikā sappiṁ viññāpetvā bhuñjati, āpatti pāṭidesanīyassa. ",
  "pli-tv-bi-vb-pd1:2.2.3": "Agilānā gilānasaññā sappiṁ viññāpetvā bhuñjati, āpatti pāṭidesanīyassa. ",
  "pli-tv-bi-vb-pd1:2.2.4": "Gilānā agilānasaññā, āpatti dukkaṭassa. ",
  "pli-tv-bi-vb-pd1:2.2.5": "Gilānā vematikā, āpatti dukkaṭassa. ",
  "pli-tv-bi-vb-pd1:2.2.6": "Gilānā gilānasaññā, anāpatti. ",
  "pli-tv-bi-vb-pd1:2.3.0": "",
  "pli-tv-bi-vb-pd1:2.3.1": "Anāpatti—",
  "pli-tv-bi-vb-pd1:2.3.2": "gilānāya, ",
  "pli-tv-bi-vb-pd1:2.3.3": "gilānā hutvā viññāpetvā agilānā bhuñjati, ",
  "pli-tv-bi-vb-pd1:2.3.4": "gilānāya sesakaṁ bhuñjati, ",
  "pli-tv-bi-vb-pd1:2.3.5": "ñātakānaṁ, ",
  "pli-tv-bi-vb-pd1:2.3.6": "pavāritānaṁ, ",
  "pli-tv-bi-vb-pd1:2.3.7": "aññassatthāya, ",
  "pli-tv-bi-vb-pd1:2.3.8": "attano dhanena, ",
  "pli-tv-bi-vb-pd1:2.3.9": "ummattikāya, ",
  "pli-tv-bi-vb-pd1:2.3.10": "ādikammikāyāti. ",
  "pli-tv-bi-vb-pd1:2.3.11": "Paṭhamapāṭidesanīyasikkhāpadaṁ niṭṭhitaṁ. "
}