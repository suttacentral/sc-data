{
  "pli-tv-bi-vb-np8:0.1": "Theravāda Vinaya ",
  "pli-tv-bi-vb-np8:0.2": "Bhikkhunivibhaṅga ",
  "pli-tv-bi-vb-np8:0.3": "Nissaggiyakaṇḍa ",
  "pli-tv-bi-vb-np8:0.4": "Pattavagga ",
  "pli-tv-bi-vb-np8:0.5": "8. Gaṇikacetāpanasikkhāpada ",
  "pli-tv-bi-vb-np8:1.0": "",
  "pli-tv-bi-vb-np8:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-np8:1.2": "Tena kho pana samayena aññatarassa pūgassa pariveṇavāsikā bhikkhuniyo yāguyā kilamanti. ",
  "pli-tv-bi-vb-np8:1.3": "Atha kho so pūgo bhikkhunīnaṁ yāguatthāya chandakaṁ saṅgharitvā aññatarassa āpaṇikassa ghare parikkhāraṁ nikkhipitvā bhikkhuniyo upasaṅkamitvā etadavoca—",
  "pli-tv-bi-vb-np8:1.4": "“amukassa, ayye, āpaṇikassa ghare yāguatthāya parikkhāro nikkhitto, tato taṇḍulaṁ āharāpetvā yāguṁ pacāpetvā paribhuñjathā”ti. ",
  "pli-tv-bi-vb-np8:1.5": "Bhikkhuniyo tena parikkhārena bhesajjaṁ cetāpetvā paribhuñjiṁsu. ",
  "pli-tv-bi-vb-np8:1.6": "So pūgo jānitvā ujjhāyati khiyyati vipāceti—",
  "pli-tv-bi-vb-np8:1.7": "“kathañhi nāma bhikkhuniyo aññadatthikena parikkhārena aññuddisikena mahājanikena aññaṁ cetāpessantī”ti …pe… ",
  "pli-tv-bi-vb-np8:1.8": "“saccaṁ kira, bhikkhave, bhikkhuniyo aññadatthikena parikkhārena aññuddisikena mahājanikena aññaṁ cetāpentī”ti? ",
  "pli-tv-bi-vb-np8:1.9": "“Saccaṁ, bhagavā”ti. ",
  "pli-tv-bi-vb-np8:1.10": "Vigarahi buddho bhagavā …pe… ",
  "pli-tv-bi-vb-np8:1.11": "kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena aññaṁ cetāpessanti. ",
  "pli-tv-bi-vb-np8:1.12": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-np8:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-np8:1.14.0": "",
  "pli-tv-bi-vb-np8:1.14.1": "“Yā pana bhikkhunī aññadatthikena parikkhārena aññuddisikena mahājanikena aññaṁ cetāpeyya, nissaggiyaṁ pācittiyan”ti. ",
  "pli-tv-bi-vb-np8:2.0": "",
  "pli-tv-bi-vb-np8:2.1": "Yā panāti ",
  "pli-tv-bi-vb-np8:2.2": "yā yādisā …pe… ",
  "pli-tv-bi-vb-np8:2.3": "bhikkhunīti ",
  "pli-tv-bi-vb-np8:2.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-np8:2.5": "Aññadatthikena parikkhārena aññuddisikenāti ",
  "pli-tv-bi-vb-np8:2.6": "aññassatthāya dinnena. ",
  "pli-tv-bi-vb-np8:2.7": "Mahājanikenāti ",
  "pli-tv-bi-vb-np8:2.8": "gaṇassa, na saṅghassa, na ekabhikkhuniyā. ",
  "pli-tv-bi-vb-np8:2.9": "Aññaṁ cetāpeyyāti ",
  "pli-tv-bi-vb-np8:2.10": "yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. ",
  "pli-tv-bi-vb-np8:2.11": "Paṭilābhena nissaggiyaṁ hoti. ",
  "pli-tv-bi-vb-np8:2.12": "Nissajjitabbaṁ saṅghassa vā gaṇassa vā ekabhikkhuniyā vā. ",
  "pli-tv-bi-vb-np8:2.13": "Evañca pana, bhikkhave, nissajjitabbaṁ. ",
  "pli-tv-bi-vb-np8:2.14": "…pe… ",
  "pli-tv-bi-vb-np8:2.15": "“idaṁ me, ayye, aññadatthikena parikkhārena aññuddisikena mahājanikena aññaṁ cetāpitaṁ nissaggiyaṁ imāhaṁ saṅghassa nissajjāmī”ti …pe… ",
  "pli-tv-bi-vb-np8:2.16": "dadeyyā”ti …pe… ",
  "pli-tv-bi-vb-np8:2.17": "dadeyyun”ti …pe… ",
  "pli-tv-bi-vb-np8:2.18": "ayyāya dammī”ti. ",
  "pli-tv-bi-vb-np8:2.19.0": "",
  "pli-tv-bi-vb-np8:2.19.1": "Aññadatthike aññadatthikasaññā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np8:2.20": "Aññadatthike vematikā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np8:2.21": "Aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np8:2.22": "Nissaṭṭhaṁ paṭilabhitvā yathādāne upanetabbaṁ. ",
  "pli-tv-bi-vb-np8:2.23": "Anaññadatthike aññadatthikasaññā, āpatti dukkaṭassa. ",
  "pli-tv-bi-vb-np8:2.24": "Anaññadatthike vematikā, āpatti dukkaṭassa. ",
  "pli-tv-bi-vb-np8:2.25": "Anaññadatthike anaññadatthikasaññā, anāpatti. ",
  "pli-tv-bi-vb-np8:2.26.0": "",
  "pli-tv-bi-vb-np8:2.26.1": "Anāpatti—",
  "pli-tv-bi-vb-np8:2.27": "sesakaṁ upaneti, ",
  "pli-tv-bi-vb-np8:2.28": "sāmike apaloketvā upaneti, ",
  "pli-tv-bi-vb-np8:2.29": "āpadāsu, ",
  "pli-tv-bi-vb-np8:2.30": "ummattikāya, ",
  "pli-tv-bi-vb-np8:2.31": "ādikammikāyāti. ",
  "pli-tv-bi-vb-np8:2.32": "Aṭṭhamasikkhāpadaṁ niṭṭhitaṁ. "
}