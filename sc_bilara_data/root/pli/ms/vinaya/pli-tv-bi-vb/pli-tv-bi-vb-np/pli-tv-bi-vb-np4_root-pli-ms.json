{
  "pli-tv-bi-vb-np4:0.1": "Theravāda Vinaya ",
  "pli-tv-bi-vb-np4:0.2": "Bhikkhunivibhaṅga ",
  "pli-tv-bi-vb-np4:0.3": "Nissaggiyakaṇḍa ",
  "pli-tv-bi-vb-np4:0.4": "Pattavagga ",
  "pli-tv-bi-vb-np4:0.5": "4. Aññaviññāpanasikkhāpada ",
  "pli-tv-bi-vb-np4:1.0": "",
  "pli-tv-bi-vb-np4:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-np4:1.2": "Tena kho pana samayena thullanandā bhikkhunī gilānā hoti. ",
  "pli-tv-bi-vb-np4:1.3": "Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ etadavoca—",
  "pli-tv-bi-vb-np4:1.4": "“kiṁ te, ayye, aphāsu, kiṁ āharīyatū”ti? ",
  "pli-tv-bi-vb-np4:1.5": "“Sappinā me, āvuso, attho”ti. ",
  "pli-tv-bi-vb-np4:1.6": "Atha kho so upāsako aññatarassa āpaṇikassa gharā kahāpaṇassa sappiṁ āharitvā thullanandāya bhikkhuniyā adāsi. ",
  "pli-tv-bi-vb-np4:1.7": "Thullanandā bhikkhunī evamāha—",
  "pli-tv-bi-vb-np4:1.8": "“na me, āvuso, sappinā attho; ",
  "pli-tv-bi-vb-np4:1.9": "telena me attho”ti. ",
  "pli-tv-bi-vb-np4:1.10": "Atha kho so upāsako yena so āpaṇiko tenupasaṅkami; upasaṅkamitvā taṁ āpaṇikaṁ etadavoca—",
  "pli-tv-bi-vb-np4:1.11": "“na kirāyyo, ayyāya sappinā attho, telena attho. ",
  "pli-tv-bi-vb-np4:1.12": "Handa te sappiṁ, telaṁ me dehī”ti. ",
  "pli-tv-bi-vb-np4:1.13": "“Sace mayaṁ, ayyo, vikkītaṁ bhaṇḍaṁ puna ādiyissāma, kadā amhākaṁ bhaṇḍaṁ vikkāyissati; ",
  "pli-tv-bi-vb-np4:1.14": "sappissa kayena sappi haṭaṁ, telassa kayaṁ āhara, telaṁ harissasī”ti. ",
  "pli-tv-bi-vb-np4:1.15": "Atha kho so upāsako ujjhāyati khiyyati vipāceti—",
  "pli-tv-bi-vb-np4:1.16": "“kathañhi nāma ayyā thullanandā aññaṁ viññāpetvā aññaṁ viññāpessatī”ti. ",
  "pli-tv-bi-vb-np4:1.17": "Assosuṁ kho bhikkhuniyo tassa upāsakassa ujjhāyantassa khiyyantassa vipācentassa. ",
  "pli-tv-bi-vb-np4:1.18": "Yā tā bhikkhuniyo appicchā …pe… tā ujjhāyanti khiyyanti vipācenti …pe… ",
  "pli-tv-bi-vb-np4:1.19": "atha kho tā bhikkhuniyo bhikkhūnaṁ etamatthaṁ ārocesuṁ. ",
  "pli-tv-bi-vb-np4:1.20": "Bhikkhū bhagavato etamatthaṁ ārocesuṁ …pe… ",
  "pli-tv-bi-vb-np4:1.21": "“saccaṁ kira, bhikkhave, thullanandā bhikkhunī aññaṁ viññāpetvā aññaṁ viññāpetī”ti? ",
  "pli-tv-bi-vb-np4:1.22": "“Saccaṁ, bhagavā”ti. ",
  "pli-tv-bi-vb-np4:1.23": "Vigarahi buddho bhagavā …pe… ",
  "pli-tv-bi-vb-np4:1.24": "kathañhi nāma, bhikkhave, thullanandā bhikkhunī aññaṁ viññāpetvā aññaṁ viññāpessati. ",
  "pli-tv-bi-vb-np4:1.25": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-np4:1.26": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-np4:1.27.0": "",
  "pli-tv-bi-vb-np4:1.27.1": "“Yā pana bhikkhunī aññaṁ viññāpetvā aññaṁ viññāpeyya, nissaggiyaṁ pācittiyan”ti. ",
  "pli-tv-bi-vb-np4:2.1.0": "",
  "pli-tv-bi-vb-np4:2.1.1": "Yā panāti ",
  "pli-tv-bi-vb-np4:2.1.2": "yā yādisā …pe… ",
  "pli-tv-bi-vb-np4:2.1.3": "bhikkhunīti ",
  "pli-tv-bi-vb-np4:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-np4:2.1.5": "Aññaṁ viññāpetvāti ",
  "pli-tv-bi-vb-np4:2.1.6": "yaṁ kiñci viññāpetvā. ",
  "pli-tv-bi-vb-np4:2.1.7": "Aññaṁ viññāpeyyāti ",
  "pli-tv-bi-vb-np4:2.1.8": "taṁ ṭhapetvā aññaṁ viññāpeti, payoge dukkaṭaṁ. ",
  "pli-tv-bi-vb-np4:2.1.9": "Paṭilābhena nissaggiyaṁ hoti. ",
  "pli-tv-bi-vb-np4:2.1.10": "Nissajjitabbaṁ saṅghassa vā gaṇassa vā ekabhikkhuniyā vā. ",
  "pli-tv-bi-vb-np4:2.1.11": "Evañca pana, bhikkhave, nissajjitabbaṁ. ",
  "pli-tv-bi-vb-np4:2.1.12": "…pe… ",
  "pli-tv-bi-vb-np4:2.1.13": "“idaṁ me, ayye, aññaṁ viññāpetvā aññaṁ viññāpitaṁ nissaggiyaṁ, imāhaṁ saṅghassa nissajjāmī”ti …pe… ",
  "pli-tv-bi-vb-np4:2.1.14": "dadeyyā”ti …pe… ",
  "pli-tv-bi-vb-np4:2.1.15": "dadeyyun”ti …pe… ",
  "pli-tv-bi-vb-np4:2.1.16": "ayyāya dammī”ti. ",
  "pli-tv-bi-vb-np4:2.2.0": "",
  "pli-tv-bi-vb-np4:2.2.1": "Aññe aññasaññā aññaṁ viññāpeti, nissaggiyaṁ pācittiyaṁ. ",
  "pli-tv-bi-vb-np4:2.2.2": "Aññe vematikā aññaṁ viññāpeti, nissaggiyaṁ pācittiyaṁ. ",
  "pli-tv-bi-vb-np4:2.2.3": "Aññe anaññasaññā aññaṁ viññāpeti, nissaggiyaṁ pācittiyaṁ. ",
  "pli-tv-bi-vb-np4:2.2.4": "Anaññe aññasaññā anaññaṁ viññāpeti, āpatti dukkaṭassa. ",
  "pli-tv-bi-vb-np4:2.2.5": "Anaññe vematikā anaññaṁ viññāpeti, āpatti dukkaṭassa. ",
  "pli-tv-bi-vb-np4:2.2.6": "Anaññe anaññasaññā, anāpatti. ",
  "pli-tv-bi-vb-np4:2.3.0": "",
  "pli-tv-bi-vb-np4:2.3.1": "Anāpatti—",
  "pli-tv-bi-vb-np4:2.3.2": "taññeva viññāpeti, aññañca viññāpeti, ",
  "pli-tv-bi-vb-np4:2.3.3": "ānisaṁsaṁ dassetvā viññāpeti, ",
  "pli-tv-bi-vb-np4:2.3.4": "ummattikāya, ",
  "pli-tv-bi-vb-np4:2.3.5": "ādikammikāyāti. ",
  "pli-tv-bi-vb-np4:2.3.6": "Catutthasikkhāpadaṁ niṭṭhitaṁ. "
}