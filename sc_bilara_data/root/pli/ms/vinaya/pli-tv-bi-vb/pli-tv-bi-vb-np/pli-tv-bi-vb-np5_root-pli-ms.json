{
  "pli-tv-bi-vb-np5:0.1": "Theravāda Vinaya ",
  "pli-tv-bi-vb-np5:0.2": "Bhikkhunivibhaṅga ",
  "pli-tv-bi-vb-np5:0.3": "Nissaggiyakaṇḍa ",
  "pli-tv-bi-vb-np5:0.4": "Pattavagga ",
  "pli-tv-bi-vb-np5:0.5": "5. Aññacetāpanasikkhāpada ",
  "pli-tv-bi-vb-np5:1.0": "",
  "pli-tv-bi-vb-np5:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-np5:1.2": "Tena kho pana samayena thullanandā bhikkhunī gilānā hoti. ",
  "pli-tv-bi-vb-np5:1.3": "Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ etadavoca—",
  "pli-tv-bi-vb-np5:1.4": "“kacci, ayye, khamanīyaṁ kacci yāpanīyan”ti? ",
  "pli-tv-bi-vb-np5:1.5": "“Na me, āvuso, khamanīyaṁ, na yāpanīyan”ti. ",
  "pli-tv-bi-vb-np5:1.6": "“Amukassa, ayye, āpaṇikassa ghare kahāpaṇaṁ nikkhipissāmi, tato yaṁ iccheyyāsi taṁ āharāpeyyāsī”ti. ",
  "pli-tv-bi-vb-np5:1.7": "Thullanandā bhikkhunī aññataraṁ sikkhamānaṁ āṇāpesi—",
  "pli-tv-bi-vb-np5:1.8": "“gaccha, sikkhamāne, amukassa āpaṇikassa gharā kahāpaṇassa telaṁ āharā”ti. ",
  "pli-tv-bi-vb-np5:1.9": "Atha kho sā sikkhamānā tassa āpaṇikassa gharā kahāpaṇassa telaṁ āharitvā thullanandāya bhikkhuniyā adāsi. ",
  "pli-tv-bi-vb-np5:1.10": "Thullanandā bhikkhunī evamāha—",
  "pli-tv-bi-vb-np5:1.11": "“na me, sikkhamāne, telena attho, sappinā me attho”ti. ",
  "pli-tv-bi-vb-np5:1.12": "Atha kho sā sikkhamānā yena so āpaṇiko tenupasaṅkami; upasaṅkamitvā taṁ āpaṇikaṁ etadavoca—",
  "pli-tv-bi-vb-np5:1.13": "“na kira, āvuso, ayyāya telena attho, sappinā attho, handa te telaṁ, sappiṁ me dehī”ti. ",
  "pli-tv-bi-vb-np5:1.14": "“Sace mayaṁ, ayye, vikkītaṁ bhaṇḍaṁ puna ādiyissāma, kadā amhākaṁ bhaṇḍaṁ vikkāyissati. ",
  "pli-tv-bi-vb-np5:1.15": "Telassa kayena telaṁ haṭaṁ, sappissa kayaṁ āhara, sappiṁ harissasī”ti. ",
  "pli-tv-bi-vb-np5:1.16": "Atha kho sā sikkhamānā rodantī aṭṭhāsi. ",
  "pli-tv-bi-vb-np5:1.17": "Bhikkhuniyo taṁ sikkhamānaṁ etadavocuṁ—",
  "pli-tv-bi-vb-np5:1.18": "“kissa tvaṁ, sikkhamāne, rodasī”ti? ",
  "pli-tv-bi-vb-np5:1.19": "Atha kho sā sikkhamānā bhikkhunīnaṁ etamatthaṁ ārocesi. ",
  "pli-tv-bi-vb-np5:1.20": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-np5:1.21": "“kathañhi nāma ayyā thullanandā aññaṁ cetāpetvā aññaṁ cetāpessatī”ti …pe… ",
  "pli-tv-bi-vb-np5:1.22": "“saccaṁ kira, bhikkhave, thullanandā bhikkhunī aññaṁ cetāpetvā aññaṁ cetāpetī”ti? ",
  "pli-tv-bi-vb-np5:1.23": "“Saccaṁ, bhagavā”ti. ",
  "pli-tv-bi-vb-np5:1.24": "Vigarahi buddho bhagavā …pe… ",
  "pli-tv-bi-vb-np5:1.25": "kathañhi nāma, bhikkhave, thullanandā bhikkhunī aññaṁ cetāpetvā aññaṁ cetāpessati. ",
  "pli-tv-bi-vb-np5:1.26": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-np5:1.27": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-np5:1.28.0": "",
  "pli-tv-bi-vb-np5:1.28.1": "“Yā pana bhikkhunī aññaṁ cetāpetvā aññaṁ cetāpeyya, nissaggiyaṁ pācittiyan”ti. ",
  "pli-tv-bi-vb-np5:2.0": "",
  "pli-tv-bi-vb-np5:2.1": "Yā panāti ",
  "pli-tv-bi-vb-np5:2.2": "yā yādisā …pe… ",
  "pli-tv-bi-vb-np5:2.3": "bhikkhunīti ",
  "pli-tv-bi-vb-np5:2.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-np5:2.5": "Aññaṁ cetāpetvāti ",
  "pli-tv-bi-vb-np5:2.6": "yaṁ kiñci cetāpetvā. ",
  "pli-tv-bi-vb-np5:2.7": "Aññaṁ cetāpeyyāti ",
  "pli-tv-bi-vb-np5:2.8": "taṁ ṭhapetvā aññaṁ cetāpeti, payoge dukkaṭaṁ. ",
  "pli-tv-bi-vb-np5:2.9": "Paṭilābhena nissaggiyaṁ hoti. ",
  "pli-tv-bi-vb-np5:2.10": "Nissajjitabbaṁ saṅghassa vā gaṇassa vā ekabhikkhuniyā vā. ",
  "pli-tv-bi-vb-np5:2.11": "Evañca pana, bhikkhave, nissajjitabbaṁ. ",
  "pli-tv-bi-vb-np5:2.12": "…pe… ",
  "pli-tv-bi-vb-np5:2.13": "“idaṁ me, ayye, aññaṁ cetāpetvā aññaṁ cetāpitaṁ nissaggiyaṁ, imāhaṁ saṅghassa nissajjāmī”ti …pe… ",
  "pli-tv-bi-vb-np5:2.14": "dadeyyāti …pe… ",
  "pli-tv-bi-vb-np5:2.15": "dadeyyunti …pe… ",
  "pli-tv-bi-vb-np5:2.16": "ayyāya dammīti. ",
  "pli-tv-bi-vb-np5:2.17.0": "",
  "pli-tv-bi-vb-np5:2.17.1": "Aññe aññasaññā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np5:2.18": "Aññe vematikā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np5:2.19": "Aññe anaññasaññā aññaṁ cetāpeti, nissaggiyaṁ pācittiyaṁ. ",
  "pli-tv-bi-vb-np5:2.20": "Anaññe aññasaññā anaññaṁ cetāpeti, āpatti dukkaṭassa. ",
  "pli-tv-bi-vb-np5:2.21": "Anaññe vematikā anaññaṁ cetāpeti, āpatti dukkaṭassa. ",
  "pli-tv-bi-vb-np5:2.22": "Anaññe anaññasaññā anāpatti. ",
  "pli-tv-bi-vb-np5:2.23.0": "",
  "pli-tv-bi-vb-np5:2.23.1": "Anāpatti—",
  "pli-tv-bi-vb-np5:2.24": "taññeva cetāpeti, aññañca cetāpeti, ",
  "pli-tv-bi-vb-np5:2.25": "ānisaṁsaṁ dassetvā cetāpeti, ",
  "pli-tv-bi-vb-np5:2.26": "ummattikāya, ",
  "pli-tv-bi-vb-np5:2.27": "ādikammikāyāti. ",
  "pli-tv-bi-vb-np5:2.28": "Pañcamasikkhāpadaṁ niṭṭhitaṁ. "
}