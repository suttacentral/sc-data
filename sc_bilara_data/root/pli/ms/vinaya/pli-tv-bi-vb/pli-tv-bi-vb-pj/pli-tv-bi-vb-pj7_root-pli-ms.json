{
  "pli-tv-bi-vb-pj7:0.1": "Theravāda Vinaya ",
  "pli-tv-bi-vb-pj7:0.2": "Bhikkhunivibhaṅga ",
  "pli-tv-bi-vb-pj7:0.3": "Pārājikakaṇḍa ",
  "pli-tv-bi-vb-pj7:0.4": "7. Ukkhittānuvattikāsikkhāpada ",
  "pli-tv-bi-vb-pj7:1.0": "",
  "pli-tv-bi-vb-pj7:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bi-vb-pj7:1.2": "Tena kho pana samayena thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattati. ",
  "pli-tv-bi-vb-pj7:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pj7:1.4": "“kathañhi nāma ayyā thullanandā samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissatī”ti …pe… ",
  "pli-tv-bi-vb-pj7:1.5": "“saccaṁ kira, bhikkhave, thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattatī”ti? ",
  "pli-tv-bi-vb-pj7:1.6": "“Saccaṁ, bhagavā”ti. ",
  "pli-tv-bi-vb-pj7:1.7": "Vigarahi buddho bhagavā …pe… ",
  "pli-tv-bi-vb-pj7:1.8": "kathañhi nāma, bhikkhave, thullanandā bhikkhunī samaggena saṅghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissati. ",
  "pli-tv-bi-vb-pj7:1.9": "Netaṁ, bhikkhave, appasannānaṁ vā pasādāya …pe… ",
  "pli-tv-bi-vb-pj7:1.10": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pj7:1.11.0": "",
  "pli-tv-bi-vb-pj7:1.11.1": "“Yā pana bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvatteyya, sā bhikkhunī bhikkhunīhi evamassa vacanīyā—",
  "pli-tv-bi-vb-pj7:1.12": "‘eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo, māyye, etaṁ bhikkhuṁ anuvattī’ti. ",
  "pli-tv-bi-vb-pj7:1.13": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. ",
  "pli-tv-bi-vb-pj7:1.14": "Yāvatatiyañce samanubhāsiyamānā taṁ paṭinissajjeyya, iccetaṁ kusalaṁ. ",
  "pli-tv-bi-vb-pj7:1.15": "No ce paṭinissajjeyya, ayampi pārājikā hoti asaṁvāsā ukkhittānuvattikā”ti. ",
  "pli-tv-bi-vb-pj7:2.1.0": "",
  "pli-tv-bi-vb-pj7:2.1.1": "Yā panāti ",
  "pli-tv-bi-vb-pj7:2.1.2": "yā yādisā …pe… ",
  "pli-tv-bi-vb-pj7:2.1.3": "bhikkhunīti ",
  "pli-tv-bi-vb-pj7:2.1.4": "…pe… ayaṁ imasmiṁ atthe adhippetā bhikkhunīti. ",
  "pli-tv-bi-vb-pj7:2.1.5": "Samaggo nāma saṅgho ",
  "pli-tv-bi-vb-pj7:2.1.6": "samānasaṁvāsako samānasīmāyaṁ ṭhito. ",
  "pli-tv-bi-vb-pj7:2.1.7": "Ukkhitto nāma ",
  "pli-tv-bi-vb-pj7:2.1.8": "āpattiyā adassane vā appaṭikamme vā appaṭinissagge vā ukkhitto. ",
  "pli-tv-bi-vb-pj7:2.1.9": "Dhammena vinayenāti ",
  "pli-tv-bi-vb-pj7:2.1.10": "yena dhammena yena vinayena. ",
  "pli-tv-bi-vb-pj7:2.1.11": "Satthusāsanenāti ",
  "pli-tv-bi-vb-pj7:2.1.12": "jinasāsanena buddhasāsanena. ",
  "pli-tv-bi-vb-pj7:2.1.13": "Anādaro nāma ",
  "pli-tv-bi-vb-pj7:2.1.14": "saṅghaṁ vā gaṇaṁ vā puggalaṁ vā kammaṁ vā nādiyati. ",
  "pli-tv-bi-vb-pj7:2.1.15": "Appaṭikāro nāma ",
  "pli-tv-bi-vb-pj7:2.1.16": "ukkhitto anosārito. ",
  "pli-tv-bi-vb-pj7:2.1.17": "Akatasahāyo nāma ",
  "pli-tv-bi-vb-pj7:2.1.18": "samānasaṁvāsakā bhikkhū vuccanti sahāyā. ",
  "pli-tv-bi-vb-pj7:2.1.19": "So tehi saddhiṁ natthi, tena vuccati akatasahāyoti. ",
  "pli-tv-bi-vb-pj7:2.1.20": "Tamanuvatteyyāti ",
  "pli-tv-bi-vb-pj7:2.1.21": "yaṁdiṭṭhiko so hoti yaṅkhantiko yaṁruciko, sāpi taṁdiṭṭhikā hoti taṅkhantikā taṁrucikā. ",
  "pli-tv-bi-vb-pj7:2.1.22": "Sā bhikkhunīti ",
  "pli-tv-bi-vb-pj7:2.1.23": "yā sā ukkhittānuvattikā bhikkhunī. ",
  "pli-tv-bi-vb-pj7:2.1.24": "Bhikkhunīhīti ",
  "pli-tv-bi-vb-pj7:2.1.25": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-pj7:2.1.26": "“eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo. ",
  "pli-tv-bi-vb-pj7:2.1.27": "Māyye, etaṁ bhikkhuṁ anuvattī”ti. ",
  "pli-tv-bi-vb-pj7:2.1.28": "Dutiyampi vattabbā. ",
  "pli-tv-bi-vb-pj7:2.1.29": "Tatiyampi vattabbā. ",
  "pli-tv-bi-vb-pj7:2.1.30": "Sace paṭinissajjati, iccetaṁ kusalaṁ; ",
  "pli-tv-bi-vb-pj7:2.1.31": "no ce paṭinissajjati, āpatti dukkaṭassa. ",
  "pli-tv-bi-vb-pj7:2.1.32": "Sutvā na vadanti, āpatti dukkaṭassa. ",
  "pli-tv-bi-vb-pj7:2.1.33": "Sā bhikkhunī saṅghamajjhampi ākaḍḍhitvā vattabbā—",
  "pli-tv-bi-vb-pj7:2.1.34": "“eso kho, ayye, bhikkhu samaggena saṅghena ukkhitto dhammena vinayena satthusāsanena anādaro appaṭikāro akatasahāyo. ",
  "pli-tv-bi-vb-pj7:2.1.35": "Māyye, etaṁ bhikkhuṁ anuvattīti. ",
  "pli-tv-bi-vb-pj7:2.1.36": "Dutiyampi vattabbā. ",
  "pli-tv-bi-vb-pj7:2.1.37": "Tatiyampi vattabbā. ",
  "pli-tv-bi-vb-pj7:2.1.38": "Sace paṭinissajjati, iccetaṁ kusalaṁ. ",
  "pli-tv-bi-vb-pj7:2.1.39": "No ce paṭinissajjati, āpatti dukkaṭassa. ",
  "pli-tv-bi-vb-pj7:2.1.40": "Sā bhikkhunī samanubhāsitabbā. ",
  "pli-tv-bi-vb-pj7:2.1.41": "Evañca pana, bhikkhave, samanubhāsitabbā. ",
  "pli-tv-bi-vb-pj7:2.1.42": "Byattāya bhikkhuniyā paṭibalāya saṅgho ñāpetabbo—",
  "pli-tv-bi-vb-pj7:2.1.43": "‘Suṇātu me, ayye, saṅgho. ",
  "pli-tv-bi-vb-pj7:2.1.44": "Ayaṁ itthannāmā bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati, sā taṁ vatthuṁ na paṭinissajjati. ",
  "pli-tv-bi-vb-pj7:2.1.45": "Yadi saṅghassa pattakallaṁ, saṅgho itthannāmaṁ bhikkhuniṁ samanubhāseyya tassa vatthussa paṭinissaggāya. ",
  "pli-tv-bi-vb-pj7:2.1.46": "Esā ñatti. ",
  "pli-tv-bi-vb-pj7:2.1.47": "Suṇātu me, ayye, saṅgho. ",
  "pli-tv-bi-vb-pj7:2.1.48": "Ayaṁ itthannāmā bhikkhunī samaggena saṅghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati. ",
  "pli-tv-bi-vb-pj7:2.1.49": "Sā taṁ vatthuṁ na paṭinissajjati. ",
  "pli-tv-bi-vb-pj7:2.1.50": "Saṅgho itthannāmaṁ bhikkhuniṁ samanubhāsati tassa vatthussa paṭinissaggāya. ",
  "pli-tv-bi-vb-pj7:2.1.51": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; ",
  "pli-tv-bi-vb-pj7:2.1.52": "yassā nakkhamati, sā bhāseyya. ",
  "pli-tv-bi-vb-pj7:2.1.53": "Dutiyampi etamatthaṁ vadāmi …pe… ",
  "pli-tv-bi-vb-pj7:2.1.54": "tatiyampi etamatthaṁ vadāmi …pe…. ",
  "pli-tv-bi-vb-pj7:2.1.55": "Samanubhaṭṭhā saṅghena itthannāmā bhikkhunī tassa vatthussa paṭinissaggāya. ",
  "pli-tv-bi-vb-pj7:2.1.56": "Khamati saṅghassa, tasmā tuṇhī, evametaṁ dhārayāmī’”ti. ",
  "pli-tv-bi-vb-pj7:2.1.57": "Ñattiyā dukkaṭaṁ, ",
  "pli-tv-bi-vb-pj7:2.1.58": "dvīhi kammavācāhi thullaccayā, ",
  "pli-tv-bi-vb-pj7:2.1.59": "kammavācā pariyosāne āpatti pārājikassa. ",
  "pli-tv-bi-vb-pj7:2.1.60": "Ayampīti ",
  "pli-tv-bi-vb-pj7:2.1.61": "purimāyo upādāya vuccati. ",
  "pli-tv-bi-vb-pj7:2.1.62": "Pārājikā hotīti ",
  "pli-tv-bi-vb-pj7:2.1.63": "seyyathāpi nāma puthusilā dvedhā bhinnā appaṭisandhikā hoti, evameva bhikkhunī yāvatatiyaṁ samanubhāsanāya na paṭinissajjantī assamaṇī hoti asakyadhītā. Tena vuccati pārājikā hotīti. ",
  "pli-tv-bi-vb-pj7:2.1.64": "Asaṁvāsāti ",
  "pli-tv-bi-vb-pj7:2.1.65": "saṁvāso nāma ekakammaṁ ekuddeso samasikkhatā. Eso saṁvāso nāma. ",
  "pli-tv-bi-vb-pj7:2.1.66": "So tāya saddhiṁ natthi. Tena vuccati asaṁvāsāti. ",
  "pli-tv-bi-vb-pj7:2.2.0": "",
  "pli-tv-bi-vb-pj7:2.2.1": "Dhammakamme dhammakammasaññā na paṭinissajjati, āpatti pārājikassa. ",
  "pli-tv-bi-vb-pj7:2.2.2": "Dhammakamme vematikā na paṭinissajjati, āpatti pārājikassa. ",
  "pli-tv-bi-vb-pj7:2.2.3": "Dhammakamme adhammakammasaññā na paṭinissajjati, āpatti pārājikassa. ",
  "pli-tv-bi-vb-pj7:2.2.4": "Adhammakamme dhammakammasaññā, āpatti dukkaṭassa. ",
  "pli-tv-bi-vb-pj7:2.2.5": "Adhammakamme vematikā, āpatti dukkaṭassa. ",
  "pli-tv-bi-vb-pj7:2.2.6": "Adhammakamme adhammakammasaññā, āpatti dukkaṭassa. ",
  "pli-tv-bi-vb-pj7:2.3.0": "",
  "pli-tv-bi-vb-pj7:2.3.1": "Anāpatti—",
  "pli-tv-bi-vb-pj7:2.3.2": "asamanubhāsantiyā, ",
  "pli-tv-bi-vb-pj7:2.3.3": "paṭinissajjantiyā, ",
  "pli-tv-bi-vb-pj7:2.3.4": "ummattikāya …pe…, ",
  "pli-tv-bi-vb-pj7:2.3.5": "",
  "pli-tv-bi-vb-pj7:2.3.6": "",
  "pli-tv-bi-vb-pj7:2.3.7": "ādikammikāyāti. ",
  "pli-tv-bi-vb-pj7:2.3.8": "Tatiyapārājikaṁ samattaṁ. "
}