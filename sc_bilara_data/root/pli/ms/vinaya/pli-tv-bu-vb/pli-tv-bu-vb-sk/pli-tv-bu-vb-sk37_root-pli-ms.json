{
  "pli-tv-bu-vb-sk37:0.1": "Theravāda Vinaya ",
  "pli-tv-bu-vb-sk37:0.2": "Mahāvibhaṅga ",
  "pli-tv-bu-vb-sk37:0.3": "Sekhiyakaṇḍa ",
  "pli-tv-bu-vb-sk37:0.4": "Sakkaccavagga ",
  "pli-tv-bu-vb-sk37:0.5": "37. Sūpodanaviññattisikkhāpada ",
  "pli-tv-bu-vb-sk37:1.0.1": "",
  "pli-tv-bu-vb-sk37:1.0.2": "",
  "pli-tv-bu-vb-sk37:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-sk37:1.2": "Tena kho pana samayena chabbaggiyā bhikkhū sūpampi odanampi attano atthāya viññāpetvā bhuñjanti. ",
  "pli-tv-bu-vb-sk37:1.3": "Manussā ujjhāyanti khiyyanti vipācenti—",
  "pli-tv-bu-vb-sk37:1.4": "“kathañhi nāma samaṇā sakyaputtiyā sūpampi odanampi attano atthāya viññāpetvā bhuñjissanti. ",
  "pli-tv-bu-vb-sk37:1.5": "Kassa sampannaṁ na manāpaṁ. ",
  "pli-tv-bu-vb-sk37:1.6": "Kassa sāduṁ na ruccatī”ti. ",
  "pli-tv-bu-vb-sk37:1.7": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-sk37:1.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk37:1.9": "“kathañhi nāma chabbaggiyā bhikkhū sūpampi odanampi attano atthāya viññāpetvā bhuñjissantī”ti …pe… ",
  "pli-tv-bu-vb-sk37:1.10": "“saccaṁ kira tumhe, bhikkhave, sūpampi odanampi attano atthāya viññāpetvā bhuñjathā”ti? ",
  "pli-tv-bu-vb-sk37:1.11": "“Saccaṁ, bhagavā”ti. ",
  "pli-tv-bu-vb-sk37:1.12": "Vigarahi buddho bhagavā …pe… ",
  "pli-tv-bu-vb-sk37:1.13": "kathañhi nāma tumhe, moghapurisā, sūpampi odanampi attano atthāya viññāpetvā bhuñjissatha. ",
  "pli-tv-bu-vb-sk37:1.14": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-sk37:1.15": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk37:1.16.0": "",
  "pli-tv-bu-vb-sk37:1.16.1": "“Na sūpaṁ vā odanaṁ vā attano atthāya viññāpetvā bhuñjissāmīti sikkhā karaṇīyā”ti. ",
  "pli-tv-bu-vb-sk37:1.17": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-sk37:2.0": "",
  "pli-tv-bu-vb-sk37:2.1": "Tena kho pana samayena bhikkhū gilānā honti. ",
  "pli-tv-bu-vb-sk37:2.2": "Gilānapucchakā bhikkhū gilāne bhikkhū etadavocuṁ—",
  "pli-tv-bu-vb-sk37:2.3": "“kaccāvuso, khamanīyaṁ, kacci yāpanīyan”ti? ",
  "pli-tv-bu-vb-sk37:2.4": "“Pubbe mayaṁ, āvuso, sūpampi odanampi attano atthāya viññāpetvā bhuñjāma, tena no phāsu hoti. ",
  "pli-tv-bu-vb-sk37:2.5": "Idāni pana—",
  "pli-tv-bu-vb-sk37:2.6": "‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. ",
  "pli-tv-bu-vb-sk37:2.7": "Bhagavato etamatthaṁ ārocesuṁ …pe… ",
  "pli-tv-bu-vb-sk37:2.8": "anujānāmi, bhikkhave, gilānena bhikkhunā sūpampi odanampi attano atthāya viññāpetvā bhuñjituṁ. ",
  "pli-tv-bu-vb-sk37:2.9": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk37:2.10.0": "",
  "pli-tv-bu-vb-sk37:2.10.1": "“Na sūpaṁ vā odanaṁ vā agilāno attano atthāya viññāpetvā bhuñjissāmīti sikkhā karaṇīyā”ti. ",
  "pli-tv-bu-vb-sk37:2.11": "Na sūpaṁ vā odanaṁ vā agilānena attano atthāya viññāpetvā bhuñjitabbaṁ. ",
  "pli-tv-bu-vb-sk37:2.12": "Yo anādariyaṁ paṭicca sūpaṁ vā odanaṁ vā agilāno attano atthāya viññāpetvā bhuñjati, āpatti dukkaṭassa. ",
  "pli-tv-bu-vb-sk37:2.13.0": "",
  "pli-tv-bu-vb-sk37:2.13.1": "Anāpatti—",
  "pli-tv-bu-vb-sk37:2.14": "asañcicca, ",
  "pli-tv-bu-vb-sk37:2.15": "assatiyā, ",
  "pli-tv-bu-vb-sk37:2.16": "ajānantassa, ",
  "pli-tv-bu-vb-sk37:2.17": "gilānassa, ",
  "pli-tv-bu-vb-sk37:2.18": "ñātakānaṁ, ",
  "pli-tv-bu-vb-sk37:2.19": "pavāritānaṁ, ",
  "pli-tv-bu-vb-sk37:2.20": "aññassatthāya, ",
  "pli-tv-bu-vb-sk37:2.21": "attano dhanena, ",
  "pli-tv-bu-vb-sk37:2.22": "āpadāsu, ",
  "pli-tv-bu-vb-sk37:2.23": "ummattakassa, ",
  "pli-tv-bu-vb-sk37:2.24": "ādikammikassāti. ",
  "pli-tv-bu-vb-sk37:2.25": "Sattamasikkhāpadaṁ niṭṭhitaṁ. "
}