{
  "pli-tv-bu-vb-sk75:0.1": "Theravāda Vinaya ",
  "pli-tv-bu-vb-sk75:0.2": "Mahāvibhaṅga ",
  "pli-tv-bu-vb-sk75:0.3": "Sekhiyakaṇḍa ",
  "pli-tv-bu-vb-sk75:0.4": "Pādukavagga ",
  "pli-tv-bu-vb-sk75:0.5": "75. Udakeuccārasikkhāpada ",
  "pli-tv-bu-vb-sk75:1.0.1": "",
  "pli-tv-bu-vb-sk75:1.0.2": "",
  "pli-tv-bu-vb-sk75:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-sk75:1.2": "Tena kho pana samayena chabbaggiyā bhikkhū udake uccārampi passāvampi kheḷampi karonti. ",
  "pli-tv-bu-vb-sk75:1.3": "Manussā ujjhāyanti khiyyanti vipācenti—",
  "pli-tv-bu-vb-sk75:1.4": "“kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino”ti. ",
  "pli-tv-bu-vb-sk75:1.5": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-sk75:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk75:1.7": "“kathañhi nāma chabbaggiyā bhikkhū udake uccārampi passāvampi kheḷampi karissantī”ti …pe… ",
  "pli-tv-bu-vb-sk75:1.8": "“saccaṁ kira tumhe, bhikkhave, udake uccārampi passāvampi kheḷampi karothā”ti? ",
  "pli-tv-bu-vb-sk75:1.9": "“Saccaṁ, bhagavā”ti. ",
  "pli-tv-bu-vb-sk75:1.10": "Vigarahi buddho bhagavā …pe… ",
  "pli-tv-bu-vb-sk75:1.11": "kathañhi nāma tumhe, moghapurisā, udake uccārampi passāvampi kheḷampi karissatha. ",
  "pli-tv-bu-vb-sk75:1.12": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-sk75:1.13": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk75:1.14.0": "",
  "pli-tv-bu-vb-sk75:1.14.1": "“Na udake uccāraṁ vā passāvaṁ vā kheḷaṁ vā karissāmīti sikkhā karaṇīyā”ti. ",
  "pli-tv-bu-vb-sk75:1.15": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-sk75:2.0": "",
  "pli-tv-bu-vb-sk75:2.1": "Tena kho pana samayena gilānā bhikkhū udake uccārampi passāvampi kheḷampi kātuṁ kukkuccāyanti. ",
  "pli-tv-bu-vb-sk75:2.2": "Bhagavato etamatthaṁ ārocesuṁ. ",
  "pli-tv-bu-vb-sk75:2.3": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-sk75:2.4": "“anujānāmi, bhikkhave, gilānena bhikkhunā udake uccārampi passāvampi kheḷampi kātuṁ. ",
  "pli-tv-bu-vb-sk75:2.5": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk75:2.6.0": "",
  "pli-tv-bu-vb-sk75:2.6.1": "“Na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā”ti. ",
  "pli-tv-bu-vb-sk75:2.7": "Na udake agilānena uccāro vā passāvo vā kheḷo vā kātabbo. ",
  "pli-tv-bu-vb-sk75:2.8": "Yo anādariyaṁ paṭicca udake agilāno uccāraṁ vā passāvaṁ vā kheḷaṁ vā karoti, āpatti dukkaṭassa. ",
  "pli-tv-bu-vb-sk75:2.9.0": "",
  "pli-tv-bu-vb-sk75:2.9.1": "Anāpatti—",
  "pli-tv-bu-vb-sk75:2.10": "asañcicca, ",
  "pli-tv-bu-vb-sk75:2.11": "assatiyā, ",
  "pli-tv-bu-vb-sk75:2.12": "ajānantassa, ",
  "pli-tv-bu-vb-sk75:2.13": "gilānassa, ",
  "pli-tv-bu-vb-sk75:2.14": "thale kato udakaṁ ottharati, ",
  "pli-tv-bu-vb-sk75:2.15": "āpadāsu, ",
  "pli-tv-bu-vb-sk75:2.16": "ummattakassa, ",
  "pli-tv-bu-vb-sk75:2.17": "khittacittassa, ",
  "pli-tv-bu-vb-sk75:2.18": "vedanāṭṭassa, ",
  "pli-tv-bu-vb-sk75:2.19": "ādikammikassāti. ",
  "pli-tv-bu-vb-sk75:2.20": "Pannarasamasikkhāpadaṁ niṭṭhitaṁ. ",
  "pli-tv-bu-vb-sk75:2.21": "Pādukavaggo sattamo. ",
  "pli-tv-bu-vb-sk75:2.22": "Uddiṭṭhā kho, āyasmanto, sekhiyā dhammā. ",
  "pli-tv-bu-vb-sk75:2.23": "Tatthāyasmante pucchāmi—",
  "pli-tv-bu-vb-sk75:2.24": "“kaccittha parisuddhā”? ",
  "pli-tv-bu-vb-sk75:2.25": "Dutiyampi pucchāmi—",
  "pli-tv-bu-vb-sk75:2.26": "“kaccittha parisuddhā”? ",
  "pli-tv-bu-vb-sk75:2.27": "Tatiyampi pucchāmi—",
  "pli-tv-bu-vb-sk75:2.28": "“kaccittha parisuddhā”? ",
  "pli-tv-bu-vb-sk75:2.29": "Parisuddhetthāyasmanto, tasmā tuṇhī, evametaṁ dhārayāmīti. ",
  "pli-tv-bu-vb-sk75:2.30": "Sekhiyā niṭṭhitā. ",
  "pli-tv-bu-vb-sk75:2.31": "Sekhiyakaṇḍaṁ niṭṭhitaṁ. "
}