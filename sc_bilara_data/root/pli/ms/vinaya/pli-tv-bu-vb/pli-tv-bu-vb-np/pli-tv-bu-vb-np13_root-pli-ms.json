{
  "pli-tv-bu-vb-np13:0.1": "Theravāda Vinaya ",
  "pli-tv-bu-vb-np13:0.2": "Mahāvibhaṅga ",
  "pli-tv-bu-vb-np13:0.3": "Nissaggiyakaṇḍa ",
  "pli-tv-bu-vb-np13:0.4": "Kosiyavagga ",
  "pli-tv-bu-vb-np13:0.5": "13. Dvebhāgasikkhāpada ",
  "pli-tv-bu-vb-np13:1.0": "",
  "pli-tv-bu-vb-np13:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-np13:1.2": "Tena kho pana samayena chabbaggiyā bhikkhū—“bhagavatā paṭikkhittaṁ suddhakāḷakānaṁ eḷakalomānaṁ santhataṁ kārāpetun”ti, te thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpenti. ",
  "pli-tv-bu-vb-np13:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np13:1.4": "“kathañhi nāma chabbaggiyā bhikkhū thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpessantī”ti. ",
  "pli-tv-bu-vb-np13:1.5": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe… ",
  "pli-tv-bu-vb-np13:1.6": "“saccaṁ kira tumhe, bhikkhave, thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpethā”ti? ",
  "pli-tv-bu-vb-np13:1.7": "“Saccaṁ, bhagavā”ti. ",
  "pli-tv-bu-vb-np13:1.8": "Vigarahi buddho bhagavā …pe… ",
  "pli-tv-bu-vb-np13:1.9": "kathañhi nāma tumhe, moghapurisā, thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpessatha. ",
  "pli-tv-bu-vb-np13:1.10": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-np13:1.11": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np13:1.12.0": "",
  "pli-tv-bu-vb-np13:1.12.1": "“Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā tatiyaṁ odātānaṁ catutthaṁ gocariyānaṁ. ",
  "pli-tv-bu-vb-np13:1.13": "Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānaṁ navaṁ santhataṁ kārāpeyya, nissaggiyaṁ pācittiyan”ti. ",
  "pli-tv-bu-vb-np13:2.0": "",
  "pli-tv-bu-vb-np13:2.1": "Navaṁ nāma ",
  "pli-tv-bu-vb-np13:2.2": "karaṇaṁ upādāya vuccati. ",
  "pli-tv-bu-vb-np13:2.3": "Santhataṁ nāma ",
  "pli-tv-bu-vb-np13:2.4": "santharitvā kataṁ hoti avāyimaṁ. ",
  "pli-tv-bu-vb-np13:2.5": "Kārayamānenāti ",
  "pli-tv-bu-vb-np13:2.6": "karonto vā kārāpento vā. ",
  "pli-tv-bu-vb-np13:2.7": "Dve bhāgā suddhakāḷakānaṁ eḷakalomānaṁ ādātabbāti ",
  "pli-tv-bu-vb-np13:2.8": "dhārayitvā dve tulā ādātabbā. ",
  "pli-tv-bu-vb-np13:2.9": "Tatiyaṁ odātānanti ",
  "pli-tv-bu-vb-np13:2.10": "tulaṁ odātānaṁ. ",
  "pli-tv-bu-vb-np13:2.11": "Catutthaṁ gocariyānanti ",
  "pli-tv-bu-vb-np13:2.12": "tulaṁ gocariyānaṁ. ",
  "pli-tv-bu-vb-np13:2.13": "Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānanti. ",
  "pli-tv-bu-vb-np13:2.14": "Anādiyitvā dve tule suddhakāḷakānaṁ eḷakalomānaṁ tulaṁ odātānaṁ tulaṁ gocariyānaṁ navaṁ santhataṁ karoti vā kārāpeti vā payoge dukkaṭaṁ, ",
  "pli-tv-bu-vb-np13:2.15": "paṭilābhena nissaggiyaṁ hoti. ",
  "pli-tv-bu-vb-np13:2.16": "Nissajjitabbaṁ saṅghassa vā gaṇassa vā puggalassa vā. ",
  "pli-tv-bu-vb-np13:2.17": "Evañca pana, bhikkhave, nissajjitabbaṁ. ",
  "pli-tv-bu-vb-np13:2.18": "…pe… ",
  "pli-tv-bu-vb-np13:2.19": "“idaṁ me, bhante, santhataṁ anādiyitvā dve tule suddhakāḷakānaṁ eḷakalomānaṁ tulaṁ odātānaṁ tulaṁ gocariyānaṁ kārāpitaṁ nissaggiyaṁ. ",
  "pli-tv-bu-vb-np13:2.20": "Imāhaṁ saṅghassa nissajjāmī”ti …pe… ",
  "pli-tv-bu-vb-np13:2.21": "dadeyyāti …pe… ",
  "pli-tv-bu-vb-np13:2.22": "dadeyyunti …pe… ",
  "pli-tv-bu-vb-np13:2.23": "āyasmato dammīti. ",
  "pli-tv-bu-vb-np13:2.24.0": "",
  "pli-tv-bu-vb-np13:2.24.1": "Attanā vippakataṁ attanā pariyosāpeti, nissaggiyaṁ pācittiyaṁ. ",
  "pli-tv-bu-vb-np13:2.25": "Attanā vippakataṁ parehi pariyosāpeti, nissaggiyaṁ pācittiyaṁ. ",
  "pli-tv-bu-vb-np13:2.26": "Parehi vippakataṁ attanā pariyosāpeti, nissaggiyaṁ pācittiyaṁ. ",
  "pli-tv-bu-vb-np13:2.27": "Parehi vippakataṁ parehi pariyosāpeti, nissaggiyaṁ pācittiyaṁ. ",
  "pli-tv-bu-vb-np13:2.28": "Aññassatthāya karoti vā kārāpeti vā, āpatti dukkaṭassa. ",
  "pli-tv-bu-vb-np13:2.29": "Aññena kataṁ paṭilabhitvā paribhuñjati, āpatti dukkaṭassa. ",
  "pli-tv-bu-vb-np13:2.30.0": "",
  "pli-tv-bu-vb-np13:2.30.1": "Anāpatti—",
  "pli-tv-bu-vb-np13:2.31": "tulaṁ odātānaṁ tulaṁ gocariyānaṁ ādiyitvā karoti, ",
  "pli-tv-bu-vb-np13:2.32": "bahutaraṁ odātānaṁ bahutaraṁ gocariyānaṁ ādiyitvā karoti, ",
  "pli-tv-bu-vb-np13:2.33": "suddhaṁ odātānaṁ suddhaṁ gocariyānaṁ ādiyitvā karoti, ",
  "pli-tv-bu-vb-np13:2.34": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ",
  "pli-tv-bu-vb-np13:2.35": "ummattakassa, ",
  "pli-tv-bu-vb-np13:2.36": "ādikammikassāti. ",
  "pli-tv-bu-vb-np13:2.37": "Dvebhāgasikkhāpadaṁ niṭṭhitaṁ tatiyaṁ. "
}