{
  "pli-tv-bu-vb-np3:0.1": "Theravāda Vinaya ",
  "pli-tv-bu-vb-np3:0.2": "Mahāvibhaṅga ",
  "pli-tv-bu-vb-np3:0.3": "Nissaggiyakaṇḍa ",
  "pli-tv-bu-vb-np3:0.4": "Cīvaravagga ",
  "pli-tv-bu-vb-np3:0.5": "3. Tatiyakathinasikkhāpada ",
  "pli-tv-bu-vb-np3:1.1.0": "",
  "pli-tv-bu-vb-np3:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-np3:1.1.2": "Tena kho pana samayena aññatarassa bhikkhuno akālacīvaraṁ uppannaṁ hoti. ",
  "pli-tv-bu-vb-np3:1.1.3": "Tassa taṁ cīvaraṁ kayiramānaṁ nappahoti. ",
  "pli-tv-bu-vb-np3:1.1.4": "Atha kho so bhikkhu taṁ cīvaraṁ ussāpetvā punappunaṁ vimajjati. ",
  "pli-tv-bu-vb-np3:1.1.5": "Addasā kho bhagavā senāsanacārikaṁ āhiṇḍanto taṁ bhikkhuṁ taṁ cīvaraṁ ussāpetvā punappunaṁ vimajjantaṁ. ",
  "pli-tv-bu-vb-np3:1.1.6": "Disvāna yena so bhikkhu tenupasaṅkami; upasaṅkamitvā taṁ bhikkhuṁ etadavoca—",
  "pli-tv-bu-vb-np3:1.1.7": "“kissa tvaṁ, bhikkhu, imaṁ cīvaraṁ ussāpetvā punappunaṁ vimajjasī”ti? ",
  "pli-tv-bu-vb-np3:1.1.8": "“Idaṁ me, bhante, akālacīvaraṁ uppannaṁ. ",
  "pli-tv-bu-vb-np3:1.1.9": "Kayiramānaṁ nappahoti. ",
  "pli-tv-bu-vb-np3:1.1.10": "Tenāhaṁ imaṁ cīvaraṁ ussāpetvā punappunaṁ vimajjāmī”ti. ",
  "pli-tv-bu-vb-np3:1.1.11": "“Atthi pana te, bhikkhu, cīvarapaccāsā”ti? ",
  "pli-tv-bu-vb-np3:1.1.12": "“Atthi, bhagavā”ti. ",
  "pli-tv-bu-vb-np3:1.1.13": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā, bhikkhū āmantesi—",
  "pli-tv-bu-vb-np3:1.1.14": "“anujānāmi, bhikkhave, akālacīvaraṁ paṭiggahetvā cīvarapaccāsā nikkhipitun”ti. ",
  "pli-tv-bu-vb-np3:1.2.1": "Tena kho pana samayena bhikkhū—“bhagavatā anuññātaṁ akālacīvaraṁ paṭiggahetvā cīvarapaccāsā nikkhipitun”ti akālacīvarāni paṭiggahetvā atirekamāsaṁ nikkhipanti. ",
  "pli-tv-bu-vb-np3:1.2.2": "Tāni cīvarāni cīvaravaṁse bhaṇḍikābaddhāni tiṭṭhanti. ",
  "pli-tv-bu-vb-np3:1.2.3": "Addasā kho āyasmā ānando senāsanacārikaṁ āhiṇḍanto tāni cīvarāni cīvaravaṁse bhaṇḍikābaddhāni tiṭṭhante. ",
  "pli-tv-bu-vb-np3:1.2.4": "Disvāna bhikkhū āmantesi—",
  "pli-tv-bu-vb-np3:1.2.5": "“kassimāni, āvuso, cīvarāni cīvaravaṁse bhaṇḍikābaddhāni tiṭṭhantī”ti? ",
  "pli-tv-bu-vb-np3:1.3.1": "“Amhākaṁ, āvuso, akālacīvarāni cīvarapaccāsā nikkhittānī”ti. ",
  "pli-tv-bu-vb-np3:1.3.2": "“Kīvaciraṁ panāvuso, imāni cīvarāni nikkhittānī”ti? ",
  "pli-tv-bu-vb-np3:1.3.3": "“Atirekamāsaṁ, āvuso”ti. ",
  "pli-tv-bu-vb-np3:1.3.4": "Āyasmā ānando ujjhāyati khiyyati vipāceti—",
  "pli-tv-bu-vb-np3:1.3.5": "“kathañhi nāma bhikkhū akālacīvaraṁ paṭiggahetvā atirekamāsaṁ nikkhipissantī”ti. ",
  "pli-tv-bu-vb-np3:1.3.6": "Atha kho āyasmā ānando te bhikkhū anekapariyāyena vigarahitvā bhagavato etamatthaṁ ārocesi …pe… ",
  "pli-tv-bu-vb-np3:1.3.7": "“saccaṁ kira, bhikkhave, bhikkhū akālacīvaraṁ paṭiggahetvā atirekamāsaṁ nikkhipantī”ti? ",
  "pli-tv-bu-vb-np3:1.3.8": "“Saccaṁ, bhagavā”ti. ",
  "pli-tv-bu-vb-np3:1.3.9": "Vigarahi buddho bhagavā …pe… ",
  "pli-tv-bu-vb-np3:1.3.10": "kathañhi nāma te, bhikkhave, moghapurisā akālacīvaraṁ paṭiggahetvā atirekamāsaṁ nikkhipissanti. ",
  "pli-tv-bu-vb-np3:1.3.11": "Netaṁ, bhikkhave, appasannānaṁ vā pasādāya …pe… ",
  "pli-tv-bu-vb-np3:1.3.12": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np3:1.3.13.0": "",
  "pli-tv-bu-vb-np3:1.3.13.1": "“Niṭṭhitacīvarasmiṁ bhikkhunā ubbhatasmiṁ kathine bhikkhuno paneva akālacīvaraṁ uppajjeyya, ākaṅkhamānena bhikkhunā paṭiggahetabbaṁ. ",
  "pli-tv-bu-vb-np3:1.3.14": "Paṭiggahetvā khippameva kāretabbaṁ. ",
  "pli-tv-bu-vb-np3:1.3.15": "No cassa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā satiyā paccāsāya. ",
  "pli-tv-bu-vb-np3:1.3.16": "Tato ce uttari nikkhipeyya, satiyāpi paccāsāya, nissaggiyaṁ pācittiyan”ti. ",
  "pli-tv-bu-vb-np3:2.1.0": "",
  "pli-tv-bu-vb-np3:2.1.1": "Niṭṭhitacīvarasminti ",
  "pli-tv-bu-vb-np3:2.1.2": "bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā. ",
  "pli-tv-bu-vb-np3:2.1.3": "Ubbhatasmiṁ kathineti ",
  "pli-tv-bu-vb-np3:2.1.4": "aṭṭhannaṁ mātikānaṁ aññatarāya mātikāya ubbhataṁ hoti, saṅghena vā antarā ubbhataṁ hoti. ",
  "pli-tv-bu-vb-np3:2.1.5": "Akālacīvaraṁ nāma ",
  "pli-tv-bu-vb-np3:2.1.6": "anatthate kathine ekādasamāse uppannaṁ, ",
  "pli-tv-bu-vb-np3:2.1.7": "atthate kathine sattamāse uppannaṁ, ",
  "pli-tv-bu-vb-np3:2.1.8": "kālepi ādissa dinnaṁ, etaṁ akālacīvaraṁ nāma. ",
  "pli-tv-bu-vb-np3:2.1.9": "Uppajjeyyāti ",
  "pli-tv-bu-vb-np3:2.1.10": "uppajjeyya saṅghato vā gaṇato vā ñātito vā mittato vā paṁsukūlaṁ vā attano vā dhanena. ",
  "pli-tv-bu-vb-np3:2.1.11": "Ākaṅkhamānenāti ",
  "pli-tv-bu-vb-np3:2.1.12": "icchamānena paṭiggahetabbaṁ. ",
  "pli-tv-bu-vb-np3:2.1.13": "Paṭiggahetvā khippameva kāretabbanti ",
  "pli-tv-bu-vb-np3:2.1.14": "dasāhā kāretabbaṁ. ",
  "pli-tv-bu-vb-np3:2.1.15": "No cassa pāripūrīti ",
  "pli-tv-bu-vb-np3:2.1.16": "kayiramānaṁ nappahoti. ",
  "pli-tv-bu-vb-np3:2.1.17": "Māsaparamaṁ tena bhikkhunā taṁ cīvaraṁ nikkhipitabbanti ",
  "pli-tv-bu-vb-np3:2.1.18": "māsaparamatā nikkhipitabbaṁ. ",
  "pli-tv-bu-vb-np3:2.1.19": "Ūnassa pāripūriyāti ",
  "pli-tv-bu-vb-np3:2.1.20": "ūnassa pāripūratthāya. ",
  "pli-tv-bu-vb-np3:2.1.21": "Satiyā paccāsāyāti ",
  "pli-tv-bu-vb-np3:2.1.22": "paccāsā hoti saṅghato vā gaṇato vā ñātito vā mittato vā paṁsukūlaṁ vā attano vā dhanena. ",
  "pli-tv-bu-vb-np3:2.2.1": "Tato ce uttari nikkhipeyya satiyāpi paccāsāyāti ",
  "pli-tv-bu-vb-np3:2.2.2": "tadahuppanne mūlacīvare paccāsācīvaraṁ uppajjati, dasāhā kāretabbaṁ. ",
  "pli-tv-bu-vb-np3:2.2.3": "Dvīhuppanne mūlacīvare paccāsācīvaraṁ uppajjati, dasāhā kāretabbaṁ. ",
  "pli-tv-bu-vb-np3:2.2.4": "Tīhuppanne mūlacīvare …pe… ",
  "pli-tv-bu-vb-np3:2.2.5": "catūhuppanne … ",
  "pli-tv-bu-vb-np3:2.2.6": "pañcāhuppanne … ",
  "pli-tv-bu-vb-np3:2.2.7": "chāhuppanne … ",
  "pli-tv-bu-vb-np3:2.2.8": "sattāhuppanne … ",
  "pli-tv-bu-vb-np3:2.2.9": "aṭṭhāhuppanne … ",
  "pli-tv-bu-vb-np3:2.2.10": "navāhuppanne … ",
  "pli-tv-bu-vb-np3:2.2.11": "dasāhuppanne mūlacīvare paccāsācīvaraṁ uppajjati, dasāhā kāretabbaṁ. ",
  "pli-tv-bu-vb-np3:2.2.12": "Ekādase uppanne …pe… ",
  "pli-tv-bu-vb-np3:2.2.13": "dvādase uppanne … ",
  "pli-tv-bu-vb-np3:2.2.14": "terase uppanne … ",
  "pli-tv-bu-vb-np3:2.2.15": "cuddase uppanne … ",
  "pli-tv-bu-vb-np3:2.2.16": "pannarase uppanne … ",
  "pli-tv-bu-vb-np3:2.2.17": "soḷase uppanne … ",
  "pli-tv-bu-vb-np3:2.2.18": "sattarase uppanne … ",
  "pli-tv-bu-vb-np3:2.2.19": "aṭṭhārase uppanne … ",
  "pli-tv-bu-vb-np3:2.2.20": "ekūnavīse uppanne … ",
  "pli-tv-bu-vb-np3:2.2.21": "vīse uppanne mūlacīvare paccāsācīvaraṁ uppajjati, dasāhā kāretabbaṁ. ",
  "pli-tv-bu-vb-np3:2.2.22": "Ekavīse uppanne mūlacīvare paccāsācīvaraṁ uppajjati, navāhā kāretabbaṁ. ",
  "pli-tv-bu-vb-np3:2.2.23": "Dvāvīse uppanne …pe… ",
  "pli-tv-bu-vb-np3:2.2.24": "tevīse uppanne … ",
  "pli-tv-bu-vb-np3:2.2.25": "catuvīse uppanne … ",
  "pli-tv-bu-vb-np3:2.2.26": "pañcavīse uppanne … ",
  "pli-tv-bu-vb-np3:2.2.27": "chabbīse uppanne … ",
  "pli-tv-bu-vb-np3:2.2.28": "sattavīse uppanne … ",
  "pli-tv-bu-vb-np3:2.2.29": "aṭṭhavīse uppanne … ",
  "pli-tv-bu-vb-np3:2.2.30": "ekūnatiṁse uppanne mūlacīvare paccāsācīvaraṁ uppajjati, ekāhaṁ kāretabbaṁ … ",
  "pli-tv-bu-vb-np3:2.2.31": "tiṁse uppanne mūlacīvare paccāsācīvaraṁ uppajjati, tadaheva adhiṭṭhātabbaṁ vikappetabbaṁ vissajjetabbaṁ. ",
  "pli-tv-bu-vb-np3:2.2.32": "No ce adhiṭṭheyya vā vikappeyya vā vissajjeyya vā, ekatiṁse aruṇuggamane nissaggiyaṁ hoti. ",
  "pli-tv-bu-vb-np3:2.2.33": "Nissajjitabbaṁ saṅghassa vā gaṇassa vā puggalassa vā. ",
  "pli-tv-bu-vb-np3:2.2.34": "Evañca pana, bhikkhave, nissajjitabbaṁ. ",
  "pli-tv-bu-vb-np3:2.2.35": "…pe… ",
  "pli-tv-bu-vb-np3:2.2.36": "idaṁ me, bhante, akālacīvaraṁ māsātikkantaṁ nissaggiyaṁ, ",
  "pli-tv-bu-vb-np3:2.2.37": "imāhaṁ saṅghassa nissajjāmīti …pe… ",
  "pli-tv-bu-vb-np3:2.2.38": "dadeyyāti …pe… ",
  "pli-tv-bu-vb-np3:2.2.39": "dadeyyunti …pe… ",
  "pli-tv-bu-vb-np3:2.2.40": "āyasmato dammīti. ",
  "pli-tv-bu-vb-np3:2.2.41": "Visabhāge uppanne mūlacīvare paccāsācīvaraṁ uppajjati, rattiyo ca sesā honti, na akāmā kāretabbaṁ. ",
  "pli-tv-bu-vb-np3:2.3.0": "",
  "pli-tv-bu-vb-np3:2.3.1": "Māsātikkante atikkantasaññī, nissaggiyaṁ pācittiyaṁ. ",
  "pli-tv-bu-vb-np3:2.3.2": "Māsātikkante vematiko nissaggiyaṁ pācittiyaṁ. ",
  "pli-tv-bu-vb-np3:2.3.3": "Māsātikkante anatikkantasaññī nissaggiyaṁ pācittiyaṁ. ",
  "pli-tv-bu-vb-np3:2.3.4": "Anadhiṭṭhite adhiṭṭhitasaññī …pe… ",
  "pli-tv-bu-vb-np3:2.3.5": "avikappite vikappitasaññī … ",
  "pli-tv-bu-vb-np3:2.3.6": "avissajjite vissajjitasaññī … ",
  "pli-tv-bu-vb-np3:2.3.7": "anaṭṭhe naṭṭhasaññī … ",
  "pli-tv-bu-vb-np3:2.3.8": "avinaṭṭhe vinaṭṭhasaññī … ",
  "pli-tv-bu-vb-np3:2.3.9": "adaḍḍhe daḍḍhasaññī … ",
  "pli-tv-bu-vb-np3:2.3.10": "avilutte viluttasaññī, nissaggiyaṁ pācittiyaṁ. ",
  "pli-tv-bu-vb-np3:2.3.11": "Nissaggiyaṁ cīvaraṁ anissajjitvā paribhuñjati, āpatti dukkaṭassa. ",
  "pli-tv-bu-vb-np3:2.3.12": "Māsānatikkante atikkantasaññī, āpatti dukkaṭassa. ",
  "pli-tv-bu-vb-np3:2.3.13": "Māsānatikkante vematiko, āpatti dukkaṭassa. ",
  "pli-tv-bu-vb-np3:2.3.14": "Māsānatikkante anatikkantasaññī, anāpatti. ",
  "pli-tv-bu-vb-np3:2.4.0": "",
  "pli-tv-bu-vb-np3:2.4.1": "Anāpatti—",
  "pli-tv-bu-vb-np3:2.4.2": "antomāse adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, ",
  "pli-tv-bu-vb-np3:2.4.3": "ummattakassa, ",
  "pli-tv-bu-vb-np3:2.4.4": "ādikammikassāti. ",
  "pli-tv-bu-vb-np3:2.4.5": "Tatiyakathinasikkhāpadaṁ niṭṭhitaṁ tatiyaṁ. "
}