{
  "pli-tv-bu-vb-np5:0.1": "Theravāda Vinaya ",
  "pli-tv-bu-vb-np5:0.2": "Mahāvibhaṅga ",
  "pli-tv-bu-vb-np5:0.3": "Nissaggiyakaṇḍa ",
  "pli-tv-bu-vb-np5:0.4": "Cīvaravagga ",
  "pli-tv-bu-vb-np5:0.5": "5. Cīvarapaṭiggahaṇasikkhāpada ",
  "pli-tv-bu-vb-np5:1.1.0.1": "",
  "pli-tv-bu-vb-np5:1.1.0.2": "",
  "pli-tv-bu-vb-np5:1.1.1": "Tena samayena buddho bhagavā rājagahe viharati veḷuvane kalandakanivāpe. ",
  "pli-tv-bu-vb-np5:1.1.2": "Tena kho pana samayena uppalavaṇṇā bhikkhunī sāvatthiyaṁ viharati. ",
  "pli-tv-bu-vb-np5:1.1.3": "Atha kho uppalavaṇṇā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "pli-tv-bu-vb-np5:1.1.4": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya. ",
  "pli-tv-bu-vb-np5:1.1.5": "Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. ",
  "pli-tv-bu-vb-np5:1.1.6": "Tena kho pana samayena corā katakammā gāviṁ vadhitvā maṁsaṁ gahetvā andhavanaṁ pavisiṁsu. ",
  "pli-tv-bu-vb-np5:1.1.7": "Addasā kho coragāmaṇiko uppalavaṇṇaṁ bhikkhuniṁ aññatarasmiṁ rukkhamūle divāvihāraṁ nisinnaṁ. ",
  "pli-tv-bu-vb-np5:1.1.8": "Disvānassa etadahosi—",
  "pli-tv-bu-vb-np5:1.1.9": "“sace me puttabhātukā passissanti viheṭhissanti imaṁ bhikkhunin”ti ",
  "pli-tv-bu-vb-np5:1.1.10": "aññena maggena agamāsi. ",
  "pli-tv-bu-vb-np5:1.1.11": "Atha kho so coragāmaṇiko maṁse pakke varamaṁsāni gahetvā paṇṇapuṭaṁ bandhitvā uppalavaṇṇāya bhikkhuniyā avidūre rukkhe ālaggetvā—",
  "pli-tv-bu-vb-np5:1.1.12": "“yo passati samaṇo vā brāhmaṇo vā dinnaṁyeva haratū”ti, vatvā pakkāmi. ",
  "pli-tv-bu-vb-np5:1.1.13": "Assosi kho uppalavaṇṇā bhikkhunī samādhimhā vuṭṭhahitvā tassa coragāmaṇikassa imaṁ vācaṁ bhāsamānassa. ",
  "pli-tv-bu-vb-np5:1.1.14": "Atha kho uppalavaṇṇā bhikkhunī taṁ maṁsaṁ gahetvā upassayaṁ agamāsi. ",
  "pli-tv-bu-vb-np5:1.1.15": "Atha kho uppalavaṇṇā bhikkhunī tassā rattiyā accayena taṁ maṁsaṁ sampādetvā uttarāsaṅgena bhaṇḍikaṁ bandhitvā vehāsaṁ abbhuggantvā veḷuvane paccuṭṭhāsi. ",
  "pli-tv-bu-vb-np5:1.2.1": "Tena kho pana samayena bhagavā gāmaṁ piṇḍāya paviṭṭho hoti. ",
  "pli-tv-bu-vb-np5:1.2.2": "Āyasmā udāyī ohiyyako hoti vihārapālo. ",
  "pli-tv-bu-vb-np5:1.2.3": "Atha kho uppalavaṇṇā bhikkhunī yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca—",
  "pli-tv-bu-vb-np5:1.2.4": "“kahaṁ, bhante, bhagavā”ti? ",
  "pli-tv-bu-vb-np5:1.2.5": "“Paviṭṭho, bhagini, bhagavā gāmaṁ piṇḍāyā”ti. ",
  "pli-tv-bu-vb-np5:1.2.6": "“Imaṁ, bhante, maṁsaṁ bhagavato dehī”ti. ",
  "pli-tv-bu-vb-np5:1.2.7": "“Santappito tayā, bhagini, bhagavā maṁsena. ",
  "pli-tv-bu-vb-np5:1.2.8": "Sace me tvaṁ antaravāsakaṁ dadeyyāsi, evaṁ ahampi santappito bhaveyyaṁ antaravāsakenā”ti. ",
  "pli-tv-bu-vb-np5:1.2.9": "“Mayaṁ kho, bhante, mātugāmā nāma kicchalābhā. Idañca me antimaṁ pañcamaṁ cīvaraṁ. ",
  "pli-tv-bu-vb-np5:1.2.10": "Nāhaṁ dassāmī”ti. ",
  "pli-tv-bu-vb-np5:1.2.11": "“Seyyathāpi, bhagini, puriso hatthiṁ datvā kacche sajjeyya; ",
  "pli-tv-bu-vb-np5:1.2.12": "evameva kho tvaṁ, bhagini, bhagavato maṁsaṁ datvā mayi antaravāsake sajjasī”ti. ",
  "pli-tv-bu-vb-np5:1.2.13": "Atha kho uppalavaṇṇā bhikkhunī āyasmatā udāyinā nippīḷiyamānā antaravāsakaṁ datvā upassayaṁ agamāsi. ",
  "pli-tv-bu-vb-np5:1.2.14": "Bhikkhuniyo uppalavaṇṇāya bhikkhuniyā pattacīvaraṁ paṭiggaṇhantiyo uppalavaṇṇaṁ bhikkhuniṁ etadavocuṁ—",
  "pli-tv-bu-vb-np5:1.2.15": "“kahaṁ te, ayye, antaravāsako”ti? ",
  "pli-tv-bu-vb-np5:1.2.16": "Uppalavaṇṇā bhikkhunī bhikkhunīnaṁ etamatthaṁ ārocesi. ",
  "pli-tv-bu-vb-np5:1.2.17": "Bhikkhuniyo ujjhāyanti khiyyanti vipācenti—",
  "pli-tv-bu-vb-np5:1.2.18": "“kathañhi nāma ayyo udāyī bhikkhuniyā cīvaraṁ paṭiggahessati kicchalābho mātugāmo”ti. ",
  "pli-tv-bu-vb-np5:1.2.19": "Atha kho tā bhikkhuniyo bhikkhūnaṁ etamatthaṁ ārocesuṁ. ",
  "pli-tv-bu-vb-np5:1.2.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np5:1.2.21": "“kathañhi nāma āyasmā udāyī bhikkhuniyā cīvaraṁ paṭiggahessatī”ti. ",
  "pli-tv-bu-vb-np5:1.2.22": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ …pe… ",
  "pli-tv-bu-vb-np5:1.2.23": "“saccaṁ kira tvaṁ, udāyi, bhikkhuniyā cīvaraṁ paṭiggahesī”ti? ",
  "pli-tv-bu-vb-np5:1.2.24": "“Saccaṁ, bhagavā”ti. ",
  "pli-tv-bu-vb-np5:1.2.25": "“Ñātikā te, udāyi, aññātikā”ti? ",
  "pli-tv-bu-vb-np5:1.2.26": "“Aññātikā, bhagavā”ti. ",
  "pli-tv-bu-vb-np5:1.2.27": "“Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. ",
  "pli-tv-bu-vb-np5:1.2.28": "Tattha nāma tvaṁ, moghapurisa, aññātikāya bhikkhuniyā hatthato cīvaraṁ paṭiggahessasi. ",
  "pli-tv-bu-vb-np5:1.2.29": "Netaṁ moghapurisa, appasannānaṁ vā pasādāya …pe… ",
  "pli-tv-bu-vb-np5:1.2.30": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np5:1.2.31.0": "",
  "pli-tv-bu-vb-np5:1.2.31.1": "“Yo pana bhikkhu aññātikāya bhikkhuniyā hatthato cīvaraṁ paṭiggaṇheyya, nissaggiyaṁ pācittiyan”ti. ",
  "pli-tv-bu-vb-np5:1.2.32": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-np5:2.0": "",
  "pli-tv-bu-vb-np5:2.1": "Tena kho pana samayena bhikkhū kukkuccāyantā bhikkhunīnaṁ pārivattakacīvaraṁ na paṭiggaṇhanti. ",
  "pli-tv-bu-vb-np5:2.2": "Bhikkhuniyo ujjhāyanti khiyyanti vipācenti—",
  "pli-tv-bu-vb-np5:2.3": "“kathañhi nāma ayyā amhākaṁ pārivattakacīvaraṁ na paṭiggahessantī”ti. ",
  "pli-tv-bu-vb-np5:2.4": "Assosuṁ kho bhikkhū tāsaṁ bhikkhunīnaṁ ujjhāyantīnaṁ khiyyantīnaṁ vipācentīnaṁ. ",
  "pli-tv-bu-vb-np5:2.5": "Atha kho te bhikkhū bhagavato etamatthaṁ ārocesuṁ. ",
  "pli-tv-bu-vb-np5:2.6": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np5:2.7": "“anujānāmi, bhikkhave, pañcannaṁ pārivattakaṁ paṭiggahetuṁ— bhikkhussa, bhikkhuniyā, sikkhamānāya, sāmaṇerassa, sāmaṇeriyā. ",
  "pli-tv-bu-vb-np5:2.8": "Anujānāmi, bhikkhave, imesaṁ pañcannaṁ pārivattakaṁ paṭiggahetuṁ. ",
  "pli-tv-bu-vb-np5:2.9": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np5:2.10.0": "",
  "pli-tv-bu-vb-np5:2.10.1": "“Yo pana bhikkhu aññātikāya bhikkhuniyā hatthato cīvaraṁ paṭiggaṇheyya, aññatra pārivattakā, nissaggiyaṁ pācittiyan”ti. ",
  "pli-tv-bu-vb-np5:3.1.0": "",
  "pli-tv-bu-vb-np5:3.1.1": "Yo panāti ",
  "pli-tv-bu-vb-np5:3.1.2": "yo yādiso …pe… ",
  "pli-tv-bu-vb-np5:3.1.3": "bhikkhūti ",
  "pli-tv-bu-vb-np5:3.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-np5:3.1.5": "Aññātikā nāma ",
  "pli-tv-bu-vb-np5:3.1.6": "mātito vā pitito vā yāva sattamā pitāmahayugā asambaddhā. ",
  "pli-tv-bu-vb-np5:3.1.7": "Bhikkhunī nāma ",
  "pli-tv-bu-vb-np5:3.1.8": "ubhatosaṅghe upasampannā. ",
  "pli-tv-bu-vb-np5:3.1.9": "Cīvaraṁ nāma ",
  "pli-tv-bu-vb-np5:3.1.10": "channaṁ cīvarānaṁ aññataraṁ cīvaraṁ vikappanupagaṁ pacchimaṁ. ",
  "pli-tv-bu-vb-np5:3.1.11": "Aññatra pārivattakāti ",
  "pli-tv-bu-vb-np5:3.1.12": "ṭhapetvā pārivattakaṁ. ",
  "pli-tv-bu-vb-np5:3.1.13": "Paṭiggaṇhāti, payoge dukkaṭaṁ. ",
  "pli-tv-bu-vb-np5:3.1.14": "Paṭilābhena nissaggiyaṁ hoti. ",
  "pli-tv-bu-vb-np5:3.1.15": "Nissajjitabbaṁ saṅghassa vā gaṇassa vā puggalassa vā. ",
  "pli-tv-bu-vb-np5:3.1.16": "Evañca pana, bhikkhave, nissajjitabbaṁ. ",
  "pli-tv-bu-vb-np5:3.1.17": "…pe… ",
  "pli-tv-bu-vb-np5:3.1.18": "idaṁ me, bhante, cīvaraṁ aññātikāya bhikkhuniyā hatthato paṭiggahitaṁ, aññatra pārivattakā, nissaggiyaṁ. ",
  "pli-tv-bu-vb-np5:3.1.19": "Imāhaṁ saṅghassa nissajjāmīti …pe… ",
  "pli-tv-bu-vb-np5:3.1.20": "dadeyyāti …pe… ",
  "pli-tv-bu-vb-np5:3.1.21": "dadeyyunti …pe… ",
  "pli-tv-bu-vb-np5:3.1.22": "āyasmato dammīti. ",
  "pli-tv-bu-vb-np5:3.2.0": "",
  "pli-tv-bu-vb-np5:3.2.1": "Aññātikāya aññātikasaññī cīvaraṁ paṭiggaṇhāti, aññatra pārivattakā, nissaggiyaṁ pācittiyaṁ. ",
  "pli-tv-bu-vb-np5:3.2.2": "Aññātikāya vematiko cīvaraṁ paṭiggaṇhāti, aññatra pārivattakā, nissaggiyaṁ pācittiyaṁ. ",
  "pli-tv-bu-vb-np5:3.2.3": "Aññātikāya ñātikasaññī cīvaraṁ paṭiggaṇhāti, aññatra pārivattakā, nissaggiyaṁ pācittiyaṁ. ",
  "pli-tv-bu-vb-np5:3.2.4": "Ekatoupasampannāya hatthato cīvaraṁ paṭiggaṇhāti, aññatra pārivattakā, āpatti dukkaṭassa. ",
  "pli-tv-bu-vb-np5:3.2.5": "Ñātikāya aññātikasaññī, āpatti dukkaṭassa. ",
  "pli-tv-bu-vb-np5:3.2.6": "Ñātikāya vematiko, āpatti dukkaṭassa. ",
  "pli-tv-bu-vb-np5:3.2.7": "Ñātikāya ñātikasaññī, anāpatti. ",
  "pli-tv-bu-vb-np5:3.3.0": "",
  "pli-tv-bu-vb-np5:3.3.1": "Anāpatti—",
  "pli-tv-bu-vb-np5:3.3.2": "ñātikāya, ",
  "pli-tv-bu-vb-np5:3.3.3": "pārivattakaṁ parittena vā vipulaṁ, vipulena vā parittaṁ, ",
  "pli-tv-bu-vb-np5:3.3.4": "bhikkhu vissāsaṁ gaṇhāti, ",
  "pli-tv-bu-vb-np5:3.3.5": "tāvakālikaṁ gaṇhāti, ",
  "pli-tv-bu-vb-np5:3.3.6": "cīvaraṁ ṭhapetvā aññaṁ parikkhāraṁ gaṇhāti, ",
  "pli-tv-bu-vb-np5:3.3.7": "sikkhamānāya, ",
  "pli-tv-bu-vb-np5:3.3.8": "sāmaṇeriyā, ",
  "pli-tv-bu-vb-np5:3.3.9": "ummattakassa, ",
  "pli-tv-bu-vb-np5:3.3.10": "ādikammikassāti. ",
  "pli-tv-bu-vb-np5:3.3.11": "Cīvarapaṭiggahaṇasikkhāpadaṁ niṭṭhitaṁ pañcamaṁ. "
}