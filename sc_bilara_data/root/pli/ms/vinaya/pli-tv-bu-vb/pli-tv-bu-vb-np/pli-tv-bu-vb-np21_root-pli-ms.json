{
  "pli-tv-bu-vb-np21:0.1": "Theravāda Vinaya ",
  "pli-tv-bu-vb-np21:0.2": "Mahāvibhaṅga ",
  "pli-tv-bu-vb-np21:0.3": "Nissaggiyakaṇḍa ",
  "pli-tv-bu-vb-np21:0.4": "Pattavagga ",
  "pli-tv-bu-vb-np21:0.5": "21. Pattasikkhāpada ",
  "pli-tv-bu-vb-np21:1.0.1": "",
  "pli-tv-bu-vb-np21:1.0.2": "",
  "pli-tv-bu-vb-np21:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-np21:1.2": "Tena kho pana samayena chabbaggiyā bhikkhū bahū patte sannicayaṁ karonti. ",
  "pli-tv-bu-vb-np21:1.3": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-np21:1.4": "“kathañhi nāma samaṇā sakyaputtiyā bahū patte sannicayaṁ karissanti, ",
  "pli-tv-bu-vb-np21:1.5": "pattavāṇijjaṁ vā samaṇā sakyaputtiyā karissanti āmattikāpaṇaṁ vā pasāressantī”ti. ",
  "pli-tv-bu-vb-np21:1.6": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-np21:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np21:1.8": "“kathañhi nāma chabbaggiyā bhikkhū atirekapattaṁ dhāressantī”ti. ",
  "pli-tv-bu-vb-np21:1.9": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe… ",
  "pli-tv-bu-vb-np21:1.10": "“saccaṁ kira tumhe, bhikkhave, atirekapattaṁ dhārethā”ti? ",
  "pli-tv-bu-vb-np21:1.11": "“Saccaṁ, bhagavā”ti. ",
  "pli-tv-bu-vb-np21:1.12": "Vigarahi buddho bhagavā …pe… ",
  "pli-tv-bu-vb-np21:1.13": "kathañhi nāma tumhe, moghapurisā, atirekapattaṁ dhāressatha. ",
  "pli-tv-bu-vb-np21:1.14": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-np21:1.15": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np21:1.16.0": "",
  "pli-tv-bu-vb-np21:1.16.1": "“Yo pana bhikkhu atirekapattaṁ dhāreyya, nissaggiyaṁ pācittiyan”ti. ",
  "pli-tv-bu-vb-np21:1.17": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-np21:2.0": "",
  "pli-tv-bu-vb-np21:2.1": "Tena kho pana samayena āyasmato ānandassa atirekapatto uppanno hoti. ",
  "pli-tv-bu-vb-np21:2.2": "Āyasmā ca ānando taṁ pattaṁ āyasmato sāriputtassa dātukāmo hoti. ",
  "pli-tv-bu-vb-np21:2.3": "Āyasmā ca sāriputto sākete viharati. ",
  "pli-tv-bu-vb-np21:2.4": "Atha kho āyasmato ānandassa etadahosi—",
  "pli-tv-bu-vb-np21:2.5": "“bhagavatā sikkhāpadaṁ paññattaṁ—",
  "pli-tv-bu-vb-np21:2.6": "‘na atirekapatto dhāretabbo’ti. ",
  "pli-tv-bu-vb-np21:2.7": "Ayañca me atirekapatto uppanno. ",
  "pli-tv-bu-vb-np21:2.8": "Ahañcimaṁ pattaṁ āyasmato sāriputtassa dātukāmo. ",
  "pli-tv-bu-vb-np21:2.9": "Āyasmā ca sāriputto sākete viharati. ",
  "pli-tv-bu-vb-np21:2.10": "Kathaṁ nu kho mayā paṭipajjitabban”ti? ",
  "pli-tv-bu-vb-np21:2.11": "Bhagavato etamatthaṁ ārocesi. ",
  "pli-tv-bu-vb-np21:2.12": "“Kīvaciraṁ panānanda, sāriputto āgacchissatī”ti? ",
  "pli-tv-bu-vb-np21:2.13": "“Navamaṁ vā, bhagavā, divasaṁ dasamaṁ vā”ti. ",
  "pli-tv-bu-vb-np21:2.14": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-np21:2.15": "“anujānāmi, bhikkhave, dasāhaparamaṁ atirekapattaṁ dhāretuṁ. ",
  "pli-tv-bu-vb-np21:2.16": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np21:2.17.0": "",
  "pli-tv-bu-vb-np21:2.17.1": "“Dasāhaparamaṁ atirekapatto dhāretabbo. Taṁ atikkāmayato nissaggiyaṁ pācittiyan”ti. ",
  "pli-tv-bu-vb-np21:3.0": "",
  "pli-tv-bu-vb-np21:3.1": "Dasāhaparamanti ",
  "pli-tv-bu-vb-np21:3.2": "dasāhaparamatā dhāretabbo. ",
  "pli-tv-bu-vb-np21:3.3": "Atirekapatto nāma ",
  "pli-tv-bu-vb-np21:3.4": "anadhiṭṭhito avikappito. ",
  "pli-tv-bu-vb-np21:3.5": "Patto nāma ",
  "pli-tv-bu-vb-np21:3.6": "dve pattā ayopatto mattikāpattoti. ",
  "pli-tv-bu-vb-np21:3.7": "Tayo pattassa vaṇṇā ukkaṭṭho patto majjhimo patto omako patto. ",
  "pli-tv-bu-vb-np21:3.8": "Ukkaṭṭho nāma patto aḍḍhāḷhakodanaṁ gaṇhāti catubhāgaṁ khādanaṁ tadupiyaṁ byañjanaṁ. ",
  "pli-tv-bu-vb-np21:3.9": "Majjhimo nāma patto nāḷikodanaṁ gaṇhāti catubhāgaṁ khādanaṁ tadupiyaṁ byañjanaṁ. ",
  "pli-tv-bu-vb-np21:3.10": "Omako nāma patto patthodanaṁ gaṇhāti catubhāgaṁ khādanaṁ tadupiyaṁ byañjanaṁ. ",
  "pli-tv-bu-vb-np21:3.11": "Tato ukkaṭṭho apatto, omako apatto. ",
  "pli-tv-bu-vb-np21:3.12": "Taṁ atikkāmayato nissaggiyo hotīti ",
  "pli-tv-bu-vb-np21:3.13": "ekādase aruṇuggamane nissaggiyo hoti. ",
  "pli-tv-bu-vb-np21:3.14": "Nissajjitabbo saṅghassa vā gaṇassa vā puggalassa vā. ",
  "pli-tv-bu-vb-np21:3.15": "Evañca pana, bhikkhave, nissajjitabbo. ",
  "pli-tv-bu-vb-np21:3.16": "Tena bhikkhunā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np21:3.17": "“ayaṁ me, bhante, patto dasāhātikkanto nissaggiyo. ",
  "pli-tv-bu-vb-np21:3.18": "Imāhaṁ saṅghassa nissajjāmī”ti. ",
  "pli-tv-bu-vb-np21:3.19": "Nissajjitvā āpatti desetabbā. ",
  "pli-tv-bu-vb-np21:3.20": "Byattena bhikkhunā paṭibalena āpatti paṭiggahetabbā, ",
  "pli-tv-bu-vb-np21:3.21": "nissaṭṭhapatto dātabbo—",
  "pli-tv-bu-vb-np21:3.22": "“Suṇātu me, bhante, saṅgho. ",
  "pli-tv-bu-vb-np21:3.23": "Ayaṁ patto itthannāmassa bhikkhuno nissaggiyo saṅghassa nissaṭṭho. ",
  "pli-tv-bu-vb-np21:3.24": "Yadi saṅghassa pattakallaṁ, saṅgho imaṁ pattaṁ itthannāmassa bhikkhuno dadeyyā”ti. ",
  "pli-tv-bu-vb-np21:3.25": "Tena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā—",
  "pli-tv-bu-vb-np21:3.26": "“ayaṁ me, bhante, patto dasāhātikkanto nissaggiyo. ",
  "pli-tv-bu-vb-np21:3.27": "Imāhaṁ āyasmantānaṁ nissajjāmī”ti. ",
  "pli-tv-bu-vb-np21:3.28": "Nissajjitvā āpatti desetabbā. ",
  "pli-tv-bu-vb-np21:3.29": "Byattena bhikkhunā paṭibalena āpatti paṭiggahetabbā, ",
  "pli-tv-bu-vb-np21:3.30": "nissaṭṭhapatto dātabbo—",
  "pli-tv-bu-vb-np21:3.31": "“Suṇantu me āyasmantā. ",
  "pli-tv-bu-vb-np21:3.32": "Ayaṁ patto itthannāmassa bhikkhuno nissaggiyo āyasmantānaṁ nissaṭṭho. ",
  "pli-tv-bu-vb-np21:3.33": "Yadāyasmantānaṁ pattakallaṁ, āyasmantā imaṁ pattaṁ itthannāmassa bhikkhuno dadeyyun”ti. ",
  "pli-tv-bu-vb-np21:3.34": "Tena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo—",
  "pli-tv-bu-vb-np21:3.35": "“ayaṁ me, āvuso, patto dasāhātikkanto nissaggiyo. ",
  "pli-tv-bu-vb-np21:3.36": "Imāhaṁ āyasmato nissajjāmī”ti. ",
  "pli-tv-bu-vb-np21:3.37": "Nissajjitvā āpatti desetabbā. ",
  "pli-tv-bu-vb-np21:3.38": "Tena bhikkhunā āpatti paṭiggahetabbā, ",
  "pli-tv-bu-vb-np21:3.39": "nissaṭṭhapatto dātabbo—",
  "pli-tv-bu-vb-np21:3.40": "“imaṁ pattaṁ āyasmato dammī”ti. ",
  "pli-tv-bu-vb-np21:3.41.0": "",
  "pli-tv-bu-vb-np21:3.41.1": "Dasāhātikkante atikkantasaññī, nissaggiyaṁ pācittiyaṁ. ",
  "pli-tv-bu-vb-np21:3.42": "Dasāhātikkante vematiko, nissaggiyaṁ pācittiyaṁ. ",
  "pli-tv-bu-vb-np21:3.43": "Dasāhātikkante anatikkantasaññī, nissaggiyaṁ pācittiyaṁ. ",
  "pli-tv-bu-vb-np21:3.44": "Anadhiṭṭhite adhiṭṭhitasaññī, nissaggiyaṁ pācittiyaṁ. ",
  "pli-tv-bu-vb-np21:3.45": "Avikappite vikappitasaññī, nissaggiyaṁ pācittiyaṁ. ",
  "pli-tv-bu-vb-np21:3.46": "Avissajjite vissajjitasaññī, nissaggiyaṁ pācittiyaṁ. ",
  "pli-tv-bu-vb-np21:3.47": "Anaṭṭhe naṭṭhasaññī nissaggiyaṁ pācittiyaṁ. ",
  "pli-tv-bu-vb-np21:3.48": "Avinaṭṭhe vinaṭṭhasaññī, nissaggiyaṁ pācittiyaṁ. ",
  "pli-tv-bu-vb-np21:3.49": "Abhinne bhinnasaññī, nissaggiyaṁ pācittiyaṁ. ",
  "pli-tv-bu-vb-np21:3.50": "Avilutte viluttasaññī, nissaggiyaṁ pācittiyaṁ. ",
  "pli-tv-bu-vb-np21:3.51": "Nissaggiyaṁ pattaṁ anissajjitvā paribhuñjati, āpatti dukkaṭassa. ",
  "pli-tv-bu-vb-np21:3.52": "Dasāhānatikkante atikkantasaññī, āpatti dukkaṭassa. ",
  "pli-tv-bu-vb-np21:3.53": "Dasāhānatikkante vematiko, āpatti dukkaṭassa. ",
  "pli-tv-bu-vb-np21:3.54": "Dasāhānatikkante anatikkantasaññī, anāpatti. ",
  "pli-tv-bu-vb-np21:3.55.0": "",
  "pli-tv-bu-vb-np21:3.55.1": "Anāpatti—",
  "pli-tv-bu-vb-np21:3.56": "antodasāhaṁ adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṁ gaṇhanti, ",
  "pli-tv-bu-vb-np21:3.57": "ummattakassa, ",
  "pli-tv-bu-vb-np21:3.58": "ādikammikassāti. ",
  "pli-tv-bu-vb-np21:4.1": "Tena kho pana samayena chabbaggiyā bhikkhū nissaṭṭhapattaṁ na denti. ",
  "pli-tv-bu-vb-np21:4.2": "Bhagavato etamatthaṁ ārocesuṁ. ",
  "pli-tv-bu-vb-np21:4.3": "“Na, bhikkhave, nissaṭṭhapatto na dātabbo. Yo na dadeyya, āpatti dukkaṭassā”ti. ",
  "pli-tv-bu-vb-np21:4.4": "Pattasikkhāpadaṁ niṭṭhitaṁ paṭhamaṁ. "
}