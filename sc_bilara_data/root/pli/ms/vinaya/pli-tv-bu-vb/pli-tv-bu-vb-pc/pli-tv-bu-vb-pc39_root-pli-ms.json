{
  "pli-tv-bu-vb-pc39:0.1": "Theravāda Vinaya ",
  "pli-tv-bu-vb-pc39:0.2": "Mahāvibhaṅga ",
  "pli-tv-bu-vb-pc39:0.3": "Pācittiyakaṇḍa ",
  "pli-tv-bu-vb-pc39:0.4": "Bhojanavagga ",
  "pli-tv-bu-vb-pc39:0.5": "39. Paṇītabhojanasikkhāpada ",
  "pli-tv-bu-vb-pc39:1.0.1": "",
  "pli-tv-bu-vb-pc39:1.0.2": "",
  "pli-tv-bu-vb-pc39:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc39:1.2": "Tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti. ",
  "pli-tv-bu-vb-pc39:1.3": "Manussā ujjhāyanti khiyyanti vipācenti—",
  "pli-tv-bu-vb-pc39:1.4": "“kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti. ",
  "pli-tv-bu-vb-pc39:1.5": "Kassa sampannaṁ na manāpaṁ, kassa sāduṁ na ruccatī”ti. ",
  "pli-tv-bu-vb-pc39:1.6": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-pc39:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc39:1.8": "“kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī”ti …pe… ",
  "pli-tv-bu-vb-pc39:1.9": "“saccaṁ kira tumhe, bhikkhave, paṇītabhojanāni attano atthāya viññāpetvā bhuñjathā”ti? ",
  "pli-tv-bu-vb-pc39:1.10": "“Saccaṁ, bhagavā”ti. ",
  "pli-tv-bu-vb-pc39:1.11": "Vigarahi buddho bhagavā …pe… ",
  "pli-tv-bu-vb-pc39:1.12": "kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha. ",
  "pli-tv-bu-vb-pc39:1.13": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc39:1.14": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc39:1.15.0": "",
  "pli-tv-bu-vb-pc39:1.15.1": "“Yāni kho pana tāni paṇītabhojanāni, seyyathidaṁ— sappi navanītaṁ telaṁ madhu phāṇitaṁ maccho maṁsaṁ khīraṁ dadhi. Yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”ti. ",
  "pli-tv-bu-vb-pc39:1.16": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-pc39:2.0": "",
  "pli-tv-bu-vb-pc39:2.1": "Tena kho pana samayena bhikkhū gilānā honti. ",
  "pli-tv-bu-vb-pc39:2.2": "Gilānapucchakā bhikkhū gilāne bhikkhū etadavocuṁ—",
  "pli-tv-bu-vb-pc39:2.3": "“kaccāvuso, khamanīyaṁ, kacci yāpanīyan”ti? ",
  "pli-tv-bu-vb-pc39:2.4": "“Pubbe mayaṁ, āvuso, paṇītabhojanāni attano atthāya viññāpetvā bhuñjāma, tena no phāsu hoti; ",
  "pli-tv-bu-vb-pc39:2.5": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. ",
  "pli-tv-bu-vb-pc39:2.6": "Bhagavato etamatthaṁ ārocesuṁ. ",
  "pli-tv-bu-vb-pc39:2.7": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc39:2.8": "“anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṁ. ",
  "pli-tv-bu-vb-pc39:2.9": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc39:2.10.0": "",
  "pli-tv-bu-vb-pc39:2.10.1": "“Yāni kho pana tāni paṇītabhojanāni, seyyathidaṁ— sappi navanītaṁ telaṁ madhu phāṇitaṁ maccho maṁsaṁ khīraṁ dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”ti. ",
  "pli-tv-bu-vb-pc39:3.1.0": "",
  "pli-tv-bu-vb-pc39:3.1.1": "Yāni kho pana tāni paṇītabhojanānīti ",
  "pli-tv-bu-vb-pc39:3.1.2": "sappi nāma ",
  "pli-tv-bu-vb-pc39:3.1.3": "gosappi vā ajikāsappi vā mahiṁsasappi vā, yesaṁ maṁsaṁ kappati tesaṁ sappi. ",
  "pli-tv-bu-vb-pc39:3.1.4": "Navanītaṁ nāma ",
  "pli-tv-bu-vb-pc39:3.1.5": "tesaññeva navanītaṁ. ",
  "pli-tv-bu-vb-pc39:3.1.6": "Telaṁ nāma ",
  "pli-tv-bu-vb-pc39:3.1.7": "tilatelaṁ sāsapatelaṁ madhukatelaṁ eraṇḍatelaṁ vasātelaṁ. ",
  "pli-tv-bu-vb-pc39:3.1.8": "Madhu nāma ",
  "pli-tv-bu-vb-pc39:3.1.9": "makkhikāmadhu. ",
  "pli-tv-bu-vb-pc39:3.1.10": "Phāṇitaṁ nāma ",
  "pli-tv-bu-vb-pc39:3.1.11": "ucchumhā nibbattaṁ. ",
  "pli-tv-bu-vb-pc39:3.1.12": "Maccho nāma ",
  "pli-tv-bu-vb-pc39:3.1.13": "udako vuccati. ",
  "pli-tv-bu-vb-pc39:3.1.14": "Maṁsaṁ nāma ",
  "pli-tv-bu-vb-pc39:3.1.15": "yesaṁ maṁsaṁ kappati, tesaṁ maṁsaṁ. ",
  "pli-tv-bu-vb-pc39:3.1.16": "Khīraṁ nāma ",
  "pli-tv-bu-vb-pc39:3.1.17": "gokhīraṁ vā ajikākhīraṁ vā mahiṁsakhīraṁ vā, yesaṁ maṁsaṁ kappati, tesaṁ khīraṁ. ",
  "pli-tv-bu-vb-pc39:3.1.18": "Dadhi nāma ",
  "pli-tv-bu-vb-pc39:3.1.19": "tesaññeva dadhi. ",
  "pli-tv-bu-vb-pc39:3.1.20": "Yo panāti ",
  "pli-tv-bu-vb-pc39:3.1.21": "yo yādiso …pe… ",
  "pli-tv-bu-vb-pc39:3.1.22": "bhikkhūti ",
  "pli-tv-bu-vb-pc39:3.1.23": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc39:3.1.24": "Evarūpāni paṇītabhojanānīti ",
  "pli-tv-bu-vb-pc39:3.1.25": "tathārūpāni paṇītabhojanāni. ",
  "pli-tv-bu-vb-pc39:3.1.26": "Agilāno nāma ",
  "pli-tv-bu-vb-pc39:3.1.27": "yassa vinā paṇītabhojanāni phāsu hoti. ",
  "pli-tv-bu-vb-pc39:3.1.28": "Gilāno nāma ",
  "pli-tv-bu-vb-pc39:3.1.29": "yassa vinā paṇītabhojanāni na phāsu hoti. ",
  "pli-tv-bu-vb-pc39:3.1.30": "Agilāno attano atthāya viññāpeti, payoge dukkaṭaṁ. ",
  "pli-tv-bu-vb-pc39:3.1.31": "Paṭilābhena “bhuñjissāmī”ti paṭiggaṇhāti, āpatti dukkaṭassa. ",
  "pli-tv-bu-vb-pc39:3.1.32": "Ajjhohāre ajjhohāre āpatti pācittiyassa. ",
  "pli-tv-bu-vb-pc39:3.2.0": "",
  "pli-tv-bu-vb-pc39:3.2.1": "Agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa. ",
  "pli-tv-bu-vb-pc39:3.2.2": "Agilāno vematiko paṇītabhojanāni attano atthāya viññāpetvā bhuñjati, āpatti pācittiyassa. ",
  "pli-tv-bu-vb-pc39:3.2.3": "Agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa. ",
  "pli-tv-bu-vb-pc39:3.2.4": "Gilāno agilānasaññī, āpatti dukkaṭassa. ",
  "pli-tv-bu-vb-pc39:3.2.5": "Gilāno vematiko, āpatti dukkaṭassa. ",
  "pli-tv-bu-vb-pc39:3.2.6": "Gilāno gilānasaññī anāpatti. ",
  "pli-tv-bu-vb-pc39:3.3.0": "",
  "pli-tv-bu-vb-pc39:3.3.1": "Anāpatti—",
  "pli-tv-bu-vb-pc39:3.3.2": "gilānassa, ",
  "pli-tv-bu-vb-pc39:3.3.3": "gilāno hutvā viññāpetvā agilāno bhuñjati, ",
  "pli-tv-bu-vb-pc39:3.3.4": "gilānassa sesakaṁ bhuñjati, ",
  "pli-tv-bu-vb-pc39:3.3.5": "ñātakānaṁ, ",
  "pli-tv-bu-vb-pc39:3.3.6": "pavāritānaṁ, ",
  "pli-tv-bu-vb-pc39:3.3.7": "aññassatthāya, ",
  "pli-tv-bu-vb-pc39:3.3.8": "attano dhanena, ",
  "pli-tv-bu-vb-pc39:3.3.9": "ummattakassa, ",
  "pli-tv-bu-vb-pc39:3.3.10": "ādikammikassāti. ",
  "pli-tv-bu-vb-pc39:3.3.11": "Paṇītabhojanasikkhāpadaṁ niṭṭhitaṁ navamaṁ. "
}