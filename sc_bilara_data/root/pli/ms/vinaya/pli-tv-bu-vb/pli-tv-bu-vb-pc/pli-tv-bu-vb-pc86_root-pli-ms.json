{
  "pli-tv-bu-vb-pc86:0.1": "Theravāda Vinaya ",
  "pli-tv-bu-vb-pc86:0.2": "Mahāvibhaṅga ",
  "pli-tv-bu-vb-pc86:0.3": "Pācittiyakaṇḍa ",
  "pli-tv-bu-vb-pc86:0.4": "Ratanavagga ",
  "pli-tv-bu-vb-pc86:0.5": "86. Sūcigharasikkhāpada ",
  "pli-tv-bu-vb-pc86:1.0": "",
  "pli-tv-bu-vb-pc86:1.1": "Tena samayena buddho bhagavā sakkesu viharati kapilavatthusmiṁ nigrodhārāme. ",
  "pli-tv-bu-vb-pc86:1.2": "Tena kho pana samayena aññatarena dantakārena bhikkhū pavāritā honti—",
  "pli-tv-bu-vb-pc86:1.3": "“yesaṁ ayyānaṁ sūcigharena attho ahaṁ sūcigharenā”ti. ",
  "pli-tv-bu-vb-pc86:1.4": "Tena kho pana samayena bhikkhū bahū sūcighare viññāpenti. ",
  "pli-tv-bu-vb-pc86:1.5": "Yesaṁ khuddakā sūcigharā te mahante sūcighare viññāpenti. ",
  "pli-tv-bu-vb-pc86:1.6": "Yesaṁ mahantā sūcigharā te khuddake sūcighare viññāpenti. ",
  "pli-tv-bu-vb-pc86:1.7": "Atha kho so dantakāro bhikkhūnaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamati. ",
  "pli-tv-bu-vb-pc86:1.8": "Manussā ujjhāyanti khiyyanti vipācenti—",
  "pli-tv-bu-vb-pc86:1.9": "“kathañhi nāma samaṇā sakyaputtiyā na mattaṁ jānitvā bahū sūcighare viññāpessanti. ",
  "pli-tv-bu-vb-pc86:1.10": "Ayaṁ imesaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamatī”ti. ",
  "pli-tv-bu-vb-pc86:1.11": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-pc86:1.12": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc86:1.13": "“kathañhi nāma bhikkhū na mattaṁ jānitvā bahū sūcighare viññāpessantī”ti …pe… ",
  "pli-tv-bu-vb-pc86:1.14": "“saccaṁ kira, bhikkhave, bhikkhū na mattaṁ jānitvā bahū sūcighare viññāpentī”ti? ",
  "pli-tv-bu-vb-pc86:1.15": "“Saccaṁ, bhagavā”ti. ",
  "pli-tv-bu-vb-pc86:1.16": "Vigarahi buddho bhagavā …pe… ",
  "pli-tv-bu-vb-pc86:1.17": "kathañhi nāma te, bhikkhave, moghapurisā na mattaṁ jānitvā bahū sūcighare viññāpessanti. ",
  "pli-tv-bu-vb-pc86:1.18": "Netaṁ, bhikkhave, appasannānaṁ vā pasādāya …pe… ",
  "pli-tv-bu-vb-pc86:1.19": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc86:1.20.0": "",
  "pli-tv-bu-vb-pc86:1.20.1": "“Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya bhedanakaṁ, pācittiyan”ti. ",
  "pli-tv-bu-vb-pc86:2.1.0": "",
  "pli-tv-bu-vb-pc86:2.1.1": "Yo panāti ",
  "pli-tv-bu-vb-pc86:2.1.2": "yo yādiso …pe… ",
  "pli-tv-bu-vb-pc86:2.1.3": "bhikkhūti ",
  "pli-tv-bu-vb-pc86:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc86:2.1.5": "Aṭṭhi nāma ",
  "pli-tv-bu-vb-pc86:2.1.6": "yaṁ kiñci aṭṭhi. ",
  "pli-tv-bu-vb-pc86:2.1.7": "Danto nāma ",
  "pli-tv-bu-vb-pc86:2.1.8": "hatthidanto vuccati. ",
  "pli-tv-bu-vb-pc86:2.1.9": "Visāṇaṁ nāma ",
  "pli-tv-bu-vb-pc86:2.1.10": "yaṁ kiñci visāṇaṁ. ",
  "pli-tv-bu-vb-pc86:2.1.11": "Kārāpeyyāti ",
  "pli-tv-bu-vb-pc86:2.1.12": "karoti vā kārāpeti vā, payoge dukkaṭaṁ. ",
  "pli-tv-bu-vb-pc86:2.1.13": "Paṭilābhena bhinditvā pācittiyaṁ desetabbaṁ. ",
  "pli-tv-bu-vb-pc86:2.2.0": "",
  "pli-tv-bu-vb-pc86:2.2.1": "Attanā vippakataṁ attanā pariyosāpeti, āpatti pācittiyassa. ",
  "pli-tv-bu-vb-pc86:2.2.2": "Attanā vippakataṁ parehi pariyosāpeti, āpatti pācittiyassa. ",
  "pli-tv-bu-vb-pc86:2.2.3": "Parehi vippakataṁ attanā pariyosāpeti, āpatti pācittiyassa. ",
  "pli-tv-bu-vb-pc86:2.2.4": "Parehi vippakataṁ parehi pariyosāpeti, āpatti pācittiyassa. ",
  "pli-tv-bu-vb-pc86:2.2.5": "Aññassatthāya karoti vā kārāpeti vā, āpatti dukkaṭassa. ",
  "pli-tv-bu-vb-pc86:2.2.6": "Aññena kataṁ paṭilabhitvā paribhuñjati, āpatti dukkaṭassa. ",
  "pli-tv-bu-vb-pc86:2.3.0": "",
  "pli-tv-bu-vb-pc86:2.3.1": "Anāpatti—",
  "pli-tv-bu-vb-pc86:2.3.2": "gaṇṭhikāya, ",
  "pli-tv-bu-vb-pc86:2.3.3": "araṇike, ",
  "pli-tv-bu-vb-pc86:2.3.4": "vidhe, ",
  "pli-tv-bu-vb-pc86:2.3.5": "añjaniyā, ",
  "pli-tv-bu-vb-pc86:2.3.6": "añjanisalākāya, ",
  "pli-tv-bu-vb-pc86:2.3.7": "vāsijaṭe, ",
  "pli-tv-bu-vb-pc86:2.3.8": "udakapuñchaniyā, ",
  "pli-tv-bu-vb-pc86:2.3.9": "ummattakassa, ",
  "pli-tv-bu-vb-pc86:2.3.10": "ādikammikassāti. ",
  "pli-tv-bu-vb-pc86:2.3.11": "Sūcigharasikkhāpadaṁ niṭṭhitaṁ catutthaṁ. "
}