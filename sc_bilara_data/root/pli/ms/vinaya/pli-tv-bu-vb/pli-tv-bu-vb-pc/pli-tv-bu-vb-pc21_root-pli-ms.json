{
  "pli-tv-bu-vb-pc21:0.1": "Theravāda Vinaya ",
  "pli-tv-bu-vb-pc21:0.2": "Mahāvibhaṅga ",
  "pli-tv-bu-vb-pc21:0.3": "Pācittiyakaṇḍa ",
  "pli-tv-bu-vb-pc21:0.4": "Ovādavagga ",
  "pli-tv-bu-vb-pc21:0.5": "21. Ovādasikkhāpada ",
  "pli-tv-bu-vb-pc21:1.0.1": "",
  "pli-tv-bu-vb-pc21:1.0.2": "",
  "pli-tv-bu-vb-pc21:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc21:1.2": "Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. ",
  "pli-tv-bu-vb-pc21:1.3": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc21:1.4": "“etarahi kho, āvuso, therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. ",
  "pli-tv-bu-vb-pc21:1.5": "Handāvuso, mayampi bhikkhuniyo ovadāmā”ti. ",
  "pli-tv-bu-vb-pc21:1.6": "Atha kho chabbaggiyā bhikkhū bhikkhuniyo upasaṅkamitvā etadavocuṁ—“amhepi, bhaginiyo, upasaṅkamatha; mayampi ovadissāmā”ti. ",
  "pli-tv-bu-vb-pc21:1.7": "Atha kho tā bhikkhuniyo yena chabbaggiyā bhikkhū tenupasaṅkamiṁsu; ",
  "pli-tv-bu-vb-pc21:1.8": "upasaṅkamitvā chabbaggiye bhikkhū abhivādetvā ekamantaṁ nisīdiṁsu. ",
  "pli-tv-bu-vb-pc21:1.9": "Atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ—“gacchatha, bhaginiyo”ti. ",
  "pli-tv-bu-vb-pc21:1.10": "Atha kho tā bhikkhuniyo yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo bhagavā etadavoca—“kacci, bhikkhuniyo, ovādo iddho ahosī”ti? ",
  "pli-tv-bu-vb-pc21:1.11": "“Kuto, bhante, ovādo iddho bhavissati. ",
  "pli-tv-bu-vb-pc21:1.12": "Ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesun”ti. ",
  "pli-tv-bu-vb-pc21:1.13": "Atha kho bhagavā tā bhikkhuniyo dhammiyā kathāya sandassesi samādapesi samuttejesi sampahaṁsesi. ",
  "pli-tv-bu-vb-pc21:1.14": "Atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu. ",
  "pli-tv-bu-vb-pc21:1.15": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi—",
  "pli-tv-bu-vb-pc21:1.16": "“saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā”ti? ",
  "pli-tv-bu-vb-pc21:1.17": "“Saccaṁ, bhagavā”ti. ",
  "pli-tv-bu-vb-pc21:1.18": "Vigarahi buddho bhagavā …pe… ",
  "pli-tv-bu-vb-pc21:1.19": "kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha. ",
  "pli-tv-bu-vb-pc21:1.20": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc21:1.21": "vigarahitvā …pe… ",
  "pli-tv-bu-vb-pc21:1.22": "dhammiṁ kathaṁ katvā bhikkhū āmantesi—",
  "pli-tv-bu-vb-pc21:1.23": "“anujānāmi, bhikkhave, bhikkhunovādakaṁ sammannituṁ. ",
  "pli-tv-bu-vb-pc21:1.24": "Evañca pana, bhikkhave, sammannitabbo. ",
  "pli-tv-bu-vb-pc21:1.25": "Paṭhamaṁ bhikkhu yācitabbo. ",
  "pli-tv-bu-vb-pc21:1.26": "Yācitvā byattena bhikkhunā paṭibalena saṅgho ñāpetabbo—",
  "pli-tv-bu-vb-pc21:1.27": "‘Suṇātu me, bhante, saṅgho. ",
  "pli-tv-bu-vb-pc21:1.28": "Yadi saṅghassa pattakallaṁ, saṅgho itthannāmaṁ bhikkhuṁ bhikkhunovādakaṁ sammanneyya. ",
  "pli-tv-bu-vb-pc21:1.29": "Esā ñatti. ",
  "pli-tv-bu-vb-pc21:1.30": "Suṇātu me, bhante, saṅgho. ",
  "pli-tv-bu-vb-pc21:1.31": "Saṅgho itthannāmaṁ bhikkhuṁ bhikkhunovādakaṁ sammannati. ",
  "pli-tv-bu-vb-pc21:1.32": "Yassāyasmato khamati itthannāmassa bhikkhuno bhikkhunovādakassa sammuti, so tuṇhassa; ",
  "pli-tv-bu-vb-pc21:1.33": "yassa nakkhamati, so bhāseyya. ",
  "pli-tv-bu-vb-pc21:1.34": "Dutiyampi etamatthaṁ vadāmi …pe… ",
  "pli-tv-bu-vb-pc21:1.35": "tatiyampi etamatthaṁ vadāmi—",
  "pli-tv-bu-vb-pc21:1.36": "suṇātu me, bhante, saṅgho. ",
  "pli-tv-bu-vb-pc21:1.37": "Saṅgho itthannāmaṁ bhikkhuṁ bhikkhunovādakaṁ sammannati. ",
  "pli-tv-bu-vb-pc21:1.38": "Yassāyasmato khamati itthannāmassa bhikkhuno bhikkhunovādakassa sammuti, so tuṇhassa; ",
  "pli-tv-bu-vb-pc21:1.39": "yassa nakkhamati, so bhāseyya. ",
  "pli-tv-bu-vb-pc21:1.40": "Sammato saṅghena itthannāmo bhikkhu bhikkhunovādako. ",
  "pli-tv-bu-vb-pc21:1.41": "Khamati saṅghassa, tasmā tuṇhī, evametaṁ dhārayāmī’”ti. ",
  "pli-tv-bu-vb-pc21:1.42": "Atha kho bhagavā chabbaggiye bhikkhū anekapariyāyena vigarahitvā dubbharatāya …pe… ",
  "pli-tv-bu-vb-pc21:1.43": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc21:1.44.0": "",
  "pli-tv-bu-vb-pc21:1.44.1": "“Yo pana bhikkhu asammato bhikkhuniyo ovadeyya pācittiyan”ti. ",
  "pli-tv-bu-vb-pc21:1.45": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-pc21:2.0": "",
  "pli-tv-bu-vb-pc21:2.1": "Tena kho pana samayena therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. ",
  "pli-tv-bu-vb-pc21:2.2": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc21:2.3": "“etarahi kho, āvuso, therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. ",
  "pli-tv-bu-vb-pc21:2.4": "Handāvuso, mayampi nissīmaṁ gantvā aññamaññaṁ bhikkhunovādakaṁ sammannitvā bhikkhuniyo ovadāmā”ti. ",
  "pli-tv-bu-vb-pc21:2.5": "Atha kho chabbaggiyā bhikkhū nissīmaṁ gantvā aññamaññaṁ bhikkhunovādakaṁ sammannitvā bhikkhuniyo upasaṅkamitvā etadavocuṁ—“mayampi, bhaginiyo, sammatā. ",
  "pli-tv-bu-vb-pc21:2.6": "Amhepi upasaṅkamatha. Mayampi ovadissāmā”ti. ",
  "pli-tv-bu-vb-pc21:2.7": "Atha kho tā bhikkhuniyo yena chabbaggiyā bhikkhū tenupasaṅkamiṁsu; upasaṅkamitvā chabbaggiye bhikkhū abhivādetvā ekamantaṁ nisīdiṁsu. ",
  "pli-tv-bu-vb-pc21:2.8": "Atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ—",
  "pli-tv-bu-vb-pc21:2.9": "“gacchatha, bhaginiyo”ti. ",
  "pli-tv-bu-vb-pc21:2.10": "Atha kho tā bhikkhuniyo yena bhagavā tenupasaṅkamiṁsu; ",
  "pli-tv-bu-vb-pc21:2.11": "upasaṅkamitvā bhagavantaṁ abhivādetvā ekamantaṁ aṭṭhaṁsu. ",
  "pli-tv-bu-vb-pc21:2.12": "Ekamantaṁ ṭhitā kho tā bhikkhuniyo bhagavā etadavoca—",
  "pli-tv-bu-vb-pc21:2.13": "“kacci, bhikkhuniyo, ovādo iddho ahosī”ti? ",
  "pli-tv-bu-vb-pc21:2.14": "“Kuto, bhante, ovādo iddho bhavissati. ",
  "pli-tv-bu-vb-pc21:2.15": "Ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesun”ti. ",
  "pli-tv-bu-vb-pc21:2.16": "Atha kho bhagavā tā bhikkhuniyo dhammiyā kathāya sandassesi …pe… ",
  "pli-tv-bu-vb-pc21:2.17": "atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu. ",
  "pli-tv-bu-vb-pc21:2.18": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā chabbaggiye bhikkhū paṭipucchi—",
  "pli-tv-bu-vb-pc21:2.19": "“saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā”ti? ",
  "pli-tv-bu-vb-pc21:2.20": "“Saccaṁ, bhagavā”ti. ",
  "pli-tv-bu-vb-pc21:2.21": "Vigarahi buddho bhagavā …pe… ",
  "pli-tv-bu-vb-pc21:2.22": "kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha. ",
  "pli-tv-bu-vb-pc21:2.23": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc21:2.24": "vigarahitvā …pe… ",
  "pli-tv-bu-vb-pc21:2.25": "dhammiṁ kathaṁ katvā bhikkhū āmantesi—",
  "pli-tv-bu-vb-pc21:2.26": "“anujānāmi, bhikkhave, aṭṭhahaṅgehi samannāgataṁ bhikkhuṁ bhikkhunovādakaṁ sammannituṁ. ",
  "pli-tv-bu-vb-pc21:2.27": "Sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; ",
  "pli-tv-bu-vb-pc21:2.28": "bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti tathārūpāssa dhammā bahussutā honti dhātā vacasā paricitā manasā anupekkhitā diṭṭhiyā suppaṭividdhā; ",
  "pli-tv-bu-vb-pc21:2.29": "ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso; ",
  "pli-tv-bu-vb-pc21:2.30": "kalyāṇavāco hoti kalyāṇavākkaraṇo; ",
  "pli-tv-bu-vb-pc21:2.31": "yebhuyyena bhikkhunīnaṁ piyo hoti manāpo; ",
  "pli-tv-bu-vb-pc21:2.32": "paṭibalo hoti bhikkhuniyo ovadituṁ; ",
  "pli-tv-bu-vb-pc21:2.33": "na kho panetaṁ bhagavantaṁ uddissa pabbajitāya kāsāyavatthavasanāya garudhammaṁ ajjhāpannapubbo hoti; ",
  "pli-tv-bu-vb-pc21:2.34": "vīsativasso vā hoti atirekavīsativasso vā—",
  "pli-tv-bu-vb-pc21:2.35": "anujānāmi, bhikkhave, imehi aṭṭhahaṅgehi samannāgataṁ bhikkhuṁ bhikkhunovādakaṁ sammannitun”ti. ",
  "pli-tv-bu-vb-pc21:3.1.0": "",
  "pli-tv-bu-vb-pc21:3.1.1": "Yo panāti ",
  "pli-tv-bu-vb-pc21:3.1.2": "yo yādiso …pe… ",
  "pli-tv-bu-vb-pc21:3.1.3": "bhikkhūti ",
  "pli-tv-bu-vb-pc21:3.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc21:3.1.5": "Asammato nāma ",
  "pli-tv-bu-vb-pc21:3.1.6": "ñatticatutthena kammena asammato. ",
  "pli-tv-bu-vb-pc21:3.1.7": "Bhikkhuniyo nāma ",
  "pli-tv-bu-vb-pc21:3.1.8": "ubhatosaṅghe upasampannā. ",
  "pli-tv-bu-vb-pc21:3.1.9": "Ovadeyyāti ",
  "pli-tv-bu-vb-pc21:3.1.10": "aṭṭhahi garudhammehi ovadati, āpatti pācittiyassa. ",
  "pli-tv-bu-vb-pc21:3.1.11": "Aññena dhammena ovadati, āpatti dukkaṭassa. ",
  "pli-tv-bu-vb-pc21:3.1.12": "Ekatoupasampannaṁ ovadati, āpatti dukkaṭassa. ",
  "pli-tv-bu-vb-pc21:3.1.13": "Tena sammatena bhikkhunā pariveṇaṁ sammajjitvā pānīyaṁ paribhojanīyaṁ upaṭṭhāpetvā āsanaṁ paññapetvā dutiyaṁ gahetvā nisīditabbaṁ. ",
  "pli-tv-bu-vb-pc21:3.1.14": "Bhikkhunīhi tattha gantvā taṁ bhikkhuṁ abhivādetvā ekamantaṁ nisīditabbaṁ. ",
  "pli-tv-bu-vb-pc21:3.1.15": "Tena bhikkhunā pucchitabbā—",
  "pli-tv-bu-vb-pc21:3.1.16": "“samaggāttha, bhaginiyo”ti? ",
  "pli-tv-bu-vb-pc21:3.1.17": "Sace “samaggāmhāyyā”ti bhaṇanti, “vattanti, bhaginiyo, aṭṭha garudhammā”ti? ",
  "pli-tv-bu-vb-pc21:3.1.18": "Sace “vattantāyyā”ti bhaṇanti, “eso, bhaginiyo, ovādo”ti niyyādetabbo. ",
  "pli-tv-bu-vb-pc21:3.1.19": "Sace “na vattantāyyā”ti bhaṇanti, osāretabbā. ",
  "pli-tv-bu-vb-pc21:3.1.20": "“Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ; ",
  "pli-tv-bu-vb-pc21:3.1.21": "ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. ",
  "pli-tv-bu-vb-pc21:3.1.22": "Na bhikkhuniyā abhikkhuke āvāse vassaṁ vasitabbaṁ; ",
  "pli-tv-bu-vb-pc21:3.1.23": "ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. ",
  "pli-tv-bu-vb-pc21:3.1.24": "Anvaddhamāsaṁ bhikkhuniyā bhikkhusaṅghato dve dhammā paccāsīsitabbā ",
  "pli-tv-bu-vb-pc21:3.1.25": "uposathapucchakañca ovādūpasaṅkamanañca, ",
  "pli-tv-bu-vb-pc21:3.1.26": "ayampi dhammo …pe… ",
  "pli-tv-bu-vb-pc21:3.1.27": "vassaṁ vuṭṭhāya bhikkhuniyā ubhatosaṅghe tīhi ṭhānehi pavāretabbaṁ ",
  "pli-tv-bu-vb-pc21:3.1.28": "diṭṭhena vā sutena vā parisaṅkāya vā; ",
  "pli-tv-bu-vb-pc21:3.1.29": "ayampi dhammo …pe… ",
  "pli-tv-bu-vb-pc21:3.1.30": "garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ; ",
  "pli-tv-bu-vb-pc21:3.1.31": "ayampi dhammo …pe… ",
  "pli-tv-bu-vb-pc21:3.1.32": "dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā; ",
  "pli-tv-bu-vb-pc21:3.1.33": "ayampi dhammo …pe… ",
  "pli-tv-bu-vb-pc21:3.1.34": "na bhikkhuniyā kenaci pariyāyena bhikkhu akkositabbo paribhāsitabbo; ",
  "pli-tv-bu-vb-pc21:3.1.35": "ayampi dhammo …pe… ",
  "pli-tv-bu-vb-pc21:3.1.36": "ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho; ",
  "pli-tv-bu-vb-pc21:3.1.37": "ayampi dhammo sakkatvā garukatvā mānetvā pūjetvā yāvajīvaṁ anatikkamanīyo”ti. ",
  "pli-tv-bu-vb-pc21:3.1.38": "Sace “samaggāmhāyyā”ti bhaṇantaṁ aññaṁ dhammaṁ bhaṇati, āpatti dukkaṭassa. ",
  "pli-tv-bu-vb-pc21:3.1.39": "Sace “vaggāmhāyyā”ti bhaṇantaṁ aṭṭha garudhamme bhaṇati, āpatti dukkaṭassa. ",
  "pli-tv-bu-vb-pc21:3.1.40": "Ovādaṁ aniyyādetvā aññaṁ dhammaṁ bhaṇati, āpatti dukkaṭassa. ",
  "pli-tv-bu-vb-pc21:3.2.0": "",
  "pli-tv-bu-vb-pc21:3.2.1": "Adhammakamme adhammakammasaññī vaggaṁ bhikkhunisaṅghaṁ vaggasaññī ovadati, āpatti pācittiyassa. ",
  "pli-tv-bu-vb-pc21:3.2.2": "Adhammakamme adhammakammasaññī vaggaṁ bhikkhunisaṅghaṁ vematiko ovadati, āpatti pācittiyassa. ",
  "pli-tv-bu-vb-pc21:3.2.3": "Adhammakamme adhammakammasaññī vaggaṁ bhikkhunisaṅghaṁ samaggasaññī ovadati, āpatti pācittiyassa. ",
  "pli-tv-bu-vb-pc21:3.2.4": "Adhammakamme vematiko vaggaṁ bhikkhunisaṅghaṁ vaggasaññī ovadati, āpatti pācittiyassa. ",
  "pli-tv-bu-vb-pc21:3.2.5": "Adhammakamme vematiko vaggaṁ bhikkhunisaṅghaṁ vematiko ovadati, āpatti pācittiyassa. ",
  "pli-tv-bu-vb-pc21:3.2.6": "Adhammakamme vematiko vaggaṁ bhikkhunisaṅghaṁ samaggasaññī ovadati, āpatti pācittiyassa. ",
  "pli-tv-bu-vb-pc21:3.2.7": "Adhammakamme dhammakammasaññī vaggaṁ bhikkhunisaṅghaṁ vaggasaññī ovadati, āpatti pācittiyassa. ",
  "pli-tv-bu-vb-pc21:3.2.8": "Adhammakamme dhammakammasaññī vaggaṁ bhikkhunisaṅghaṁ vematiko ovadati, āpatti pācittiyassa. ",
  "pli-tv-bu-vb-pc21:3.2.9": "Adhammakamme dhammakammasaññī vaggaṁ bhikkhunisaṅghaṁ samaggasaññī ovadati, āpatti pācittiyassa. ",
  "pli-tv-bu-vb-pc21:3.2.10": "Adhammakamme adhammakammasaññī samaggaṁ bhikkhunisaṅghaṁ vaggasaññī ovadati, āpatti pācittiyassa. ",
  "pli-tv-bu-vb-pc21:3.2.11": "Adhammakamme adhammakammasaññī samaggaṁ bhikkhunisaṅghaṁ vematiko ovadati, āpatti pācittiyassa. ",
  "pli-tv-bu-vb-pc21:3.2.12": "Adhammakamme adhammakammasaññī samaggaṁ bhikkhunisaṅghaṁ samaggasaññī ovadati, āpatti pācittiyassa. ",
  "pli-tv-bu-vb-pc21:3.2.13": "Adhammakamme vematiko samaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.14": "vematiko ovadati …pe… ",
  "pli-tv-bu-vb-pc21:3.2.15": "samaggasaññī ovadati, āpatti pācittiyassa. ",
  "pli-tv-bu-vb-pc21:3.2.16": "Adhammakamme dhammakammasaññī samaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.17": "vematiko ovadati …pe… ",
  "pli-tv-bu-vb-pc21:3.2.18": "samaggasaññī ovadati, āpatti pācittiyassa. ",
  "pli-tv-bu-vb-pc21:3.2.19": "Dhammakamme adhammakammasaññī vaggaṁ bhikkhunisaṅghaṁ vaggasaññī ovadati, āpatti dukkaṭassa. ",
  "pli-tv-bu-vb-pc21:3.2.20": "Dhammakamme adhammakammasaññī vaggaṁ bhikkhunisaṅghaṁ vematiko ovadati …pe… ",
  "pli-tv-bu-vb-pc21:3.2.21": "samaggasaññī ovadati, āpatti dukkaṭassa. ",
  "pli-tv-bu-vb-pc21:3.2.22": "Dhammakamme vematiko vaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.23": "vematiko ovadati …pe… ",
  "pli-tv-bu-vb-pc21:3.2.24": "samaggasaññī ovadati, āpatti dukkaṭassa. ",
  "pli-tv-bu-vb-pc21:3.2.25": "Dhammakamme dhammakammasaññī vaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.26": "vematiko ovadati …pe… ",
  "pli-tv-bu-vb-pc21:3.2.27": "samaggasaññī ovadati, āpatti dukkaṭassa. ",
  "pli-tv-bu-vb-pc21:3.2.28": "Dhammakamme adhammakammasaññī samaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.29": "vematiko ovadati …pe… ",
  "pli-tv-bu-vb-pc21:3.2.30": "samaggasaññī ovadati, āpatti dukkaṭassa. ",
  "pli-tv-bu-vb-pc21:3.2.31": "Dhammakamme vematiko samaggaṁ bhikkhunisaṅghaṁ vaggasaññī ovadati …pe… ",
  "pli-tv-bu-vb-pc21:3.2.32": "vematiko ovadati …pe… ",
  "pli-tv-bu-vb-pc21:3.2.33": "samaggasaññī ovadati, āpatti dukkaṭassa. ",
  "pli-tv-bu-vb-pc21:3.2.34": "Dhammakamme dhammakammasaññī samaggaṁ bhikkhunisaṅghaṁ vaggasaññī ovadati, āpatti dukkaṭassa. ",
  "pli-tv-bu-vb-pc21:3.2.35": "Dhammakamme dhammakammasaññī samaggaṁ bhikkhunisaṅghaṁ vematiko ovadati, āpatti dukkaṭassa. ",
  "pli-tv-bu-vb-pc21:3.2.36": "Dhammakamme dhammakammasaññī samaggaṁ bhikkhunisaṅghaṁ samaggasaññī ovadati, anāpatti. ",
  "pli-tv-bu-vb-pc21:3.3.0": "",
  "pli-tv-bu-vb-pc21:3.3.1": "Anāpatti—",
  "pli-tv-bu-vb-pc21:3.3.2": "uddesaṁ dento, ",
  "pli-tv-bu-vb-pc21:3.3.3": "paripucchaṁ dento, ",
  "pli-tv-bu-vb-pc21:3.3.4": "“osārehi ayyā”ti vuccamāno, osāreti, ",
  "pli-tv-bu-vb-pc21:3.3.5": "pañhaṁ pucchati, ",
  "pli-tv-bu-vb-pc21:3.3.6": "pañhaṁ puṭṭho katheti, ",
  "pli-tv-bu-vb-pc21:3.3.7": "aññassatthāya bhaṇantaṁ bhikkhuniyo suṇanti, ",
  "pli-tv-bu-vb-pc21:3.3.8": "sikkhamānāya, ",
  "pli-tv-bu-vb-pc21:3.3.9": "sāmaṇeriyā, ",
  "pli-tv-bu-vb-pc21:3.3.10": "ummattakassa, ",
  "pli-tv-bu-vb-pc21:3.3.11": "ādikammikassāti. ",
  "pli-tv-bu-vb-pc21:3.3.12": "Ovādasikkhāpadaṁ niṭṭhitaṁ paṭhamaṁ. "
}