{
  "pli-tv-bu-vb-pc37:0.1": "Theravāda Vinaya ",
  "pli-tv-bu-vb-pc37:0.2": "Mahāvibhaṅga ",
  "pli-tv-bu-vb-pc37:0.3": "Pācittiyakaṇḍa ",
  "pli-tv-bu-vb-pc37:0.4": "Bhojanavagga ",
  "pli-tv-bu-vb-pc37:0.5": "37. Vikālabhojanasikkhāpada ",
  "pli-tv-bu-vb-pc37:1.0": "",
  "pli-tv-bu-vb-pc37:1.1": "Tena samayena buddho bhagavā rājagahe viharati veḷuvane kalandakanivāpe. ",
  "pli-tv-bu-vb-pc37:1.2": "Tena kho pana samayena rājagahe giraggasamajjo hoti. ",
  "pli-tv-bu-vb-pc37:1.3": "Sattarasavaggiyā bhikkhū giraggasamajjaṁ dassanāya agamaṁsu. ",
  "pli-tv-bu-vb-pc37:1.4": "Manussā sattarasavaggiye bhikkhū passitvā nahāpetvā vilimpetvā bhojetvā khādanīyaṁ adaṁsu. ",
  "pli-tv-bu-vb-pc37:1.5": "Sattarasavaggiyā bhikkhū khādanīyaṁ ādāya ārāmaṁ gantvā chabbaggiye bhikkhū etadavocuṁ—",
  "pli-tv-bu-vb-pc37:1.6": "“gaṇhāthāvuso, khādanīyaṁ khādathā”ti. ",
  "pli-tv-bu-vb-pc37:1.7": "“Kuto tumhehi, āvuso, khādanīyaṁ laddhan”ti? ",
  "pli-tv-bu-vb-pc37:1.8": "Sattarasavaggiyā bhikkhū chabbaggiyānaṁ bhikkhūnaṁ etamatthaṁ ārocesuṁ. ",
  "pli-tv-bu-vb-pc37:1.9": "“Kiṁ pana tumhe, āvuso, vikāle bhojanaṁ bhuñjathā”ti? ",
  "pli-tv-bu-vb-pc37:1.10": "“Evamāvuso”ti. ",
  "pli-tv-bu-vb-pc37:1.11": "Chabbaggiyā bhikkhū ujjhāyanti khiyyanti vipācenti—",
  "pli-tv-bu-vb-pc37:1.12": "“kathañhi nāma sattarasavaggiyā bhikkhū vikāle bhojanaṁ bhuñjissantī”ti. ",
  "pli-tv-bu-vb-pc37:1.13": "Atha kho chabbaggiyā bhikkhū bhikkhūnaṁ etamatthaṁ ārocesuṁ. ",
  "pli-tv-bu-vb-pc37:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc37:1.15": "“kathañhi nāma sattarasavaggiyā bhikkhū vikāle bhojanaṁ bhuñjissantī”ti …pe… ",
  "pli-tv-bu-vb-pc37:1.16": "“saccaṁ kira tumhe, bhikkhave, vikāle bhojanaṁ bhuñjathā”ti? ",
  "pli-tv-bu-vb-pc37:1.17": "“Saccaṁ, bhagavā”ti. ",
  "pli-tv-bu-vb-pc37:1.18": "Vigarahi buddho bhagavā …pe… ",
  "pli-tv-bu-vb-pc37:1.19": "kathañhi nāma tumhe, moghapurisā, vikāle bhojanaṁ bhuñjissatha. ",
  "pli-tv-bu-vb-pc37:1.20": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc37:1.21": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc37:1.22.0": "",
  "pli-tv-bu-vb-pc37:1.22.1": "“Yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiyan”ti. ",
  "pli-tv-bu-vb-pc37:2.1.0": "",
  "pli-tv-bu-vb-pc37:2.1.1": "Yo panāti ",
  "pli-tv-bu-vb-pc37:2.1.2": "yo yādiso …pe… ",
  "pli-tv-bu-vb-pc37:2.1.3": "bhikkhūti ",
  "pli-tv-bu-vb-pc37:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc37:2.1.5": "Vikālo nāma ",
  "pli-tv-bu-vb-pc37:2.1.6": "majjhanhike vītivatte yāva aruṇuggamanā. ",
  "pli-tv-bu-vb-pc37:2.1.7": "Khādanīyaṁ nāma ",
  "pli-tv-bu-vb-pc37:2.1.8": "pañca bhojanāni—yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma. ",
  "pli-tv-bu-vb-pc37:2.1.9": "Bhojanīyaṁ nāma ",
  "pli-tv-bu-vb-pc37:2.1.10": "pañca bhojanāni—odano, kummāso, sattu, maccho, maṁsaṁ. ",
  "pli-tv-bu-vb-pc37:2.1.11": "“Khādissāmi bhuñjissāmī”ti paṭiggaṇhāti, āpatti dukkaṭassa. ",
  "pli-tv-bu-vb-pc37:2.1.12": "Ajjhohāre ajjhohāre āpatti pācittiyassa. ",
  "pli-tv-bu-vb-pc37:2.2.0": "",
  "pli-tv-bu-vb-pc37:2.2.1": "Vikāle vikālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. ",
  "pli-tv-bu-vb-pc37:2.2.2": "Vikāle vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. ",
  "pli-tv-bu-vb-pc37:2.2.3": "Vikāle kālasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. ",
  "pli-tv-bu-vb-pc37:2.2.4": "Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. ",
  "pli-tv-bu-vb-pc37:2.2.5": "Ajjhohāre ajjhohāre āpatti dukkaṭassa. ",
  "pli-tv-bu-vb-pc37:2.2.6": "Kāle vikālasaññī, āpatti dukkaṭassa. ",
  "pli-tv-bu-vb-pc37:2.2.7": "Kāle vematiko, āpatti dukkaṭassa. ",
  "pli-tv-bu-vb-pc37:2.2.8": "Kāle kālasaññī, anāpatti. ",
  "pli-tv-bu-vb-pc37:2.3.0": "",
  "pli-tv-bu-vb-pc37:2.3.1": "Anāpatti—",
  "pli-tv-bu-vb-pc37:2.3.2": "yāmakālikaṁ sattāhakālikaṁ yāvajīvikaṁ sati paccaye paribhuñjati, ",
  "pli-tv-bu-vb-pc37:2.3.3": "ummattakassa, ",
  "pli-tv-bu-vb-pc37:2.3.4": "ādikammikassāti. ",
  "pli-tv-bu-vb-pc37:2.3.5": "Vikālabhojanasikkhāpadaṁ niṭṭhitaṁ sattamaṁ. "
}