{
  "pli-tv-bu-vb-pc11:0.1": "Theravāda Vinaya ",
  "pli-tv-bu-vb-pc11:0.2": "Mahāvibhaṅga ",
  "pli-tv-bu-vb-pc11:0.3": "Pācittiyakaṇḍa ",
  "pli-tv-bu-vb-pc11:0.4": "Bhūtagāmavagga ",
  "pli-tv-bu-vb-pc11:0.5": "11. Bhūtagāmasikkhāpada ",
  "pli-tv-bu-vb-pc11:1.0": "",
  "pli-tv-bu-vb-pc11:1.1": "Tena samayena buddho bhagavā āḷaviyaṁ viharati aggāḷave cetiye. ",
  "pli-tv-bu-vb-pc11:1.2": "Tena kho pana samayena āḷavakā bhikkhū navakammaṁ karontā rukkhaṁ chindantipi chedāpentipi. ",
  "pli-tv-bu-vb-pc11:1.3": "Aññataropi āḷavako bhikkhu rukkhaṁ chindati. ",
  "pli-tv-bu-vb-pc11:1.4": "Tasmiṁ rukkhe adhivatthā devatā taṁ bhikkhuṁ etadavoca—",
  "pli-tv-bu-vb-pc11:1.5": "“mā, bhante, attano bhavanaṁ kattukāmo mayhaṁ bhavanaṁ chindī”ti. ",
  "pli-tv-bu-vb-pc11:1.6": "So bhikkhu anādiyanto chindiyeva, tassā ca devatāya dārakassa bāhuṁ ākoṭesi. ",
  "pli-tv-bu-vb-pc11:1.7": "Atha kho tassā devatāya etadahosi—",
  "pli-tv-bu-vb-pc11:1.8": "“yannūnāhaṁ imaṁ bhikkhuṁ idheva jīvitā voropeyyan”ti. ",
  "pli-tv-bu-vb-pc11:1.9": "Atha kho tassā devatāya etadahosi—",
  "pli-tv-bu-vb-pc11:1.10": "“na kho metaṁ patirūpaṁ yāhaṁ imaṁ bhikkhuṁ idheva jīvitā voropeyyaṁ. ",
  "pli-tv-bu-vb-pc11:1.11": "Yannūnāhaṁ bhagavato etamatthaṁ āroceyyan”ti. ",
  "pli-tv-bu-vb-pc11:1.12": "Atha kho sā devatā yena bhagavā tenupasaṅkami; upasaṅkamitvā bhagavato etamatthaṁ ārocesi. ",
  "pli-tv-bu-vb-pc11:1.13": "“Sādhu sādhu, devate. ",
  "pli-tv-bu-vb-pc11:1.14": "Sādhu kho tvaṁ, devate, taṁ bhikkhuṁ jīvitā na voropesi. ",
  "pli-tv-bu-vb-pc11:1.15": "Sacajja tvaṁ, devate, taṁ bhikkhuṁ jīvitā voropeyyāsi, bahuñca tvaṁ, devate, apuññaṁ pasaveyyāsi. ",
  "pli-tv-bu-vb-pc11:1.16": "Gaccha tvaṁ, devate, amukasmiṁ okāse rukkho vivitto tasmiṁ upagacchā”ti. ",
  "pli-tv-bu-vb-pc11:1.17": "Manussā ujjhāyanti khiyyanti vipācenti—",
  "pli-tv-bu-vb-pc11:1.18": "“kathañhi nāma samaṇā sakyaputtiyā rukkhaṁ chindissantipi chedāpessantipi ekindriyaṁ samaṇā sakyaputtiyā jīvaṁ viheṭhentī”ti. ",
  "pli-tv-bu-vb-pc11:1.19": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-pc11:1.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc11:1.21": "“kathañhi nāma āḷavakā bhikkhū rukkhaṁ chindissantipi chedāpessantipī”ti …pe… ",
  "pli-tv-bu-vb-pc11:1.22": "“saccaṁ kira tumhe, bhikkhave, rukkhaṁ chindathāpi chedāpethāpī”ti? ",
  "pli-tv-bu-vb-pc11:1.23": "“Saccaṁ, bhagavā”ti. ",
  "pli-tv-bu-vb-pc11:1.24": "Vigarahi buddho bhagavā …pe… ",
  "pli-tv-bu-vb-pc11:1.25": "kathañhi nāma tumhe, moghapurisā, rukkhaṁ chindissathāpi, chedāpessathāpi. ",
  "pli-tv-bu-vb-pc11:1.26": "Jīvasaññino hi, moghapurisā, manussā rukkhasmiṁ. ",
  "pli-tv-bu-vb-pc11:1.27": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc11:1.28": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc11:1.29.0": "",
  "pli-tv-bu-vb-pc11:1.29.1": "“Bhūtagāmapātabyatāya pācittiyan”ti. ",
  "pli-tv-bu-vb-pc11:2.1.0": "",
  "pli-tv-bu-vb-pc11:2.1.1": "Bhūtagāmo nāma ",
  "pli-tv-bu-vb-pc11:2.1.2": "pañca bījajātāni— mūlabījaṁ, khandhabījaṁ, phaḷubījaṁ, aggabījaṁ, bījabījameva pañcamaṁ. ",
  "pli-tv-bu-vb-pc11:2.1.3": "Mūlabījaṁ nāma—",
  "pli-tv-bu-vb-pc11:2.1.4": "haliddi, siṅgiveraṁ, vacā, vacattaṁ, ativisā, kaṭukarohiṇī, usīraṁ, bhaddamuttakaṁ, yāni vā panaññānipi atthi mūle jāyanti, mūle sañjāyanti, etaṁ mūlabījaṁ nāma. ",
  "pli-tv-bu-vb-pc11:2.1.5": "Khandhabījaṁ nāma—",
  "pli-tv-bu-vb-pc11:2.1.6": "assattho, nigrodho, pilakkho, udumbaro, kacchako, kapitthano, yāni vā panaññānipi atthi khandhe jāyanti, khandhe sañjāyanti, etaṁ khandhabījaṁ nāma. ",
  "pli-tv-bu-vb-pc11:2.1.7": "Phaḷubījaṁ nāma—",
  "pli-tv-bu-vb-pc11:2.1.8": "ucchu, veḷu, naḷo, yāni vā panaññānipi atthi pabbe jāyanti, pabbe sañjāyanti, etaṁ phaḷubījaṁ nāma. ",
  "pli-tv-bu-vb-pc11:2.1.9": "Aggabījaṁ nāma—",
  "pli-tv-bu-vb-pc11:2.1.10": "ajjukaṁ, phaṇijjakaṁ, hiriveraṁ, yāni vā panaññānipi atthi agge jāyanti, agge sañjāyanti, etaṁ aggabījaṁ nāma. ",
  "pli-tv-bu-vb-pc11:2.1.11": "Bījabījaṁ nāma—",
  "pli-tv-bu-vb-pc11:2.1.12": "pubbaṇṇaṁ, aparaṇṇaṁ, yāni vā panaññānipi atthi bīje jāyanti, bīje sañjāyanti, etaṁ bījabījaṁ nāma. ",
  "pli-tv-bu-vb-pc11:2.2.0": "",
  "pli-tv-bu-vb-pc11:2.2.1": "Bīje bījasaññī chindati vā chedāpeti vā, bhindati vā bhedāpeti vā, pacati vā pacāpeti vā, āpatti pācittiyassa. ",
  "pli-tv-bu-vb-pc11:2.2.2": "Bīje vematiko chindati vā chedāpeti vā, bhindati vā bhedāpeti vā, pacati vā pacāpeti vā, āpatti dukkaṭassa. ",
  "pli-tv-bu-vb-pc11:2.2.3": "Bīje abījasaññī chindati vā chedāpeti vā, bhindati vā bhedāpeti vā, pacati vā pacāpeti vā, anāpatti. ",
  "pli-tv-bu-vb-pc11:2.2.4": "Abīje bījasaññī āpatti dukkaṭassa. ",
  "pli-tv-bu-vb-pc11:2.2.5": "Abīje vematiko, āpatti dukkaṭassa. ",
  "pli-tv-bu-vb-pc11:2.2.6": "Abīje abījasaññī, anāpatti. ",
  "pli-tv-bu-vb-pc11:2.3.0": "",
  "pli-tv-bu-vb-pc11:2.3.1": "Anāpatti—",
  "pli-tv-bu-vb-pc11:2.3.2": "“imaṁ jāna, imaṁ dehi, imaṁ āhara, iminā attho, imaṁ kappiyaṁ karohī”ti bhaṇati, ",
  "pli-tv-bu-vb-pc11:2.3.3": "asañcicca, ",
  "pli-tv-bu-vb-pc11:2.3.4": "assatiyā, ",
  "pli-tv-bu-vb-pc11:2.3.5": "ajānantassa, ",
  "pli-tv-bu-vb-pc11:2.3.6": "ummattakassa, ",
  "pli-tv-bu-vb-pc11:2.3.7": "ādikammikassāti. ",
  "pli-tv-bu-vb-pc11:2.3.8": "Bhūtagāmasikkhāpadaṁ niṭṭhitaṁ paṭhamaṁ. "
}