{
  "pli-tv-bu-vb-pc72:0.1": "Theravāda Vinaya ",
  "pli-tv-bu-vb-pc72:0.2": "Mahāvibhaṅga ",
  "pli-tv-bu-vb-pc72:0.3": "Pācittiyakaṇḍa ",
  "pli-tv-bu-vb-pc72:0.4": "Sahadhammikavagga ",
  "pli-tv-bu-vb-pc72:0.5": "72. Vilekhanasikkhāpada ",
  "pli-tv-bu-vb-pc72:1.0": "",
  "pli-tv-bu-vb-pc72:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc72:1.2": "Tena kho pana samayena bhagavā bhikkhūnaṁ anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. ",
  "pli-tv-bu-vb-pc72:1.3": "Bhikkhūnaṁ etadahosi—",
  "pli-tv-bu-vb-pc72:1.4": "“bhagavā kho anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati. ",
  "pli-tv-bu-vb-pc72:1.5": "Handa mayaṁ, āvuso, āyasmato upālissa santike vinayaṁ pariyāpuṇāmā”ti, te ca bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti. ",
  "pli-tv-bu-vb-pc72:1.6": "Atha kho chabbaggiyānaṁ bhikkhūnaṁ etadahosi—",
  "pli-tv-bu-vb-pc72:1.7": "“etarahi kho, āvuso, bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti. ",
  "pli-tv-bu-vb-pc72:1.8": "Sace ime vinaye pakataññuno bhavissanti amhe yenicchakaṁ yadicchakaṁ yāvadicchakaṁ ākaḍḍhissanti parikaḍḍhissanti. ",
  "pli-tv-bu-vb-pc72:1.9": "Handa mayaṁ, āvuso, vinayaṁ vivaṇṇemā”ti. ",
  "pli-tv-bu-vb-pc72:1.10": "Atha kho chabbaggiyā bhikkhū bhikkhū upasaṅkamitvā evaṁ vadanti—",
  "pli-tv-bu-vb-pc72:1.11": "“kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī”ti. ",
  "pli-tv-bu-vb-pc72:1.12": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc72:1.13": "“kathañhi nāma chabbaggiyā bhikkhū vinayaṁ vivaṇṇessantī”ti …pe… ",
  "pli-tv-bu-vb-pc72:1.14": "“saccaṁ kira tumhe, bhikkhave, vinayaṁ vivaṇṇethā”ti? ",
  "pli-tv-bu-vb-pc72:1.15": "“Saccaṁ, bhagavā”ti. ",
  "pli-tv-bu-vb-pc72:1.16": "Vigarahi buddho bhagavā …pe… ",
  "pli-tv-bu-vb-pc72:1.17": "kathañhi nāma tumhe, moghapurisā, vinayaṁ vivaṇṇessatha. ",
  "pli-tv-bu-vb-pc72:1.18": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc72:1.19": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc72:1.20.0": "",
  "pli-tv-bu-vb-pc72:1.20.1": "“Yo pana bhikkhu pātimokkhe uddissamāne evaṁ vadeyya—‘kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī’ti, sikkhāpadavivaṇṇake pācittiyan”ti. ",
  "pli-tv-bu-vb-pc72:2.1.0": "",
  "pli-tv-bu-vb-pc72:2.1.1": "Yo panāti ",
  "pli-tv-bu-vb-pc72:2.1.2": "yo yādiso …pe… ",
  "pli-tv-bu-vb-pc72:2.1.3": "bhikkhūti ",
  "pli-tv-bu-vb-pc72:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc72:2.1.5": "Pātimokkhe uddissamāneti ",
  "pli-tv-bu-vb-pc72:2.1.6": "uddisante vā uddisāpente vā sajjhāyaṁ vā karonte. ",
  "pli-tv-bu-vb-pc72:2.1.7": "Evaṁ vadeyyāti—",
  "pli-tv-bu-vb-pc72:2.1.8": "“kiṁ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṁvattantī”ti. ",
  "pli-tv-bu-vb-pc72:2.1.9": "“Ye imaṁ pariyāpuṇanti tesaṁ kukkuccaṁ hoti, vihesā hoti, vilekhā hoti, ye imaṁ na pariyāpuṇanti tesaṁ kukkuccaṁ na hoti vihesā na hoti vilekhā na hoti. Anuddiṭṭhaṁ idaṁ varaṁ, anuggahitaṁ idaṁ varaṁ, apariyāpuṭaṁ idaṁ varaṁ, adhāritaṁ idaṁ varaṁ, vinayo vā antaradhāyatu, ime vā bhikkhū appakataññuno hontū”ti upasampannassa vinayaṁ vivaṇṇeti, āpatti pācittiyassa. ",
  "pli-tv-bu-vb-pc72:2.2.0": "",
  "pli-tv-bu-vb-pc72:2.2.1": "Upasampanne upasampannasaññī vinayaṁ vivaṇṇeti, āpatti pācittiyassa. ",
  "pli-tv-bu-vb-pc72:2.2.2": "Upasampanne vematiko vinayaṁ vivaṇṇeti, āpatti pācittiyassa. ",
  "pli-tv-bu-vb-pc72:2.2.3": "Upasampanne anupasampannasaññī vinayaṁ vivaṇṇeti, āpatti pācittiyassa. ",
  "pli-tv-bu-vb-pc72:2.2.4": "Aññaṁ dhammaṁ vivaṇṇeti, āpatti dukkaṭassa. ",
  "pli-tv-bu-vb-pc72:2.2.5": "Anupasampannassa vinayaṁ vā aññaṁ vā dhammaṁ vivaṇṇeti, āpatti dukkaṭassa. ",
  "pli-tv-bu-vb-pc72:2.2.6": "Anupasampanne upasampannasaññī, āpatti dukkaṭassa. ",
  "pli-tv-bu-vb-pc72:2.2.7": "Anupasampanne vematiko, āpatti dukkaṭassa. ",
  "pli-tv-bu-vb-pc72:2.2.8": "Anupasampanne anupasampannasaññī, āpatti dukkaṭassa. ",
  "pli-tv-bu-vb-pc72:2.3.0": "",
  "pli-tv-bu-vb-pc72:2.3.1": "Anāpatti—",
  "pli-tv-bu-vb-pc72:2.3.2": "na vivaṇṇetukāmo, “iṅgha tvaṁ suttante vā gāthāyo vā abhidhammaṁ vā pariyāpuṇassu, pacchā vinayaṁ pariyāpuṇissasī”ti bhaṇati, ",
  "pli-tv-bu-vb-pc72:2.3.3": "ummattakassa, ",
  "pli-tv-bu-vb-pc72:2.3.4": "ādikammikassāti. ",
  "pli-tv-bu-vb-pc72:2.3.5": "Vilekhanasikkhāpadaṁ niṭṭhitaṁ dutiyaṁ. "
}