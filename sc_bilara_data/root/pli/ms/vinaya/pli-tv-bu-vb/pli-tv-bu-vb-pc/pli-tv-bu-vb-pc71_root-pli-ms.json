{
  "pli-tv-bu-vb-pc71:0.1": "Theravāda Vinaya ",
  "pli-tv-bu-vb-pc71:0.2": "Mahāvibhaṅga ",
  "pli-tv-bu-vb-pc71:0.3": "Pācittiyakaṇḍa ",
  "pli-tv-bu-vb-pc71:0.4": "Sahadhammikavagga ",
  "pli-tv-bu-vb-pc71:0.5": "71. Sahadhammikasikkhāpada ",
  "pli-tv-bu-vb-pc71:1.0": "",
  "pli-tv-bu-vb-pc71:1.1": "Tena samayena buddho bhagavā kosambiyaṁ viharati ghositārāme. ",
  "pli-tv-bu-vb-pc71:1.2": "Tena kho pana samayena āyasmā channo anācāraṁ ācarati. ",
  "pli-tv-bu-vb-pc71:1.3": "Bhikkhū evamāhaṁsu—",
  "pli-tv-bu-vb-pc71:1.4": "“māvuso channa, evarūpaṁ akāsi. ",
  "pli-tv-bu-vb-pc71:1.5": "Netaṁ kappatī”ti. ",
  "pli-tv-bu-vb-pc71:1.6": "So evaṁ vadeti—",
  "pli-tv-bu-vb-pc71:1.7": "“na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī”ti. ",
  "pli-tv-bu-vb-pc71:1.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc71:1.9": "“kathañhi nāma āyasmā channo bhikkhūhi sahadhammikaṁ vuccamāno evaṁ vakkhati—",
  "pli-tv-bu-vb-pc71:1.10": "‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’”ti …pe… ",
  "pli-tv-bu-vb-pc71:1.11": "“saccaṁ kira tvaṁ, channa, bhikkhūhi sahadhammikaṁ vuccamāno evaṁ vadesi—",
  "pli-tv-bu-vb-pc71:1.12": "‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’”ti? ",
  "pli-tv-bu-vb-pc71:1.13": "“Saccaṁ, bhagavā”ti. ",
  "pli-tv-bu-vb-pc71:1.14": "Vigarahi buddho bhagavā …pe… ",
  "pli-tv-bu-vb-pc71:1.15": "kathañhi nāma tvaṁ, moghapurisa, bhikkhūhi sahadhammikaṁ vuccamāno evaṁ vakkhasi—",
  "pli-tv-bu-vb-pc71:1.16": "‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’ti. ",
  "pli-tv-bu-vb-pc71:1.17": "Netaṁ, moghapurisa, appasannānaṁ vā pasādāya …pe… ",
  "pli-tv-bu-vb-pc71:1.18": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc71:1.19.0": "",
  "pli-tv-bu-vb-pc71:1.19.1": "“Yo pana bhikkhu bhikkhūhi sahadhammikaṁ vuccamāno evaṁ vadeyya—‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’ti, pācittiyaṁ. ",
  "pli-tv-bu-vb-pc71:1.20": "Sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ. Ayaṁ tattha sāmīcī”ti. ",
  "pli-tv-bu-vb-pc71:2.1.0": "",
  "pli-tv-bu-vb-pc71:2.1.1": "Yo panāti ",
  "pli-tv-bu-vb-pc71:2.1.2": "yo yādiso …pe… ",
  "pli-tv-bu-vb-pc71:2.1.3": "bhikkhūti ",
  "pli-tv-bu-vb-pc71:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc71:2.1.5": "Bhikkhūhīti ",
  "pli-tv-bu-vb-pc71:2.1.6": "aññehi bhikkhūhi. ",
  "pli-tv-bu-vb-pc71:2.1.7": "Sahadhammikaṁ nāma ",
  "pli-tv-bu-vb-pc71:2.1.8": "yaṁ bhagavatā paññattaṁ sikkhāpadaṁ etaṁ sahadhammikaṁ nāma. ",
  "pli-tv-bu-vb-pc71:2.1.9": "Tena vuccamāno evaṁ vadeti— “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī”ti. Paṇḍitaṁ byattaṁ medhāviṁ bahussutaṁ dhammakathikaṁ paripucchāmīti bhaṇati, āpatti pācittiyassa. ",
  "pli-tv-bu-vb-pc71:2.2.0": "",
  "pli-tv-bu-vb-pc71:2.2.1": "Upasampanne upasampannasaññī evaṁ vadeti, āpatti pācittiyassa. ",
  "pli-tv-bu-vb-pc71:2.2.2": "Upasampanne vematiko evaṁ vadeti, āpatti pācittiyassa. ",
  "pli-tv-bu-vb-pc71:2.2.3": "Upasampanne anupasampannasaññī evaṁ vadeti, āpatti pācittiyassa. ",
  "pli-tv-bu-vb-pc71:2.2.4": "Apaññattena vuccamāno—",
  "pli-tv-bu-vb-pc71:2.2.5": "“idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī”ti bhaṇati, āpatti dukkaṭassa. ",
  "pli-tv-bu-vb-pc71:2.2.6": "Anupasampannena paññattena vā apaññattena vā vuccamāno—",
  "pli-tv-bu-vb-pc71:2.2.7": "“idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī”ti bhaṇati, āpatti dukkaṭassa. ",
  "pli-tv-bu-vb-pc71:2.2.8": "Anupasampanne upasampannasaññī, āpatti dukkaṭassa. ",
  "pli-tv-bu-vb-pc71:2.2.9": "Anupasampanne vematiko, āpatti dukkaṭassa. ",
  "pli-tv-bu-vb-pc71:2.2.10": "Anupasampanne anupasampannasaññī, āpatti dukkaṭassa. ",
  "pli-tv-bu-vb-pc71:2.2.11.0": "",
  "pli-tv-bu-vb-pc71:2.2.11.1": "Sikkhamānenāti ",
  "pli-tv-bu-vb-pc71:2.2.12": "sikkhitukāmena. ",
  "pli-tv-bu-vb-pc71:2.2.13": "Aññātabbanti ",
  "pli-tv-bu-vb-pc71:2.2.14": "jānitabbaṁ. ",
  "pli-tv-bu-vb-pc71:2.2.15": "Paripucchitabbanti ",
  "pli-tv-bu-vb-pc71:2.2.16": "“idaṁ, bhante, kathaṁ; imassa vā kvattho”ti? ",
  "pli-tv-bu-vb-pc71:2.2.17": "Paripañhitabbanti ",
  "pli-tv-bu-vb-pc71:2.2.18": "cintetabbaṁ tulayitabbaṁ. ",
  "pli-tv-bu-vb-pc71:2.2.19": "Ayaṁ tattha sāmīcīti ",
  "pli-tv-bu-vb-pc71:2.2.20": "ayaṁ tattha anudhammatā. ",
  "pli-tv-bu-vb-pc71:2.3.0": "",
  "pli-tv-bu-vb-pc71:2.3.1": "Anāpatti—",
  "pli-tv-bu-vb-pc71:2.3.2": "“jānissāmi sikkhissāmī”ti bhaṇati, ",
  "pli-tv-bu-vb-pc71:2.3.3": "ummattakassa, ",
  "pli-tv-bu-vb-pc71:2.3.4": "ādikammikassāti. ",
  "pli-tv-bu-vb-pc71:2.3.5": "Sahadhammikasikkhāpadaṁ niṭṭhitaṁ paṭhamaṁ. "
}