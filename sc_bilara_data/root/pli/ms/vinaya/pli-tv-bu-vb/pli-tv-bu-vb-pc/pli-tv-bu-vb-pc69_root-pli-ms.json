{
  "pli-tv-bu-vb-pc69:0.1": "Theravāda Vinaya ",
  "pli-tv-bu-vb-pc69:0.2": "Mahāvibhaṅga ",
  "pli-tv-bu-vb-pc69:0.3": "Pācittiyakaṇḍa ",
  "pli-tv-bu-vb-pc69:0.4": "Sappāṇakavagga ",
  "pli-tv-bu-vb-pc69:0.5": "69. Ukkhittasambhogasikkhāpada ",
  "pli-tv-bu-vb-pc69:1.0": "",
  "pli-tv-bu-vb-pc69:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc69:1.2": "Tena kho pana samayena chabbaggiyā bhikkhū jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjantipi saṁvasantipi sahāpi seyyaṁ kappenti. ",
  "pli-tv-bu-vb-pc69:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc69:1.4": "“kathañhi nāma chabbaggiyā bhikkhū jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissantipi saṁvasissantipi sahāpi seyyaṁ kappessantī”ti …pe… ",
  "pli-tv-bu-vb-pc69:1.5": "“saccaṁ kira tumhe, bhikkhave, jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjathāpi saṁvasathāpi sahāpi seyyaṁ kappethā”ti? ",
  "pli-tv-bu-vb-pc69:1.6": "“Saccaṁ, bhagavā”ti. ",
  "pli-tv-bu-vb-pc69:1.7": "Vigarahi buddho bhagavā …pe… ",
  "pli-tv-bu-vb-pc69:1.8": "kathañhi nāma tumhe, moghapurisā, jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissathāpi saṁvasissathāpi sahāpi seyyaṁ kappessatha. ",
  "pli-tv-bu-vb-pc69:1.9": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc69:1.10": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc69:1.11.0": "",
  "pli-tv-bu-vb-pc69:1.11.1": "“Yo pana bhikkhu jānaṁ tathāvādinā bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā saṁvaseyya vā saha vā seyyaṁ kappeyya, pācittiyan”ti. ",
  "pli-tv-bu-vb-pc69:2.1.0": "",
  "pli-tv-bu-vb-pc69:2.1.1": "Yo panāti ",
  "pli-tv-bu-vb-pc69:2.1.2": "yo yādiso …pe… ",
  "pli-tv-bu-vb-pc69:2.1.3": "bhikkhūti ",
  "pli-tv-bu-vb-pc69:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc69:2.1.5": "Jānāti nāma ",
  "pli-tv-bu-vb-pc69:2.1.6": "sāmaṁ vā jānāti, aññe vā tassa ārocenti, so vā āroceti. ",
  "pli-tv-bu-vb-pc69:2.1.7": "Tathāvādināti—",
  "pli-tv-bu-vb-pc69:2.1.8": "“tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti evaṁ vādinā. ",
  "pli-tv-bu-vb-pc69:2.1.9": "Akaṭānudhammo nāma ",
  "pli-tv-bu-vb-pc69:2.1.10": "ukkhitto anosārito. ",
  "pli-tv-bu-vb-pc69:2.1.11": "Taṁ diṭṭhiṁ appaṭinissaṭṭhena saddhinti ",
  "pli-tv-bu-vb-pc69:2.1.12": "etaṁ diṭṭhiṁ appaṭinissaṭṭhena saddhiṁ. ",
  "pli-tv-bu-vb-pc69:2.1.13": "Sambhuñjeyya vāti ",
  "pli-tv-bu-vb-pc69:2.1.14": "sambhogo nāma dve sambhogā— āmisasambhogo ca dhammasambhogo ca. ",
  "pli-tv-bu-vb-pc69:2.1.15": "Āmisasambhogo nāma ",
  "pli-tv-bu-vb-pc69:2.1.16": "āmisaṁ deti vā paṭiggaṇhāti vā, āpatti pācittiyassa. ",
  "pli-tv-bu-vb-pc69:2.1.17": "Dhammasambhogo nāma ",
  "pli-tv-bu-vb-pc69:2.1.18": "uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. ",
  "pli-tv-bu-vb-pc69:2.1.19": "Akkharāya uddisati vā uddisāpeti vā, akkharakkharāya āpatti pācittiyassa. ",
  "pli-tv-bu-vb-pc69:2.1.20": "Saṁvaseyya vāti ",
  "pli-tv-bu-vb-pc69:2.1.21": "ukkhittakena saddhiṁ uposathaṁ vā pavāraṇaṁ vā saṅghakammaṁ vā karoti, āpatti pācittiyassa. ",
  "pli-tv-bu-vb-pc69:2.1.22": "Saha vā seyyaṁ kappeyyāti ",
  "pli-tv-bu-vb-pc69:2.1.23": "ekacchanne ukkhittake nipanne bhikkhu nipajjati, āpatti pācittiyassa. ",
  "pli-tv-bu-vb-pc69:2.1.24": "Bhikkhu nipanne ukkhittako nipajjati, āpatti pācittiyassa. ",
  "pli-tv-bu-vb-pc69:2.1.25": "Ubho vā nipajjanti, āpatti pācittiyassa. ",
  "pli-tv-bu-vb-pc69:2.1.26": "Uṭṭhahitvā punappunaṁ nipajjanti, āpatti pācittiyassa. ",
  "pli-tv-bu-vb-pc69:2.2.0": "",
  "pli-tv-bu-vb-pc69:2.2.1": "Ukkhittake ukkhittakasaññī sambhuñjati vā saṁvasati vā saha vā seyyaṁ kappeti, āpatti pācittiyassa. ",
  "pli-tv-bu-vb-pc69:2.2.2": "Ukkhittake vematiko sambhuñjati vā saṁvasati vā saha vā seyyaṁ kappeti, āpatti dukkaṭassa. ",
  "pli-tv-bu-vb-pc69:2.2.3": "Ukkhittake anukkhittakasaññī sambhuñjati vā saṁvasati vā saha vā seyyaṁ kappeti, anāpatti. ",
  "pli-tv-bu-vb-pc69:2.2.4": "Anukkhittake ukkhittakasaññī, āpatti dukkaṭassa. ",
  "pli-tv-bu-vb-pc69:2.2.5": "Anukkhittake vematiko, āpatti dukkaṭassa. ",
  "pli-tv-bu-vb-pc69:2.2.6": "Anukkhittake anukkhittakasaññī, anāpatti. ",
  "pli-tv-bu-vb-pc69:2.3.0": "",
  "pli-tv-bu-vb-pc69:2.3.1": "Anāpatti—",
  "pli-tv-bu-vb-pc69:2.3.2": "anukkhittoti jānāti, ",
  "pli-tv-bu-vb-pc69:2.3.3": "ukkhitto osāritoti jānāti, ",
  "pli-tv-bu-vb-pc69:2.3.4": "taṁ diṭṭhiṁ paṭinissaṭṭhoti jānāti, ",
  "pli-tv-bu-vb-pc69:2.3.5": "ummattakassa, ",
  "pli-tv-bu-vb-pc69:2.3.6": "ādikammikassāti. ",
  "pli-tv-bu-vb-pc69:2.3.7": "Ukkhittasambhogasikkhāpadaṁ niṭṭhitaṁ navamaṁ. "
}