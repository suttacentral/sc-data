{
  "pli-tv-bu-vb-pc82:0.1": "Theravāda Vinaya ",
  "pli-tv-bu-vb-pc82:0.2": "Mahāvibhaṅga ",
  "pli-tv-bu-vb-pc82:0.3": "Pācittiyakaṇḍa ",
  "pli-tv-bu-vb-pc82:0.4": "Sahadhammikavagga ",
  "pli-tv-bu-vb-pc82:0.5": "82. Pariṇāmanasikkhāpada ",
  "pli-tv-bu-vb-pc82:1.0": "",
  "pli-tv-bu-vb-pc82:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc82:1.2": "Tena kho pana samayena sāvatthiyaṁ aññatarassa pūgassa saṅghassa sacīvarabhattaṁ paṭiyattaṁ hoti—",
  "pli-tv-bu-vb-pc82:1.3": "“bhojetvā cīvarena acchādessāmā”ti. ",
  "pli-tv-bu-vb-pc82:1.4": "Atha kho chabbaggiyā bhikkhū yena so pūgo tenupasaṅkamiṁsu; ",
  "pli-tv-bu-vb-pc82:1.5": "upasaṅkamitvā taṁ pūgaṁ etadavocuṁ—",
  "pli-tv-bu-vb-pc82:1.6": "“dethāvuso, imāni cīvarāni imesaṁ bhikkhūnan”ti. ",
  "pli-tv-bu-vb-pc82:1.7": "“Na mayaṁ, bhante, dassāma. ",
  "pli-tv-bu-vb-pc82:1.8": "Amhākaṁ saṅghassa anuvassaṁ sacīvarabhikkhā paññattā”ti. ",
  "pli-tv-bu-vb-pc82:1.9": "“Bahū, āvuso, saṅghassa dāyakā, bahū saṅghassa bhattā. ",
  "pli-tv-bu-vb-pc82:1.10": "Ime tumhe nissāya tumhe sampassantā idha viharanti. ",
  "pli-tv-bu-vb-pc82:1.11": "Tumhe ce imesaṁ na dassatha, atha ko carahi imesaṁ dassati? ",
  "pli-tv-bu-vb-pc82:1.12": "Dethāvuso, imāni cīvarāni imesaṁ bhikkhūnan”ti. ",
  "pli-tv-bu-vb-pc82:1.13": "Atha kho so pūgo chabbaggiyehi bhikkhūhi nippīḷiyamāno yathāpaṭiyattaṁ cīvaraṁ chabbaggiyānaṁ bhikkhūnaṁ datvā saṅghaṁ bhattena parivisi. ",
  "pli-tv-bu-vb-pc82:1.14": "Ye te bhikkhū jānanti saṅghassa sacīvarabhattaṁ paṭiyattaṁ “na ca jānanti chabbaggiyānaṁ bhikkhūnaṁ dinnan”ti te evamāhaṁsu—",
  "pli-tv-bu-vb-pc82:1.15": "“oṇojethāvuso, saṅghassa cīvaran”ti. ",
  "pli-tv-bu-vb-pc82:1.16": "“Natthi, bhante. ",
  "pli-tv-bu-vb-pc82:1.17": "Yathāpaṭiyattaṁ cīvaraṁ ayyā chabbaggiyā ayyānaṁ chabbaggiyānaṁ pariṇāmesun”ti. ",
  "pli-tv-bu-vb-pc82:1.18": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc82:1.19": "“kathañhi nāma chabbaggiyā bhikkhū jānaṁ saṅghikaṁ lābhaṁ pariṇataṁ puggalassa pariṇāmessantī”ti …pe… ",
  "pli-tv-bu-vb-pc82:1.20": "“saccaṁ kira tumhe, bhikkhave, jānaṁ saṅghikaṁ lābhaṁ pariṇataṁ puggalassa pariṇāmethā”ti? ",
  "pli-tv-bu-vb-pc82:1.21": "“Saccaṁ, bhagavā”ti. ",
  "pli-tv-bu-vb-pc82:1.22": "Vigarahi buddho bhagavā …pe… ",
  "pli-tv-bu-vb-pc82:1.23": "kathañhi nāma tumhe, moghapurisā, jānaṁ saṅghikaṁ lābhaṁ pariṇataṁ puggalassa pariṇāmessatha. ",
  "pli-tv-bu-vb-pc82:1.24": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc82:1.25": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc82:1.26.0": "",
  "pli-tv-bu-vb-pc82:1.26.1": "“Yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiyan”ti. ",
  "pli-tv-bu-vb-pc82:2.1.0": "",
  "pli-tv-bu-vb-pc82:2.1.1": "Yo panāti ",
  "pli-tv-bu-vb-pc82:2.1.2": "yo yādiso …pe… ",
  "pli-tv-bu-vb-pc82:2.1.3": "bhikkhūti ",
  "pli-tv-bu-vb-pc82:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc82:2.1.5": "Jānāti nāma ",
  "pli-tv-bu-vb-pc82:2.1.6": "sāmaṁ vā jānāti, aññe vā tassa ārocenti, so vā āroceti. ",
  "pli-tv-bu-vb-pc82:2.1.7": "Saṅghikaṁ nāma ",
  "pli-tv-bu-vb-pc82:2.1.8": "saṅghassa dinnaṁ hoti pariccattaṁ. ",
  "pli-tv-bu-vb-pc82:2.1.9": "Lābho nāma ",
  "pli-tv-bu-vb-pc82:2.1.10": "cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi. ",
  "pli-tv-bu-vb-pc82:2.1.11": "Pariṇataṁ nāma ",
  "pli-tv-bu-vb-pc82:2.1.12": "“dassāma karissāmā”ti vācā bhinnā hoti, taṁ puggalassa pariṇāmeti, āpatti pācittiyassa. ",
  "pli-tv-bu-vb-pc82:2.2.0": "",
  "pli-tv-bu-vb-pc82:2.2.1": "Pariṇate pariṇatasaññī puggalassa pariṇāmeti, āpatti pācittiyassa. ",
  "pli-tv-bu-vb-pc82:2.2.2": "Pariṇate vematiko puggalassa pariṇāmeti, āpatti dukkaṭassa. ",
  "pli-tv-bu-vb-pc82:2.2.3": "Pariṇate apariṇatasaññī puggalassa pariṇāmeti, anāpatti. ",
  "pli-tv-bu-vb-pc82:2.2.4": "Saṅghassa pariṇataṁ aññasaṅghassa vā cetiyassa vā pariṇāmeti, āpatti dukkaṭassa. ",
  "pli-tv-bu-vb-pc82:2.2.5": "Cetiyassa pariṇataṁ aññacetiyassa vā saṅghassa vā puggalassa vā pariṇāmeti, āpatti dukkaṭassa. ",
  "pli-tv-bu-vb-pc82:2.2.6": "Puggalassa pariṇataṁ aññapuggalassa vā saṅghassa vā cetiyassa vā pariṇāmeti, āpatti dukkaṭassa. ",
  "pli-tv-bu-vb-pc82:2.2.7": "Apariṇate pariṇatasaññī, āpatti dukkaṭassa. ",
  "pli-tv-bu-vb-pc82:2.2.8": "Apariṇate vematiko, āpatti dukkaṭassa. ",
  "pli-tv-bu-vb-pc82:2.2.9": "Apariṇate apariṇatasaññī, anāpatti. ",
  "pli-tv-bu-vb-pc82:2.3.0": "",
  "pli-tv-bu-vb-pc82:2.3.1": "Anāpatti—",
  "pli-tv-bu-vb-pc82:2.3.2": "“kattha demā”ti pucchīyamāno—",
  "pli-tv-bu-vb-pc82:2.3.3": "“yattha tumhākaṁ deyyadhammo paribhogaṁ vā labheyya paṭisaṅkhāraṁ vā labheyya ciraṭṭhitiko vā assa yattha vā pana tumhākaṁ cittaṁ pasīdati tattha dethā”ti bhaṇati, ",
  "pli-tv-bu-vb-pc82:2.3.4": "ummattakassa, ",
  "pli-tv-bu-vb-pc82:2.3.5": "ādikammikassāti. ",
  "pli-tv-bu-vb-pc82:2.3.6": "Pariṇāmanasikkhāpadaṁ niṭṭhitaṁ dvādasamaṁ. ",
  "pli-tv-bu-vb-pc82:2.3.7": "Sahadhammikavaggo aṭṭhamo. ",
  "pli-tv-bu-vb-pc82:2.3.8": "Tassuddānaṁ ",
  "pli-tv-bu-vb-pc82:2.3.9": "Sahadhamma vivaṇṇañca, ",
  "pli-tv-bu-vb-pc82:2.3.10": "mohāpanaṁ pahārakaṁ; ",
  "pli-tv-bu-vb-pc82:2.3.11": "Talasatti amūlañca, ",
  "pli-tv-bu-vb-pc82:2.3.12": "sañcicca ca upassuti; ",
  "pli-tv-bu-vb-pc82:2.3.13": "Paṭibāhana chandañca, ",
  "pli-tv-bu-vb-pc82:2.3.14": "dabbañca pariṇāmananti. "
}