{
  "pli-tv-bu-vb-pc28:0.1": "Theravāda Vinaya ",
  "pli-tv-bu-vb-pc28:0.2": "Mahāvibhaṅga ",
  "pli-tv-bu-vb-pc28:0.3": "Pācittiyakaṇḍa ",
  "pli-tv-bu-vb-pc28:0.4": "Ovādavagga ",
  "pli-tv-bu-vb-pc28:0.5": "28. Nāvābhiruhanasikkhāpada ",
  "pli-tv-bu-vb-pc28:1.0.1": "",
  "pli-tv-bu-vb-pc28:1.0.2": "",
  "pli-tv-bu-vb-pc28:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc28:1.2": "Tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ abhiruhanti. ",
  "pli-tv-bu-vb-pc28:1.3": "Manussā ujjhāyanti khiyyanti vipācenti—",
  "pli-tv-bu-vb-pc28:1.4": "“yatheva mayaṁ sapajāpatikā nāvāya kīḷāma, evamevime samaṇā sakyaputtiyā bhikkhunīhi saddhiṁ saṁvidhāya nāvāya kīḷantī”ti. ",
  "pli-tv-bu-vb-pc28:1.5": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-pc28:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc28:1.7": "“kathañhi nāma chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ abhiruhissantī”ti …pe… ",
  "pli-tv-bu-vb-pc28:1.8": "“saccaṁ kira tumhe, bhikkhave, bhikkhunīhi saddhiṁ saṁvidhāya ekaṁ nāvaṁ abhiruhathā”ti? ",
  "pli-tv-bu-vb-pc28:1.9": "“Saccaṁ, bhagavā”ti. ",
  "pli-tv-bu-vb-pc28:1.10": "Vigarahi buddho bhagavā …pe… ",
  "pli-tv-bu-vb-pc28:1.11": "kathañhi nāma tumhe, moghapurisā, bhikkhunīhi saddhiṁ saṁvidhāya ekaṁ nāvaṁ abhiruhissatha. ",
  "pli-tv-bu-vb-pc28:1.12": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc28:1.13": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc28:1.14.0": "",
  "pli-tv-bu-vb-pc28:1.14.1": "“Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya, uddhaṅgāminiṁ vā adhogāminiṁ vā, pācittiyan”ti. ",
  "pli-tv-bu-vb-pc28:1.15": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-pc28:2.0": "",
  "pli-tv-bu-vb-pc28:2.1": "Tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti. ",
  "pli-tv-bu-vb-pc28:2.2": "Antarāmagge nadī taritabbā hoti. ",
  "pli-tv-bu-vb-pc28:2.3": "Atha kho tā bhikkhuniyo te bhikkhū etadavocuṁ—",
  "pli-tv-bu-vb-pc28:2.4": "“mayampi ayyehi saddhiṁ uttarissāmā”ti. ",
  "pli-tv-bu-vb-pc28:2.5": "“Na, bhaginī, kappati bhikkhuniyā saddhiṁ saṁvidhāya ekaṁ nāvaṁ abhiruhituṁ; ",
  "pli-tv-bu-vb-pc28:2.6": "tumhe vā paṭhamaṁ uttaratha mayaṁ vā uttarissāmā”ti. ",
  "pli-tv-bu-vb-pc28:2.7": "“Ayyā, bhante, aggapurisā. ",
  "pli-tv-bu-vb-pc28:2.8": "Ayyāva paṭhamaṁ uttarantū”ti. ",
  "pli-tv-bu-vb-pc28:2.9": "Atha kho tāsaṁ bhikkhunīnaṁ pacchā uttarantīnaṁ corā acchindiṁsu ca dūsesuñca. ",
  "pli-tv-bu-vb-pc28:2.10": "Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. ",
  "pli-tv-bu-vb-pc28:2.11": "Bhikkhuniyo bhikkhūnaṁ etamatthaṁ ārocesuṁ. ",
  "pli-tv-bu-vb-pc28:2.12": "Bhikkhū bhagavato etamatthaṁ ārocesuṁ. ",
  "pli-tv-bu-vb-pc28:2.13": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc28:2.14": "“anujānāmi, bhikkhave, tiriyaṁ taraṇāya bhikkhuniyā saddhiṁ saṁvidhāya ekaṁ nāvaṁ abhiruhituṁ. ",
  "pli-tv-bu-vb-pc28:2.15": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc28:2.16.0": "",
  "pli-tv-bu-vb-pc28:2.16.1": "“Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya uddhaṅgāminiṁ vā adhogāminiṁ vā, aññatra tiriyaṁ taraṇāya, pācittiyan”ti. ",
  "pli-tv-bu-vb-pc28:3.1.0": "",
  "pli-tv-bu-vb-pc28:3.1.1": "Yo panāti ",
  "pli-tv-bu-vb-pc28:3.1.2": "yo yādiso …pe… ",
  "pli-tv-bu-vb-pc28:3.1.3": "bhikkhūti ",
  "pli-tv-bu-vb-pc28:3.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc28:3.1.5": "Bhikkhunī nāma ",
  "pli-tv-bu-vb-pc28:3.1.6": "ubhatosaṅghe upasampannā. ",
  "pli-tv-bu-vb-pc28:3.1.7": "Saddhinti ",
  "pli-tv-bu-vb-pc28:3.1.8": "ekato. ",
  "pli-tv-bu-vb-pc28:3.1.9": "Saṁvidhāyāti ",
  "pli-tv-bu-vb-pc28:3.1.10": "“abhiruhāma, bhagini, abhiruhāmāyya; abhiruhāmāyya, abhiruhāma, bhagini; ajja vā hiyyo vā pare vā abhiruhāmā”ti saṁvidahati āpatti dukkaṭassa. ",
  "pli-tv-bu-vb-pc28:3.1.11": "Bhikkhuniyā abhiruḷhe bhikkhu abhiruhati, āpatti pācittiyassa. ",
  "pli-tv-bu-vb-pc28:3.1.12": "Bhikkhumhi abhiruḷhe bhikkhunī abhiruhati, āpatti pācittiyassa. ",
  "pli-tv-bu-vb-pc28:3.1.13": "Ubho vā abhiruhanti, āpatti pācittiyassa. ",
  "pli-tv-bu-vb-pc28:3.1.14": "Uddhaṅgāmininti ",
  "pli-tv-bu-vb-pc28:3.1.15": "ujjavanikāya. ",
  "pli-tv-bu-vb-pc28:3.1.16": "Adhogāmininti ",
  "pli-tv-bu-vb-pc28:3.1.17": "ojavanikāya. ",
  "pli-tv-bu-vb-pc28:3.1.18": "Aññatra tiriyaṁ taraṇāyāti ",
  "pli-tv-bu-vb-pc28:3.1.19": "ṭhapetvā tiriyaṁ taraṇaṁ. ",
  "pli-tv-bu-vb-pc28:3.1.20": "Kukkuṭasampāte gāme, gāmantare gāmantare āpatti pācittiyassa. ",
  "pli-tv-bu-vb-pc28:3.1.21": "Agāmake araññe, aḍḍhayojane aḍḍhayojane āpatti pācittiyassa. ",
  "pli-tv-bu-vb-pc28:3.2.0": "",
  "pli-tv-bu-vb-pc28:3.2.1": "Saṁvidahite saṁvidahitasaññī ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. ",
  "pli-tv-bu-vb-pc28:3.2.2": "Saṁvidahite vematiko ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. ",
  "pli-tv-bu-vb-pc28:3.2.3": "Saṁvidahite asaṁvidahitasaññī ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. ",
  "pli-tv-bu-vb-pc28:3.2.4": "Bhikkhu saṁvidahati, bhikkhunī na saṁvidahati, āpatti dukkaṭassa. ",
  "pli-tv-bu-vb-pc28:3.2.5": "Asaṁvidahite saṁvidahitasaññī, āpatti dukkaṭassa. ",
  "pli-tv-bu-vb-pc28:3.2.6": "Asaṁvidahite vematiko, āpatti dukkaṭassa. ",
  "pli-tv-bu-vb-pc28:3.2.7": "Asaṁvidahite, asaṁvidahitasaññī, anāpatti. ",
  "pli-tv-bu-vb-pc28:3.3.0": "",
  "pli-tv-bu-vb-pc28:3.3.1": "Anāpatti—",
  "pli-tv-bu-vb-pc28:3.3.2": "tiriyaṁ taraṇāya, ",
  "pli-tv-bu-vb-pc28:3.3.3": "asaṁvidahitvā abhiruhanti, ",
  "pli-tv-bu-vb-pc28:3.3.4": "bhikkhunī saṁvidahati, bhikkhu na saṁvidahati, ",
  "pli-tv-bu-vb-pc28:3.3.5": "visaṅketena abhiruhanti, ",
  "pli-tv-bu-vb-pc28:3.3.6": "āpadāsu, ",
  "pli-tv-bu-vb-pc28:3.3.7": "ummattakassa, ",
  "pli-tv-bu-vb-pc28:3.3.8": "ādikammissāti. ",
  "pli-tv-bu-vb-pc28:3.3.9": "Nāvābhiruhanasikkhāpadaṁ niṭṭhitaṁ aṭṭhamaṁ. "
}