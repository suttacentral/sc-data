{
  "pli-tv-bu-vb-pc20:0.1": "Theravāda Vinaya ",
  "pli-tv-bu-vb-pc20:0.2": "Mahāvibhaṅga ",
  "pli-tv-bu-vb-pc20:0.3": "Pācittiyakaṇḍa ",
  "pli-tv-bu-vb-pc20:0.4": "Bhūtagāmavagga ",
  "pli-tv-bu-vb-pc20:0.5": "20. Sappāṇakasikkhāpada ",
  "pli-tv-bu-vb-pc20:1.0": "",
  "pli-tv-bu-vb-pc20:1.1": "Tena samayena buddho bhagavā āḷaviyaṁ viharati aggāḷave cetiye. ",
  "pli-tv-bu-vb-pc20:1.2": "Tena kho pana samayena āḷavakā bhikkhū navakammaṁ karontā jānaṁ sappāṇakaṁ udakaṁ tiṇampi mattikampi siñcantipi siñcāpentipi. ",
  "pli-tv-bu-vb-pc20:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc20:1.4": "“kathañhi nāma āḷavakā bhikkhū jānaṁ sappāṇakaṁ udakaṁ tiṇampi mattikampi siñcissantipi siñcāpessantipī”ti. ",
  "pli-tv-bu-vb-pc20:1.5": "Atha kho te bhikkhū āḷavake bhikkhū anekapariyāyena vigarahitvā bhagavato etamatthaṁ ārocesuṁ …pe… ",
  "pli-tv-bu-vb-pc20:1.6": "“saccaṁ kira tumhe, bhikkhave, jānaṁ sappāṇakaṁ udakaṁ tiṇampi mattikampi siñcathapi siñcāpethapī”ti? ",
  "pli-tv-bu-vb-pc20:1.7": "“Saccaṁ, bhagavā”ti. ",
  "pli-tv-bu-vb-pc20:1.8": "Vigarahi buddho bhagavā …pe… ",
  "pli-tv-bu-vb-pc20:1.9": "kathañhi nāma tumhe, moghapurisā, jānaṁ sappāṇakaṁ udakaṁ tiṇampi mattikampi siñcissathapi siñcāpessathapi. ",
  "pli-tv-bu-vb-pc20:1.10": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc20:1.11": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc20:1.12.0": "",
  "pli-tv-bu-vb-pc20:1.12.1": "“Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyan”ti. ",
  "pli-tv-bu-vb-pc20:2.1.0": "",
  "pli-tv-bu-vb-pc20:2.1.1": "Yo panāti ",
  "pli-tv-bu-vb-pc20:2.1.2": "yo yādiso …pe… ",
  "pli-tv-bu-vb-pc20:2.1.3": "bhikkhūti ",
  "pli-tv-bu-vb-pc20:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc20:2.1.5": "Jānāti nāma ",
  "pli-tv-bu-vb-pc20:2.1.6": "sāmaṁ vā jānāti. Aññe vā tassa ārocenti. ",
  "pli-tv-bu-vb-pc20:2.1.7": "Siñceyyāti ",
  "pli-tv-bu-vb-pc20:2.1.8": "sayaṁ siñcati, āpatti pācittiyassa. ",
  "pli-tv-bu-vb-pc20:2.1.9": "Siñcāpeyyāti ",
  "pli-tv-bu-vb-pc20:2.1.10": "aññaṁ āṇāpeti, āpatti pācittiyassa. ",
  "pli-tv-bu-vb-pc20:2.1.11": "Sakiṁ āṇatto bahukampi siñcati, āpatti pācittiyassa. ",
  "pli-tv-bu-vb-pc20:2.2.0": "",
  "pli-tv-bu-vb-pc20:2.2.1": "Sappāṇake sappāṇakasaññī tiṇaṁ vā mattikaṁ vā siñcati vā siñcāpeti vā, āpatti pācittiyassa. ",
  "pli-tv-bu-vb-pc20:2.2.2": "Sappāṇake vematiko tiṇaṁ vā mattikaṁ vā siñcati vā siñcāpeti vā, āpatti dukkaṭassa. ",
  "pli-tv-bu-vb-pc20:2.2.3": "Sappāṇake appāṇakasaññī tiṇaṁ vā mattikaṁ vā siñcati vā siñcāpeti vā, anāpatti. ",
  "pli-tv-bu-vb-pc20:2.2.4": "Appāṇake sappāṇakasaññī, āpatti dukkaṭassa. ",
  "pli-tv-bu-vb-pc20:2.2.5": "Appāṇake vematiko, āpatti dukkaṭassa. ",
  "pli-tv-bu-vb-pc20:2.2.6": "Appāṇake appāṇakasaññī, anāpatti. ",
  "pli-tv-bu-vb-pc20:2.3.0": "",
  "pli-tv-bu-vb-pc20:2.3.1": "Anāpatti—",
  "pli-tv-bu-vb-pc20:2.3.2": "asañcicca, ",
  "pli-tv-bu-vb-pc20:2.3.3": "assatiyā, ",
  "pli-tv-bu-vb-pc20:2.3.4": "ajānantassa, ",
  "pli-tv-bu-vb-pc20:2.3.5": "ummattakassa, ",
  "pli-tv-bu-vb-pc20:2.3.6": "ādikammikassāti. ",
  "pli-tv-bu-vb-pc20:2.3.7": "Sappāṇakasikkhāpadaṁ niṭṭhitaṁ dasamaṁ. ",
  "pli-tv-bu-vb-pc20:2.3.8": "Bhūtagāmavaggo dutiyo. ",
  "pli-tv-bu-vb-pc20:2.3.9": "Tassuddānaṁ ",
  "pli-tv-bu-vb-pc20:2.3.10": "Bhūtaṁ aññāya ujjhāyaṁ, ",
  "pli-tv-bu-vb-pc20:2.3.11": "pakkamantena te duve; ",
  "pli-tv-bu-vb-pc20:2.3.12": "Pubbe nikkaḍḍhanāhacca, ",
  "pli-tv-bu-vb-pc20:2.3.13": "dvāraṁ sappāṇakena cāti. "
}