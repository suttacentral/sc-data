{
  "pli-tv-bu-vb-pc67:0.1": "Theravāda Vinaya",
  "pli-tv-bu-vb-pc67:0.2": "Mahāvibhaṅga",
  "pli-tv-bu-vb-pc67:0.3": "Pācittiyakaṇḍa",
  "pli-tv-bu-vb-pc67:0.4": "Sappāṇakavagga",
  "pli-tv-bu-vb-pc67:0.5": "67. Saṁvidhānasikkhāpada",
  "pli-tv-bu-vb-pc67:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc67:1.2": "Tena kho pana samayena aññataro bhikkhu kosalesu janapade sāvatthiṁ gacchanto aññatarena gāmadvārena atikkamati.",
  "pli-tv-bu-vb-pc67:1.3": "Aññatarā itthī sāmikena saha bhaṇḍitvā gāmato nikkhamitvā taṁ bhikkhuṁ passitvā etadavoca—",
  "pli-tv-bu-vb-pc67:1.4": "“kahaṁ, bhante, ayyo gamissatī”ti?",
  "pli-tv-bu-vb-pc67:1.5": "“Sāvatthiṁ kho ahaṁ, bhagini, gamissāmī”ti.",
  "pli-tv-bu-vb-pc67:1.6": "“Ahaṁ ayyena saddhiṁ gamissāmī”ti.",
  "pli-tv-bu-vb-pc67:1.7": "“Eyyāsi, bhaginī”ti.",
  "pli-tv-bu-vb-pc67:1.8": "Atha kho tassā itthiyā sāmiko gāmato nikkhamitvā manusse pucchi—",
  "pli-tv-bu-vb-pc67:1.9": "“apāyyo, evarūpiṁ itthiṁ passeyyāthā”ti?",
  "pli-tv-bu-vb-pc67:1.10": "“Esāyyo, pabbajitena saha gacchatī”ti.",
  "pli-tv-bu-vb-pc67:1.11": "Atha kho so puriso anubandhitvā taṁ bhikkhuṁ gahetvā ākoṭetvā muñci.",
  "pli-tv-bu-vb-pc67:1.12": "Atha kho so bhikkhu aññatarasmiṁ rukkhamūle padhūpento nisīdi.",
  "pli-tv-bu-vb-pc67:1.13": "Atha kho sā itthī taṁ purisaṁ etadavoca—",
  "pli-tv-bu-vb-pc67:1.14": "“nāyyo, so bhikkhu maṁ nippātesi;",
  "pli-tv-bu-vb-pc67:1.15": "api ca ahameva tena bhikkhunā saddhiṁ gacchāmi;",
  "pli-tv-bu-vb-pc67:1.16": "akārako so bhikkhu;",
  "pli-tv-bu-vb-pc67:1.17": "gaccha, naṁ khamāpehī”ti.",
  "pli-tv-bu-vb-pc67:1.18": "Atha kho so puriso taṁ bhikkhuṁ khamāpesi.",
  "pli-tv-bu-vb-pc67:1.19": "Atha kho so bhikkhu sāvatthiṁ gantvā bhikkhūnaṁ etamatthaṁ ārocesi.",
  "pli-tv-bu-vb-pc67:1.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc67:1.21": "“kathañhi nāma bhikkhu mātugāmena saddhiṁ saṁvidhāya ekaddhānamaggaṁ paṭipajjissatī”ti …pe…",
  "pli-tv-bu-vb-pc67:1.22": "“saccaṁ kira tvaṁ, bhikkhu, mātugāmena saddhiṁ saṁvidhāya ekaddhānamaggaṁ paṭipajjasī”ti?",
  "pli-tv-bu-vb-pc67:1.23": "“Saccaṁ, bhagavā”ti.",
  "pli-tv-bu-vb-pc67:1.24": "Vigarahi buddho bhagavā …pe…",
  "pli-tv-bu-vb-pc67:1.25": "kathañhi nāma tvaṁ, moghapurisa, mātugāmena saddhiṁ saṁvidhāya ekaddhānamaggaṁ paṭipajjissasi.",
  "pli-tv-bu-vb-pc67:1.26": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc67:1.27": "evañca pana, bhikkhave, imaṁ sikkhāpadaṁ, uddiseyyātha—",
  "pli-tv-bu-vb-pc67:1.28.1": "“Yo pana bhikkhu mātugāmena saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”ti.",
  "pli-tv-bu-vb-pc67:2.1.1": "Yo panāti",
  "pli-tv-bu-vb-pc67:2.1.2": "yo yādiso …pe…",
  "pli-tv-bu-vb-pc67:2.1.3": "bhikkhūti",
  "pli-tv-bu-vb-pc67:2.1.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc67:2.1.5": "Mātugāmo nāma",
  "pli-tv-bu-vb-pc67:2.1.6": "manussitthī, na yakkhī na petī na tiracchānagatā viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.",
  "pli-tv-bu-vb-pc67:2.1.7": "Saddhinti",
  "pli-tv-bu-vb-pc67:2.1.8": "ekato.",
  "pli-tv-bu-vb-pc67:2.1.9": "Saṁvidhāyāti—",
  "pli-tv-bu-vb-pc67:2.1.10": "“gacchāma bhagini, gacchāmāyya, gacchāmāyya, gacchāma bhagini, ajja vā hiyyo vā pare vā gacchāmā”ti saṁvidahati, āpatti dukkaṭassa.",
  "pli-tv-bu-vb-pc67:2.1.11": "Antamaso gāmantarampīti",
  "pli-tv-bu-vb-pc67:2.1.12": "kukkuṭasampāte gāme gāmantare gāmantare āpatti pācittiyassa.",
  "pli-tv-bu-vb-pc67:2.1.13": "Agāmake araññe addhayojane addhayojane āpatti pācittiyassa.",
  "pli-tv-bu-vb-pc67:2.2.1": "Mātugāme mātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.2": "Mātugāme vematiko saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.3": "Mātugāme amātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.",
  "pli-tv-bu-vb-pc67:2.2.4": "Bhikkhu saṁvidahati mātugāmo na saṁvidahati, āpatti dukkaṭassa.",
  "pli-tv-bu-vb-pc67:2.2.5": "Yakkhiyā vā petiyā paṇḍakena vā tiracchānagatamanussaviggahitthiyā vā saddhiṁ saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa.",
  "pli-tv-bu-vb-pc67:2.2.6": "Amātugāme mātugāmasaññī, āpatti dukkaṭassa.",
  "pli-tv-bu-vb-pc67:2.2.7": "Amātugāme vematiko, āpatti dukkaṭassa.",
  "pli-tv-bu-vb-pc67:2.2.8": "Amātugāme amātugāmasaññī, anāpatti.",
  "pli-tv-bu-vb-pc67:2.3.1": "Anāpatti—",
  "pli-tv-bu-vb-pc67:2.3.2": "asaṁvidahitvā gacchati,",
  "pli-tv-bu-vb-pc67:2.3.3": "mātugāmo saṁvidahati bhikkhu na saṁvidahati,",
  "pli-tv-bu-vb-pc67:2.3.4": "visaṅketena gacchati,",
  "pli-tv-bu-vb-pc67:2.3.5": "āpadāsu,",
  "pli-tv-bu-vb-pc67:2.3.6": "ummattakassa,",
  "pli-tv-bu-vb-pc67:2.3.7": "ādikammikassāti.",
  "pli-tv-bu-vb-pc67:2.3.8": "Saṁvidhānasikkhāpadaṁ niṭṭhitaṁ sattamaṁ."
}