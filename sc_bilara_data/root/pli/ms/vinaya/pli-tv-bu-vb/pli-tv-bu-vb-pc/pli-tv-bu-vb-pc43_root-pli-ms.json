{
  "pli-tv-bu-vb-pc43:0.1": "Theravāda Vinaya ",
  "pli-tv-bu-vb-pc43:0.2": "Mahāvibhaṅga ",
  "pli-tv-bu-vb-pc43:0.3": "Pācittiyakaṇḍa ",
  "pli-tv-bu-vb-pc43:0.4": "Acelakavagga ",
  "pli-tv-bu-vb-pc43:0.5": "43. Sabhojanasikkhāpada ",
  "pli-tv-bu-vb-pc43:1.0": "",
  "pli-tv-bu-vb-pc43:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc43:1.2": "Tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ sayanighare nisajjaṁ kappesi. ",
  "pli-tv-bu-vb-pc43:1.3": "Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi. ",
  "pli-tv-bu-vb-pc43:1.4": "Ekamantaṁ nisinno kho so puriso pajāpatiṁ etadavoca—“dadehāyyassa bhikkhan”ti. ",
  "pli-tv-bu-vb-pc43:1.5": "Atha kho sā itthī āyasmato upanandassa sakyaputtassa bhikkhaṁ adāsi. ",
  "pli-tv-bu-vb-pc43:1.6": "Atha kho so puriso āyasmantaṁ upanandaṁ sakyaputtaṁ etadavoca—“gacchatha, bhante, yato ayyassa bhikkhā dinnā”ti. ",
  "pli-tv-bu-vb-pc43:1.7": "Atha kho sā itthī sallakkhetvā—“pariyuṭṭhito ayaṁ puriso”ti, āyasmantaṁ upanandaṁ sakyaputtaṁ etadavoca—“nisīdatha, bhante, mā agamitthā”ti. ",
  "pli-tv-bu-vb-pc43:1.8": "Dutiyampi kho so puriso …pe… ",
  "pli-tv-bu-vb-pc43:1.9": "tatiyampi kho so puriso āyasmantaṁ upanandaṁ sakyaputtaṁ etadavoca—“gacchatha, bhante, yato ayyassa bhikkhā dinnā”ti. ",
  "pli-tv-bu-vb-pc43:1.10": "Tatiyampi kho sā itthī āyasmantaṁ upanandaṁ sakyaputtaṁ etadavoca—“nisīdatha, bhante, mā agamitthā”ti. ",
  "pli-tv-bu-vb-pc43:1.11": "Atha kho so puriso nikkhamitvā bhikkhū ujjhāpesi—",
  "pli-tv-bu-vb-pc43:1.12": "“ayaṁ, bhante, ayyo upanando mayhaṁ pajāpatiyā saddhiṁ sayanighare nisinno. ",
  "pli-tv-bu-vb-pc43:1.13": "So mayā uyyojīyamāno na icchati gantuṁ. ",
  "pli-tv-bu-vb-pc43:1.14": "Bahukiccā mayaṁ bahukaraṇīyā”ti. ",
  "pli-tv-bu-vb-pc43:1.15": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc43:1.16": "“kathañhi nāma āyasmā upanando sakyaputto sabhojane kule anupakhajja nisajjaṁ kappessatī”ti …pe… ",
  "pli-tv-bu-vb-pc43:1.17": "“saccaṁ kira tvaṁ, upananda, sabhojane kule anupakhajja nisajjaṁ kappesī”ti? ",
  "pli-tv-bu-vb-pc43:1.18": "“Saccaṁ, bhagavā”ti. ",
  "pli-tv-bu-vb-pc43:1.19": "Vigarahi buddho bhagavā …pe… ",
  "pli-tv-bu-vb-pc43:1.20": "kathañhi nāma tvaṁ, moghapurisa, sabhojane kule anupakhajja nisajjaṁ kappessasi. ",
  "pli-tv-bu-vb-pc43:1.21": "Netaṁ, moghapurisa, appasannānaṁ vā pasādāya …pe… ",
  "pli-tv-bu-vb-pc43:1.22": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc43:1.23.0": "",
  "pli-tv-bu-vb-pc43:1.23.1": "“Yo pana bhikkhu sabhojane kule anupakhajja nisajjaṁ kappeyya, pācittiyan”ti. ",
  "pli-tv-bu-vb-pc43:2.1.0": "",
  "pli-tv-bu-vb-pc43:2.1.1": "Yo panāti ",
  "pli-tv-bu-vb-pc43:2.1.2": "yo yādiso …pe… ",
  "pli-tv-bu-vb-pc43:2.1.3": "bhikkhūti ",
  "pli-tv-bu-vb-pc43:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc43:2.1.5": "Sabhojanaṁ nāma kulaṁ ",
  "pli-tv-bu-vb-pc43:2.1.6": "itthī ceva hoti puriso ca, itthī ca puriso ca ubho anikkhantā honti, ubho avītarāgā. ",
  "pli-tv-bu-vb-pc43:2.1.7": "Anupakhajjāti ",
  "pli-tv-bu-vb-pc43:2.1.8": "anupavisitvā. ",
  "pli-tv-bu-vb-pc43:2.1.9": "Nisajjaṁ kappeyyāti ",
  "pli-tv-bu-vb-pc43:2.1.10": "mahallake ghare piṭṭhasaṅghāṭassa hatthapāsaṁ vijahitvā nisīdati, āpatti pācittiyassa. ",
  "pli-tv-bu-vb-pc43:2.1.11": "Khuddake ghare piṭṭhivaṁsaṁ atikkamitvā nisīdati, āpatti pācittiyassa. ",
  "pli-tv-bu-vb-pc43:2.2.0": "",
  "pli-tv-bu-vb-pc43:2.2.1": "Sayanighare sayanigharasaññī sabhojane kule anupakhajja nisajjaṁ kappeti, āpatti pācittiyassa. ",
  "pli-tv-bu-vb-pc43:2.2.2": "Sayanighare vematiko sabhojane kule anupakhajja nisajjaṁ kappeti, āpatti pācittiyassa. ",
  "pli-tv-bu-vb-pc43:2.2.3": "Sayanighare nasayanigharasaññī sabhojane kule anupakhajja nisajjaṁ kappeti, āpatti pācittiyassa. ",
  "pli-tv-bu-vb-pc43:2.2.4": "Nasayanighare sayanigharasaññī, āpatti dukkaṭassa. ",
  "pli-tv-bu-vb-pc43:2.2.5": "Nasayanighare vematiko, āpatti dukkaṭassa. ",
  "pli-tv-bu-vb-pc43:2.2.6": "Nasayanighare nasayanigharasaññī, anāpatti. ",
  "pli-tv-bu-vb-pc43:2.3.0": "",
  "pli-tv-bu-vb-pc43:2.3.1": "Anāpatti—",
  "pli-tv-bu-vb-pc43:2.3.2": "mahallake ghare piṭṭhasaṅghāṭassa hatthapāsaṁ avijahitvā nisīdati, ",
  "pli-tv-bu-vb-pc43:2.3.3": "khuddake ghare piṭṭhivaṁsaṁ anatikkamitvā nisīdati, ",
  "pli-tv-bu-vb-pc43:2.3.4": "bhikkhu dutiyo hoti, ",
  "pli-tv-bu-vb-pc43:2.3.5": "ubho nikkhantā honti, ",
  "pli-tv-bu-vb-pc43:2.3.6": "ubho vītarāgā, ",
  "pli-tv-bu-vb-pc43:2.3.7": "nasayanighare, ",
  "pli-tv-bu-vb-pc43:2.3.8": "ummattakassa, ",
  "pli-tv-bu-vb-pc43:2.3.9": "ādikammikassāti. ",
  "pli-tv-bu-vb-pc43:2.3.10": "Sabhojanasikkhāpadaṁ niṭṭhitaṁ tatiyaṁ. "
}