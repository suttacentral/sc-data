{
  "pli-tv-bu-vb-pc50:0.1": "Theravāda Vinaya",
  "pli-tv-bu-vb-pc50:0.2": "Mahāvibhaṅga",
  "pli-tv-bu-vb-pc50:0.3": "Pācittiyakaṇḍa",
  "pli-tv-bu-vb-pc50:0.4": "Acelakavagga",
  "pli-tv-bu-vb-pc50:0.5": "50. Uyyodhikasikkhāpada",
  "pli-tv-bu-vb-pc50:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc50:1.2": "Tena kho pana samayena chabbaggiyā bhikkhū dirattatirattaṁ senāya vasamānā uyyodhikampi balaggampi senābyūhampi anīkadassanampi gacchanti.",
  "pli-tv-bu-vb-pc50:1.3": "Aññataropi chabbaggiyo bhikkhu uyyodhikaṁ gantvā kaṇḍena paṭividdho hoti.",
  "pli-tv-bu-vb-pc50:1.4": "Manussā taṁ bhikkhuṁ uppaṇḍesuṁ—",
  "pli-tv-bu-vb-pc50:1.5": "“kacci, bhante, suyuddhaṁ ahosi, kati te lakkhāni laddhānī”ti?",
  "pli-tv-bu-vb-pc50:1.6": "So bhikkhu tehi manussehi uppaṇḍiyamāno maṅku ahosi.",
  "pli-tv-bu-vb-pc50:1.7": "Manussā ujjhāyanti khiyyanti vipācenti—",
  "pli-tv-bu-vb-pc50:1.8": "“kathañhi nāma samaṇā sakyaputtiyā uyyodhikaṁ dassanāya āgacchissanti.",
  "pli-tv-bu-vb-pc50:1.9": "Amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā uyyodhikaṁ āgacchāmā”ti.",
  "pli-tv-bu-vb-pc50:1.10": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-pc50:1.11": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc50:1.12": "“kathañhi nāma chabbaggiyā bhikkhū uyyodhikaṁ dassanāya gacchissantī”ti …pe…",
  "pli-tv-bu-vb-pc50:1.13": "“saccaṁ kira tumhe, bhikkhave, uyyodhikaṁ dassanāya gacchathā”ti?",
  "pli-tv-bu-vb-pc50:1.14": "“Saccaṁ, bhagavā”ti.",
  "pli-tv-bu-vb-pc50:1.15": "Vigarahi buddho bhagavā …pe…",
  "pli-tv-bu-vb-pc50:1.16": "kathañhi nāma tumhe, moghapurisā, uyyodhikaṁ dassanāya gacchissatha.",
  "pli-tv-bu-vb-pc50:1.17": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc50:1.18": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc50:1.19.1": "“Dirattatirattañce bhikkhu senāya vasamāno uyyodhikaṁ vā balaggaṁ vā senābyūhaṁ vā anīkadassanaṁ vā gaccheyya, pācittiyan”ti.",
  "pli-tv-bu-vb-pc50:2.1.1": "Dirattatirattañce bhikkhu senāya vasamānoti",
  "pli-tv-bu-vb-pc50:2.1.2": "dvetisso rattiyo vasamāno.",
  "pli-tv-bu-vb-pc50:2.1.3": "Uyyodhikaṁ nāma",
  "pli-tv-bu-vb-pc50:2.1.4": "yattha sampahāro dissati.",
  "pli-tv-bu-vb-pc50:2.1.5": "Balaggaṁ nāma",
  "pli-tv-bu-vb-pc50:2.1.6": "ettakā hatthī, ettakā assā, ettakā rathā, ettakā pattī.",
  "pli-tv-bu-vb-pc50:2.1.7": "Senābyūhaṁ nāma",
  "pli-tv-bu-vb-pc50:2.1.8": "ito hatthī hontu, ito assā hontu, ito rathā hontu, ito pattikā hontu.",
  "pli-tv-bu-vb-pc50:2.1.9": "Anīkaṁ nāma",
  "pli-tv-bu-vb-pc50:2.1.10": "hatthānīkaṁ, assānīkaṁ, rathānīkaṁ, pattānīkaṁ.",
  "pli-tv-bu-vb-pc50:2.1.11": "Tayo hatthī pacchimaṁ hatthānīkaṁ, tayo assā pacchimaṁ assānīkaṁ, tayo rathā pacchimaṁ rathānīkaṁ, cattāro purisā sarahatthā pattī pacchimaṁ pattānīkaṁ.",
  "pli-tv-bu-vb-pc50:2.1.12.1": "Dassanāya gacchati, āpatti dukkaṭassa.",
  "pli-tv-bu-vb-pc50:2.1.13": "Yattha ṭhito passati, āpatti pācittiyassa.",
  "pli-tv-bu-vb-pc50:2.1.14": "Dassanūpacāraṁ vijahitvā punappunaṁ passati, āpatti pācittiyassa.",
  "pli-tv-bu-vb-pc50:2.1.15": "Ekamekaṁ dassanāya gacchati, āpatti dukkaṭassa.",
  "pli-tv-bu-vb-pc50:2.1.16": "Yattha ṭhito passati, āpatti dukkaṭassa.",
  "pli-tv-bu-vb-pc50:2.1.17": "Dassanūpacāraṁ vijahitvā punappunaṁ passati, āpatti dukkaṭassa.",
  "pli-tv-bu-vb-pc50:2.2.1": "Anāpatti—",
  "pli-tv-bu-vb-pc50:2.2.2": "ārāme ṭhito passati,",
  "pli-tv-bu-vb-pc50:2.2.3": "bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā sampahāro dissati,",
  "pli-tv-bu-vb-pc50:2.2.4": "paṭipathaṁ gacchanto passati,",
  "pli-tv-bu-vb-pc50:2.2.5": "sati karaṇīye gantvā passati,",
  "pli-tv-bu-vb-pc50:2.2.6": "āpadāsu,",
  "pli-tv-bu-vb-pc50:2.2.7": "ummattakassa,",
  "pli-tv-bu-vb-pc50:2.2.8": "ādikammikassāti.",
  "pli-tv-bu-vb-pc50:2.2.9": "Uyyodhikasikkhāpadaṁ niṭṭhitaṁ dasamaṁ.",
  "pli-tv-bu-vb-pc50:2.2.10": "Acelakavaggo pañcamo.",
  "pli-tv-bu-vb-pc50:2.2.11": "Tassuddānaṁ",
  "pli-tv-bu-vb-pc50:2.2.12": "Pūvaṁ kathopanandassa,",
  "pli-tv-bu-vb-pc50:2.2.13": "tayaṁpaṭṭhākameva ca;",
  "pli-tv-bu-vb-pc50:2.2.14": "Mahānāmo pasenadi,",
  "pli-tv-bu-vb-pc50:2.2.15": "senāviddho ime dasāti."
}