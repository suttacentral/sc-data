{
  "pli-tv-bu-vb-pc10:0.1": "Theravāda Vinaya ",
  "pli-tv-bu-vb-pc10:0.2": "Mahāvibhaṅga ",
  "pli-tv-bu-vb-pc10:0.3": "Pācittiyakaṇḍa ",
  "pli-tv-bu-vb-pc10:0.4": "Musāvādavagga ",
  "pli-tv-bu-vb-pc10:0.5": "10. Pathavīkhaṇanasikkhāpada ",
  "pli-tv-bu-vb-pc10:1.0": "",
  "pli-tv-bu-vb-pc10:1.1": "Tena samayena buddho bhagavā āḷaviyaṁ viharati aggāḷave cetiye. ",
  "pli-tv-bu-vb-pc10:1.2": "Tena kho pana samayena āḷavakā bhikkhū navakammaṁ karontā pathaviṁ khaṇantipi khaṇāpentipi. ",
  "pli-tv-bu-vb-pc10:1.3": "Manussā ujjhāyanti khiyyanti vipācenti—",
  "pli-tv-bu-vb-pc10:1.4": "“kathañhi nāma samaṇā sakyaputtiyā pathaviṁ khaṇissantipi khaṇāpessantipi. ",
  "pli-tv-bu-vb-pc10:1.5": "Ekindriyaṁ samaṇā sakyaputtiyā jīvaṁ viheṭhentī”ti. ",
  "pli-tv-bu-vb-pc10:1.6": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. ",
  "pli-tv-bu-vb-pc10:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc10:1.8": "“kathañhi nāma āḷavakā bhikkhū pathaviṁ khaṇissantipi khaṇāpessantipī”ti …pe… ",
  "pli-tv-bu-vb-pc10:1.9": "“saccaṁ kira tumhe, bhikkhave, pathaviṁ khaṇathapi khaṇāpethapī”ti? ",
  "pli-tv-bu-vb-pc10:1.10": "“Saccaṁ, bhagavā”ti. ",
  "pli-tv-bu-vb-pc10:1.11": "Vigarahi buddho bhagavā …pe… ",
  "pli-tv-bu-vb-pc10:1.12": "kathañhi nāma tumhe, moghapurisā, pathaviṁ khaṇissathapi khaṇāpessathapi. ",
  "pli-tv-bu-vb-pc10:1.13": "Jīvasaññino hi, moghapurisā, manussā pathaviyā. ",
  "pli-tv-bu-vb-pc10:1.14": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc10:1.15": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc10:1.16.0": "",
  "pli-tv-bu-vb-pc10:1.16.1": "“Yo pana bhikkhu pathaviṁ khaṇeyya vā khaṇāpeyya vā, pācittiyan”ti. ",
  "pli-tv-bu-vb-pc10:2.1.0": "",
  "pli-tv-bu-vb-pc10:2.1.1": "Yo panāti ",
  "pli-tv-bu-vb-pc10:2.1.2": "yo yādiso …pe… ",
  "pli-tv-bu-vb-pc10:2.1.3": "bhikkhūti ",
  "pli-tv-bu-vb-pc10:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc10:2.1.5": "Pathavī nāma ",
  "pli-tv-bu-vb-pc10:2.1.6": "dve pathaviyo— jātā ca pathavī ajātā ca pathavī. ",
  "pli-tv-bu-vb-pc10:2.1.7": "Jātā nāma pathavī—",
  "pli-tv-bu-vb-pc10:2.1.8": "suddhapaṁsu suddhamattikā appapāsāṇā appasakkharā appakaṭhalā appamarumbā appavālikā, yebhuyyenapaṁsukā, yebhuyyenamattikā. ",
  "pli-tv-bu-vb-pc10:2.1.9": "Adaḍḍhāpi vuccati jātā pathavī. ",
  "pli-tv-bu-vb-pc10:2.1.10": "Yopi paṁsupuñjo vā mattikāpuñjo vā atirekacātumāsaṁ ovaṭṭho, ayampi vuccati jātā pathavī. ",
  "pli-tv-bu-vb-pc10:2.1.11": "Ajātā nāma pathavī—",
  "pli-tv-bu-vb-pc10:2.1.12": "suddhapāsāṇā suddhasakkharā suddhakaṭhalā suddhamarumbā suddhavālikā appapaṁsukā appamattikā, yebhuyyenapāsāṇā, yebhuyyenasakkharā, yebhuyyenakaṭhalā, yebhuyyenamarumbā, yebhuyyenavālikā. ",
  "pli-tv-bu-vb-pc10:2.1.13": "Daḍḍhāpi vuccati ajātā pathavī. ",
  "pli-tv-bu-vb-pc10:2.1.14": "Yopi paṁsupuñjo vā mattikāpuñjo vā omakacātumāsaṁ ovaṭṭho, ayampi vuccati ajātā pathavī. ",
  "pli-tv-bu-vb-pc10:2.1.15": "Khaṇeyyāti ",
  "pli-tv-bu-vb-pc10:2.1.16": "sayaṁ khaṇati, āpatti pācittiyassa. ",
  "pli-tv-bu-vb-pc10:2.1.17": "Khaṇāpeyyāti ",
  "pli-tv-bu-vb-pc10:2.1.18": "aññaṁ āṇāpeti, āpatti pācittiyassa. ",
  "pli-tv-bu-vb-pc10:2.1.19": "Sakiṁ āṇatto bahukampi khaṇati, āpatti pācittiyassa. ",
  "pli-tv-bu-vb-pc10:2.2.0": "",
  "pli-tv-bu-vb-pc10:2.2.1": "Pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa. ",
  "pli-tv-bu-vb-pc10:2.2.2": "Pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa. ",
  "pli-tv-bu-vb-pc10:2.2.3": "Pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti. ",
  "pli-tv-bu-vb-pc10:2.2.4": "Apathaviyā pathavisaññī, āpatti dukkaṭassa. ",
  "pli-tv-bu-vb-pc10:2.2.5": "Apathaviyā vematiko, āpatti dukkaṭassa. ",
  "pli-tv-bu-vb-pc10:2.2.6": "Apathaviyā apathavisaññī, anāpatti. ",
  "pli-tv-bu-vb-pc10:2.3.0": "",
  "pli-tv-bu-vb-pc10:2.3.1": "Anāpatti—",
  "pli-tv-bu-vb-pc10:2.3.2": "“imaṁ jāna, imaṁ dehi, imaṁ āhara, iminā attho, imaṁ kappiyaṁ karohī”ti bhaṇati, ",
  "pli-tv-bu-vb-pc10:2.3.3": "asañcicca, ",
  "pli-tv-bu-vb-pc10:2.3.4": "asatiyā, ",
  "pli-tv-bu-vb-pc10:2.3.5": "ajānantassa, ",
  "pli-tv-bu-vb-pc10:2.3.6": "ummattakassa, ",
  "pli-tv-bu-vb-pc10:2.3.7": "ādikammikassāti. ",
  "pli-tv-bu-vb-pc10:2.3.8": "Pathavīkhaṇanasikkhāpadaṁ niṭṭhitaṁ dasamaṁ. ",
  "pli-tv-bu-vb-pc10:2.3.9": "Musāvādavaggo paṭhamo. ",
  "pli-tv-bu-vb-pc10:2.3.10": "Tassuddānaṁ ",
  "pli-tv-bu-vb-pc10:2.3.11": "Musā omasapesuññaṁ, ",
  "pli-tv-bu-vb-pc10:2.3.12": "padaseyyāya ve duve; ",
  "pli-tv-bu-vb-pc10:2.3.13": "Aññatra viññunā bhūtā, ",
  "pli-tv-bu-vb-pc10:2.3.14": "duṭṭhullāpatti khaṇanāti. "
}