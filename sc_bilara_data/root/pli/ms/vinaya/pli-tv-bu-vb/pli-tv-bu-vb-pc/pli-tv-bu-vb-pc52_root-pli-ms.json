{
  "pli-tv-bu-vb-pc52:0.1": "Theravāda Vinaya ",
  "pli-tv-bu-vb-pc52:0.2": "Mahāvibhaṅga ",
  "pli-tv-bu-vb-pc52:0.3": "Pācittiyakaṇḍa ",
  "pli-tv-bu-vb-pc52:0.4": "Surāpānavagga ",
  "pli-tv-bu-vb-pc52:0.5": "52. Aṅgulipatodakasikkhāpada ",
  "pli-tv-bu-vb-pc52:1.0": "",
  "pli-tv-bu-vb-pc52:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc52:1.2": "Tena kho pana samayena chabbaggiyā bhikkhū sattarasavaggiyaṁ bhikkhuṁ aṅgulipatodakena hāsesuṁ. ",
  "pli-tv-bu-vb-pc52:1.3": "So bhikkhu uttanto anassāsako kālamakāsi. ",
  "pli-tv-bu-vb-pc52:1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc52:1.5": "“kathañhi nāma chabbaggiyā bhikkhū bhikkhuṁ aṅgulipatodakena hāsessantī”ti …pe… ",
  "pli-tv-bu-vb-pc52:1.6": "“saccaṁ kira tumhe, bhikkhave, bhikkhuṁ aṅgulipatodakena hāsethā”ti? ",
  "pli-tv-bu-vb-pc52:1.7": "“Saccaṁ, bhagavā”ti. ",
  "pli-tv-bu-vb-pc52:1.8": "Vigarahi buddho bhagavā …pe… ",
  "pli-tv-bu-vb-pc52:1.9": "kathañhi nāma tumhe, moghapurisā, bhikkhuṁ aṅgulipatodakena hāsessatha. ",
  "pli-tv-bu-vb-pc52:1.10": "Netaṁ, moghapurisā, appasannānaṁ vā pasādāya …pe… ",
  "pli-tv-bu-vb-pc52:1.11": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc52:1.12.0": "",
  "pli-tv-bu-vb-pc52:1.12.1": "“Aṅgulipatodake pācittiyan”ti. ",
  "pli-tv-bu-vb-pc52:2.1.0": "",
  "pli-tv-bu-vb-pc52:2.1.1": "Aṅgulipatodako nāma ",
  "pli-tv-bu-vb-pc52:2.1.2": "upasampanno upasampannaṁ hasādhippāyo kāyena kāyaṁ āmasati, āpatti pācittiyassa. ",
  "pli-tv-bu-vb-pc52:2.2.0": "",
  "pli-tv-bu-vb-pc52:2.2.1": "Upasampanne upasampannasaññī aṅgulipatodakena hāseti, āpatti pācittiyassa. ",
  "pli-tv-bu-vb-pc52:2.2.2": "Upasampanne vematiko aṅgulipatodakena hāseti, āpatti pācittiyassa. ",
  "pli-tv-bu-vb-pc52:2.2.3": "Upasampanne anupasampannasaññī aṅgulipatodakena hāseti, āpatti pācittiyassa. ",
  "pli-tv-bu-vb-pc52:2.2.4": "Kāyena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.5": "Kāyapaṭibaddhena kāyaṁ āmasati, āpatti dukkaṭassa. ",
  "pli-tv-bu-vb-pc52:2.2.6": "Kāyapaṭibaddhena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.7": "Nissaggiyena kāyaṁ āmasati, āpatti dukkaṭassa. ",
  "pli-tv-bu-vb-pc52:2.2.8": "Nissaggiyena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.9": "Nissaggiyena nissaggiyaṁ āmasati, āpatti dukkaṭassa. ",
  "pli-tv-bu-vb-pc52:2.2.10": "Anupasampannaṁ kāyena kāyaṁ āmasati, āpatti dukkaṭassa. ",
  "pli-tv-bu-vb-pc52:2.2.11": "Kāyena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.12": "Kāyapaṭibaddhena kāyaṁ āmasati, āpatti dukkaṭassa. ",
  "pli-tv-bu-vb-pc52:2.2.13": "Kāyapaṭibaddhena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.14": "Nissaggiyena kāyaṁ āmasati, āpatti dukkaṭassa. ",
  "pli-tv-bu-vb-pc52:2.2.15": "Nissaggiyena kāyapaṭibaddhaṁ āmasati, āpatti dukkaṭassa. ",
  "pli-tv-bu-vb-pc52:2.2.16": "Nissaggiyena nissaggiyaṁ āmasati, āpatti dukkaṭassa. ",
  "pli-tv-bu-vb-pc52:2.2.17": "Anupasampanne upasampannasaññī, āpatti dukkaṭassa. ",
  "pli-tv-bu-vb-pc52:2.2.18": "Anupasampanne vematiko, āpatti dukkaṭassa. ",
  "pli-tv-bu-vb-pc52:2.2.19": "Anupasampanne anupasampannasaññī, āpatti dukkaṭassa. ",
  "pli-tv-bu-vb-pc52:2.3.0": "",
  "pli-tv-bu-vb-pc52:2.3.1": "Anāpatti—",
  "pli-tv-bu-vb-pc52:2.3.2": "na hasādhippāyo, ",
  "pli-tv-bu-vb-pc52:2.3.3": "sati karaṇīye āmasati, ",
  "pli-tv-bu-vb-pc52:2.3.4": "ummattakassa, ",
  "pli-tv-bu-vb-pc52:2.3.5": "ādikammikassāti. ",
  "pli-tv-bu-vb-pc52:2.3.6": "Aṅgulipatodakasikkhāpadaṁ niṭṭhitaṁ dutiyaṁ. "
}