{
  "pli-tv-bu-vb-pc25:0.1": "Theravāda Vinaya ",
  "pli-tv-bu-vb-pc25:0.2": "Mahāvibhaṅga ",
  "pli-tv-bu-vb-pc25:0.3": "Pācittiyakaṇḍa ",
  "pli-tv-bu-vb-pc25:0.4": "Ovādavagga ",
  "pli-tv-bu-vb-pc25:0.5": "25. Cīvaradānasikkhāpada ",
  "pli-tv-bu-vb-pc25:1.0.1": "",
  "pli-tv-bu-vb-pc25:1.0.2": "",
  "pli-tv-bu-vb-pc25:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-pc25:1.2": "Tena kho pana samayena aññataro bhikkhu sāvatthiyaṁ aññatarissā visikhāya piṇḍāya carati. Aññatarāpi bhikkhunī tassā visikhāya piṇḍāya carati. ",
  "pli-tv-bu-vb-pc25:1.3": "Atha kho so bhikkhu taṁ bhikkhuniṁ etadavoca—“gaccha, bhagini, amukasmiṁ okāse bhikkhā diyyatī”ti. ",
  "pli-tv-bu-vb-pc25:1.4": "Sāpi kho evamāha—“gacchāyya, amukasmiṁ okāse bhikkhā diyyatī”ti. ",
  "pli-tv-bu-vb-pc25:1.5": "Te abhiṇhadassanena sandiṭṭhā ahesuṁ. ",
  "pli-tv-bu-vb-pc25:1.6": "Tena kho pana samayena saṅghassa cīvaraṁ bhājīyati. ",
  "pli-tv-bu-vb-pc25:1.7": "Atha kho sā bhikkhunī ovādaṁ gantvā yena so bhikkhu tenupasaṅkami; upasaṅkamitvā taṁ bhikkhuṁ abhivādetvā ekamantaṁ aṭṭhāsi. ",
  "pli-tv-bu-vb-pc25:1.8": "Ekamantaṁ ṭhitaṁ kho taṁ bhikkhuniṁ so bhikkhu etadavoca—“ ayaṁ me, bhagini, cīvarapaṭivīso; sādiyissasī”ti? ",
  "pli-tv-bu-vb-pc25:1.9": "“Āmāyya, dubbalacīvarāmhī”ti. ",
  "pli-tv-bu-vb-pc25:1.10": "Atha kho so bhikkhu tassā bhikkhuniyā cīvaraṁ adāsi. ",
  "pli-tv-bu-vb-pc25:1.11": "Sopi kho bhikkhu dubbalacīvaro hoti. ",
  "pli-tv-bu-vb-pc25:1.12": "Bhikkhū taṁ bhikkhuṁ etadavocuṁ—“karohi dāni te, āvuso, cīvaran”ti. ",
  "pli-tv-bu-vb-pc25:1.13": "Atha kho so bhikkhu bhikkhūnaṁ etamatthaṁ ārocesi. ",
  "pli-tv-bu-vb-pc25:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc25:1.15": "“kathañhi nāma bhikkhu bhikkhuniyā cīvaraṁ dassatī”ti …pe… ",
  "pli-tv-bu-vb-pc25:1.16": "“saccaṁ kira tvaṁ, bhikkhu, bhikkhuniyā cīvaraṁ adāsī”ti? ",
  "pli-tv-bu-vb-pc25:1.17": "“Saccaṁ, bhagavā”ti. ",
  "pli-tv-bu-vb-pc25:1.18": "“Ñātikā te, bhikkhu, aññātikā”ti? ",
  "pli-tv-bu-vb-pc25:1.19": "“Aññātikā, bhagavā”ti. ",
  "pli-tv-bu-vb-pc25:1.20": "“Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. ",
  "pli-tv-bu-vb-pc25:1.21": "Kathañhi nāma tvaṁ, moghapurisa, aññātikāya bhikkhuniyā cīvaraṁ dassasi. ",
  "pli-tv-bu-vb-pc25:1.22": "Netaṁ, moghapurisa, appasannānaṁ vā pasādāya …pe… ",
  "pli-tv-bu-vb-pc25:1.23": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc25:1.24.0": "",
  "pli-tv-bu-vb-pc25:1.24.1": "“Yo pana bhikkhu aññātikāya bhikkhuniyā cīvaraṁ dadeyya, pācittiyan”ti. ",
  "pli-tv-bu-vb-pc25:1.25": "Evañcidaṁ bhagavatā bhikkhūnaṁ sikkhāpadaṁ paññattaṁ hoti. ",
  "pli-tv-bu-vb-pc25:2.0": "",
  "pli-tv-bu-vb-pc25:2.1": "Tena kho pana samayena bhikkhū kukkuccāyantā bhikkhunīnaṁ pārivattakaṁ cīvaraṁ na denti. ",
  "pli-tv-bu-vb-pc25:2.2": "Bhikkhuniyo ujjhāyanti khiyyanti vipācenti—",
  "pli-tv-bu-vb-pc25:2.3": "“kathañhi nāma ayyā amhākaṁ pārivattakaṁ cīvaraṁ na dassantī”ti. ",
  "pli-tv-bu-vb-pc25:2.4": "Assosuṁ kho bhikkhū tāsaṁ bhikkhunīnaṁ ujjhāyantīnaṁ khiyyantīnaṁ vipācentīnaṁ. ",
  "pli-tv-bu-vb-pc25:2.5": "Atha kho te bhikkhū bhagavato etamatthaṁ ārocesuṁ. ",
  "pli-tv-bu-vb-pc25:2.6": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-pc25:2.7": "“anujānāmi, bhikkhave, pañcannaṁ pārivattakaṁ dātuṁ. ",
  "pli-tv-bu-vb-pc25:2.8": "Bhikkhussa, bhikkhuniyā, sikkhamānāya, sāmaṇerassa, sāmaṇeriyā—",
  "pli-tv-bu-vb-pc25:2.9": "anujānāmi, bhikkhave, imesaṁ pañcannaṁ pārivattakaṁ dātuṁ. ",
  "pli-tv-bu-vb-pc25:2.10": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc25:2.11.0": "",
  "pli-tv-bu-vb-pc25:2.11.1": "“Yo pana bhikkhu aññātikāya bhikkhuniyā cīvaraṁ dadeyya, aññatra pārivattakā, pācittiyan”ti. ",
  "pli-tv-bu-vb-pc25:3.1.0": "",
  "pli-tv-bu-vb-pc25:3.1.1": "Yo panāti ",
  "pli-tv-bu-vb-pc25:3.1.2": "yo yādiso …pe… ",
  "pli-tv-bu-vb-pc25:3.1.3": "bhikkhūti ",
  "pli-tv-bu-vb-pc25:3.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc25:3.1.5": "Aññātikā nāma ",
  "pli-tv-bu-vb-pc25:3.1.6": "mātito vā pitito vā yāva sattamā pitāmahayugā asambaddhā. ",
  "pli-tv-bu-vb-pc25:3.1.7": "Bhikkhunī nāma ",
  "pli-tv-bu-vb-pc25:3.1.8": "ubhatosaṅghe upasampannā. ",
  "pli-tv-bu-vb-pc25:3.1.9": "Cīvaraṁ nāma ",
  "pli-tv-bu-vb-pc25:3.1.10": "channaṁ cīvarānaṁ aññataraṁ cīvaraṁ vikappanupagaṁ pacchimaṁ. ",
  "pli-tv-bu-vb-pc25:3.1.11": "Aññatra pārivattakāti ",
  "pli-tv-bu-vb-pc25:3.1.12": "ṭhapetvā pārivattakaṁ deti, āpatti pācittiyassa. ",
  "pli-tv-bu-vb-pc25:3.2.0": "",
  "pli-tv-bu-vb-pc25:3.2.1": "Aññātikāya aññātikasaññī cīvaraṁ deti, aññatra pārivattakā, āpatti pācittiyassa. ",
  "pli-tv-bu-vb-pc25:3.2.2": "Aññātikāya vematiko cīvaraṁ deti, aññatra pārivattakā, āpatti pācittiyassa. ",
  "pli-tv-bu-vb-pc25:3.2.3": "Aññātikāya ñātikasaññī cīvaraṁ deti, aññatra pārivattakā, āpatti pācittiyassa. ",
  "pli-tv-bu-vb-pc25:3.2.4": "Ekato upasampannāya cīvaraṁ deti, aññatra pārivattakā, āpatti dukkaṭassa. ",
  "pli-tv-bu-vb-pc25:3.2.5": "Ñātikāya aññātikasaññī, āpatti dukkaṭassa. ",
  "pli-tv-bu-vb-pc25:3.2.6": "Ñātikāya vematiko, āpatti dukkaṭassa. ",
  "pli-tv-bu-vb-pc25:3.2.7": "Ñātikāya ñātikasaññī, anāpatti. ",
  "pli-tv-bu-vb-pc25:3.3.0": "",
  "pli-tv-bu-vb-pc25:3.3.1": "Anāpatti—",
  "pli-tv-bu-vb-pc25:3.3.2": "ñātikāya, ",
  "pli-tv-bu-vb-pc25:3.3.3": "pārivattakaṁ parittena vā vipulaṁ, vipulena vā parittaṁ, ",
  "pli-tv-bu-vb-pc25:3.3.4": "bhikkhunī vissāsaṁ gaṇhāti, ",
  "pli-tv-bu-vb-pc25:3.3.5": "tāvakālikaṁ gaṇhāti, ",
  "pli-tv-bu-vb-pc25:3.3.6": "cīvaraṁ ṭhapetvā aññaṁ parikkhāraṁ deti, ",
  "pli-tv-bu-vb-pc25:3.3.7": "sikkhamānāya, ",
  "pli-tv-bu-vb-pc25:3.3.8": "sāmaṇeriyā, ",
  "pli-tv-bu-vb-pc25:3.3.9": "ummattakassa, ",
  "pli-tv-bu-vb-pc25:3.3.10": "ādikammikassāti. ",
  "pli-tv-bu-vb-pc25:3.3.11": "Cīvaradānasikkhāpadaṁ niṭṭhitaṁ pañcamaṁ. "
}