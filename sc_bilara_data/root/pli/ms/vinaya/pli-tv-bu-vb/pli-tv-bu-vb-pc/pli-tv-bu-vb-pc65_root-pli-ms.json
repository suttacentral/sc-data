{
  "pli-tv-bu-vb-pc65:0.1": "Theravāda Vinaya ",
  "pli-tv-bu-vb-pc65:0.2": "Mahāvibhaṅga ",
  "pli-tv-bu-vb-pc65:0.3": "Pācittiyakaṇḍa ",
  "pli-tv-bu-vb-pc65:0.4": "Sappāṇakavagga ",
  "pli-tv-bu-vb-pc65:0.5": "65. Ūnavīsativassasikkhāpada ",
  "pli-tv-bu-vb-pc65:1.0": "",
  "pli-tv-bu-vb-pc65:1.1": "Tena samayena buddho bhagavā rājagahe viharati veḷuvane kalandakanivāpe. ",
  "pli-tv-bu-vb-pc65:1.2": "Tena kho pana samayena rājagahe sattarasavaggiyā dārakā sahāyakā honti. ",
  "pli-tv-bu-vb-pc65:1.3": "Upālidārako tesaṁ pāmokkho hoti. ",
  "pli-tv-bu-vb-pc65:1.4": "Atha kho upālissa mātāpitūnaṁ etadahosi—",
  "pli-tv-bu-vb-pc65:1.5": "“kena nu kho upāyena upāli amhākaṁ accayena sukhañca jīveyya na ca kilameyyā”ti? ",
  "pli-tv-bu-vb-pc65:1.6": "Atha kho upālissa mātāpitūnaṁ etadahosi—",
  "pli-tv-bu-vb-pc65:1.7": "“sace kho upāli lekhaṁ sikkheyya, evaṁ kho upāli amhākaṁ accayena sukhañca jīveyya, na ca kilameyyā”ti. ",
  "pli-tv-bu-vb-pc65:1.8": "Atha kho upālissa mātāpitūnaṁ etadahosi—",
  "pli-tv-bu-vb-pc65:1.9": "“sace kho upāli lekhaṁ sikkhissati, aṅguliyo dukkhā bhavissanti. ",
  "pli-tv-bu-vb-pc65:1.10": "Sace kho upāli gaṇanaṁ sikkheyya, evaṁ kho upāli amhākaṁ accayena sukhañca jīveyya na ca kilameyyā”ti. ",
  "pli-tv-bu-vb-pc65:1.11": "Atha kho upālissa mātāpitūnaṁ etadahosi—",
  "pli-tv-bu-vb-pc65:1.12": "“sace kho upāli gaṇanaṁ sikkhissati, urassa dukkho bhavissati. ",
  "pli-tv-bu-vb-pc65:1.13": "Sace kho upāli rūpaṁ sikkheyya, evaṁ kho upāli amhākaṁ accayena sukhañca jīveyya na ca kilameyyā”ti. ",
  "pli-tv-bu-vb-pc65:1.14": "Atha kho upālissa mātāpitūnaṁ etadahosi—",
  "pli-tv-bu-vb-pc65:1.15": "“sace kho upāli rūpaṁ sikkhissati, akkhīni dukkhā bhavissanti. ",
  "pli-tv-bu-vb-pc65:1.16": "Ime kho samaṇā sakyaputtiyā sukhasīlā sukhasamācārā subhojanāni bhuñjitvā nivātesu sayanesu sayanti. ",
  "pli-tv-bu-vb-pc65:1.17": "Sace kho upāli samaṇesu sakyaputtiyesu pabbajeyya, evaṁ kho upāli amhākaṁ accayena sukhañca jīveyya, na ca kilameyyā”ti. ",
  "pli-tv-bu-vb-pc65:1.18": "Assosi kho upālidārako mātāpitūnaṁ imaṁ kathāsallāpaṁ. ",
  "pli-tv-bu-vb-pc65:1.19": "Atha kho upālidārako yena te dārakā tenupasaṅkami; upasaṅkamitvā te dārake etadavoca—",
  "pli-tv-bu-vb-pc65:1.20": "“etha mayaṁ, ayyā, samaṇesu sakyaputtiyesu pabbajissāmā”ti. ",
  "pli-tv-bu-vb-pc65:1.21": "“Sace kho tvaṁ, ayya, pabbajissasi, evaṁ mayampi pabbajissāmā”ti. ",
  "pli-tv-bu-vb-pc65:1.22": "Atha kho te dārakā ekamekassa mātāpitaro upasaṅkamitvā etadavocuṁ—",
  "pli-tv-bu-vb-pc65:1.23": "“anujānātha maṁ agārasmā anagāriyaṁ pabbajjāyā”ti. ",
  "pli-tv-bu-vb-pc65:1.24": "Atha kho tesaṁ dārakānaṁ mātāpitaro—",
  "pli-tv-bu-vb-pc65:1.25": "“sabbepime dārakā samānacchandā kalyāṇādhippāyā”ti anujāniṁsu. ",
  "pli-tv-bu-vb-pc65:1.26": "Te bhikkhū upasaṅkamitvā pabbajjaṁ yāciṁsu. ",
  "pli-tv-bu-vb-pc65:1.27": "Te bhikkhū pabbājesuṁ upasampādesuṁ. ",
  "pli-tv-bu-vb-pc65:1.28": "Te rattiyā paccūsasamayaṁ paccuṭṭhāya rodanti—",
  "pli-tv-bu-vb-pc65:1.29": "“yāguṁ detha, bhattaṁ detha, khādanīyaṁ dethā”ti. ",
  "pli-tv-bu-vb-pc65:1.30": "Bhikkhū evamāhaṁsu—",
  "pli-tv-bu-vb-pc65:1.31": "“āgametha, āvuso, yāva ratti vibhāyati. ",
  "pli-tv-bu-vb-pc65:1.32": "Sace yāgu bhavissati, pivissatha. ",
  "pli-tv-bu-vb-pc65:1.33": "Sace bhattaṁ bhavissati, bhuñjissatha. ",
  "pli-tv-bu-vb-pc65:1.34": "Sace khādanīyaṁ bhavissati, khādissatha. ",
  "pli-tv-bu-vb-pc65:1.35": "No ce bhavissati yāgu vā bhattaṁ vā khādanīyaṁ vā, piṇḍāya caritvā bhuñjissathā”ti. ",
  "pli-tv-bu-vb-pc65:1.36": "Evampi kho te bhikkhū bhikkhūhi vuccamānā rodantiyeva—",
  "pli-tv-bu-vb-pc65:1.37": "“yāguṁ detha, bhattaṁ detha, khādanīyaṁ dethā”ti. ",
  "pli-tv-bu-vb-pc65:1.38": "Senāsanaṁ ūhadantipi ummihantipi. ",
  "pli-tv-bu-vb-pc65:1.39": "Assosi kho bhagavā rattiyā paccūsasamayaṁ paccuṭṭhāya dārakasaddaṁ. ",
  "pli-tv-bu-vb-pc65:1.40": "Sutvāna āyasmantaṁ ānandaṁ āmantesi—",
  "pli-tv-bu-vb-pc65:1.41": "“kiṁ nu kho so, ānanda, dārakasaddo”ti? ",
  "pli-tv-bu-vb-pc65:1.42": "Atha kho āyasmā ānando bhagavato etamatthaṁ ārocesi. ",
  "pli-tv-bu-vb-pc65:1.43": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-bu-vb-pc65:1.44": "“saccaṁ kira, bhikkhave, bhikkhū jānaṁ ūnavīsativassaṁ puggalaṁ upasampādentī”ti? ",
  "pli-tv-bu-vb-pc65:1.45": "“Saccaṁ, bhagavā”ti. ",
  "pli-tv-bu-vb-pc65:1.46": "Vigarahi buddho bhagavā …pe… ",
  "pli-tv-bu-vb-pc65:1.47": "kathañhi nāma te, bhikkhave, moghapurisā jānaṁ ūnavīsativassaṁ puggalaṁ upasampādessanti. ",
  "pli-tv-bu-vb-pc65:1.48": "Ūnakavīsativasso, bhikkhave, puggalo akkhamo hoti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātiko hoti. ",
  "pli-tv-bu-vb-pc65:1.49": "Vīsativassova kho, bhikkhave, puggalo khamo hoti sītassa uṇhassa …pe… ",
  "pli-tv-bu-vb-pc65:1.50": "pāṇaharānaṁ adhivāsakajātiko hoti. ",
  "pli-tv-bu-vb-pc65:1.51": "Netaṁ, bhikkhave, appasannānaṁ vā pasādāya …pe… ",
  "pli-tv-bu-vb-pc65:1.52": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc65:1.53.0": "",
  "pli-tv-bu-vb-pc65:1.53.1": "“Yo pana bhikkhu jānaṁ ūnavīsativassaṁ puggalaṁ upasampādeyya, so ca puggalo anupasampanno, te ca bhikkhū gārayhā, idaṁ tasmiṁ pācittiyan”ti. ",
  "pli-tv-bu-vb-pc65:2.1.0": "",
  "pli-tv-bu-vb-pc65:2.1.1": "Yo panāti ",
  "pli-tv-bu-vb-pc65:2.1.2": "yo yādiso …pe… ",
  "pli-tv-bu-vb-pc65:2.1.3": "bhikkhūti ",
  "pli-tv-bu-vb-pc65:2.1.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-pc65:2.1.5": "Jānāti nāma ",
  "pli-tv-bu-vb-pc65:2.1.6": "sāmaṁ vā jānāti, aññe vā tassa ārocenti, so vā āroceti. ",
  "pli-tv-bu-vb-pc65:2.1.7": "Ūnavīsativasso nāma ",
  "pli-tv-bu-vb-pc65:2.1.8": "appattavīsativasso. ",
  "pli-tv-bu-vb-pc65:2.1.9": "“Upasampādessāmī”ti gaṇaṁ vā ācariyaṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. ",
  "pli-tv-bu-vb-pc65:2.1.10": "Ñattiyā dukkaṭaṁ. ",
  "pli-tv-bu-vb-pc65:2.1.11": "Dvīhi kammavācāhi dukkaṭā. ",
  "pli-tv-bu-vb-pc65:2.1.12": "Kammavācāpariyosāne upajjhāyassa āpatti pācittiyassa. ",
  "pli-tv-bu-vb-pc65:2.1.13": "Gaṇassa ca ācariyassa ca āpatti dukkaṭassa. ",
  "pli-tv-bu-vb-pc65:2.2.0": "",
  "pli-tv-bu-vb-pc65:2.2.1": "Ūnavīsativasse ūnavīsativassasaññī upasampādeti, āpatti pācittiyassa. ",
  "pli-tv-bu-vb-pc65:2.2.2": "Ūnavīsativasse vematiko upasampādeti, āpatti dukkaṭassa. ",
  "pli-tv-bu-vb-pc65:2.2.3": "Ūnavīsativasse paripuṇṇavīsativassasaññī upasampādeti, anāpatti. ",
  "pli-tv-bu-vb-pc65:2.2.4": "Paripuṇṇavīsativasse ūnavīsativassasaññī, āpatti dukkaṭassa. ",
  "pli-tv-bu-vb-pc65:2.2.5": "Paripuṇṇavīsativasse vematiko, āpatti dukkaṭassa. ",
  "pli-tv-bu-vb-pc65:2.2.6": "Paripuṇṇavīsativasse paripuṇṇavīsativassasaññī, anāpatti. ",
  "pli-tv-bu-vb-pc65:2.3.0": "",
  "pli-tv-bu-vb-pc65:2.3.1": "Anāpatti—",
  "pli-tv-bu-vb-pc65:2.3.2": "ūnavīsativassaṁ paripuṇṇavīsativassasaññī upasampādeti, ",
  "pli-tv-bu-vb-pc65:2.3.3": "paripuṇṇavīsativassaṁ paripuṇṇavīsativassasaññī upasampādeti, ",
  "pli-tv-bu-vb-pc65:2.3.4": "ummattakassa, ",
  "pli-tv-bu-vb-pc65:2.3.5": "ādikammikassāti. ",
  "pli-tv-bu-vb-pc65:2.3.6": "Ūnavīsativassasikkhāpadaṁ niṭṭhitaṁ pañcamaṁ. "
}