{
  "pli-tv-bu-vb-pc19:0.1": "Theravāda Vinaya ",
  "pli-tv-bu-vb-pc19:0.2": "Mahāvibhaṅga ",
  "pli-tv-bu-vb-pc19:0.3": "Pācittiyakaṇḍa ",
  "pli-tv-bu-vb-pc19:0.4": "Bhūtagāmavagga ",
  "pli-tv-bu-vb-pc19:0.5": "19. Mahallakavihārasikkhāpada ",
  "pli-tv-bu-vb-pc19:1.0": "",
  "pli-tv-bu-vb-pc19:1.1": "Tena samayena buddho bhagavā kosambiyaṁ viharati ghositārāme. ",
  "pli-tv-bu-vb-pc19:1.2": "Tena kho pana samayena āyasmato channassa upaṭṭhāko mahāmatto āyasmato channassa vihāraṁ kārāpeti. ",
  "pli-tv-bu-vb-pc19:1.3": "Atha kho āyasmā channo katapariyositaṁ vihāraṁ punappunaṁ chādāpeti, punappunaṁ lepāpeti. ",
  "pli-tv-bu-vb-pc19:1.4": "Atibhārito vihāro paripati. ",
  "pli-tv-bu-vb-pc19:1.5": "Atha kho āyasmā channo tiṇañca kaṭṭhañca saṅkaḍḍhanto aññatarassa brāhmaṇassa yavakhettaṁ dūsesi. ",
  "pli-tv-bu-vb-pc19:1.6": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-pc19:1.7": "“kathañhi nāma bhadantā amhākaṁ yavakhettaṁ dūsessantī”ti. ",
  "pli-tv-bu-vb-pc19:1.8": "Assosuṁ kho bhikkhū tassa brāhmaṇassa ujjhāyantassa khiyyantassa vipācentassa. ",
  "pli-tv-bu-vb-pc19:1.9": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc19:1.10": "“kathañhi nāma āyasmā channo katapariyositaṁ vihāraṁ punappunaṁ chādāpessati, punappunaṁ lepāpessati, atibhārito vihāro paripatī”ti. ",
  "pli-tv-bu-vb-pc19:1.11": "Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ …pe… ",
  "pli-tv-bu-vb-pc19:1.12": "“saccaṁ kira tvaṁ, channa, katapariyositaṁ vihāraṁ punappunaṁ chādāpesi, punappunaṁ lepāpesi, atibhārito vihāro paripatī”ti? ",
  "pli-tv-bu-vb-pc19:1.13": "“Saccaṁ, bhagavā”ti. ",
  "pli-tv-bu-vb-pc19:1.14": "Vigarahi buddho bhagavā …pe… ",
  "pli-tv-bu-vb-pc19:1.15": "kathañhi nāma tvaṁ, moghapurisa, katapariyositaṁ vihāraṁ punappunaṁ chādāpessasi, punappunaṁ lepāpessasi, atibhārito vihāro paripati. ",
  "pli-tv-bu-vb-pc19:1.16": "Netaṁ, moghapurisa, appasannānaṁ vā pasādāya …pe… ",
  "pli-tv-bu-vb-pc19:1.17": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc19:1.18.0": "",
  "pli-tv-bu-vb-pc19:1.18.1": "“Mahallakaṁ pana bhikkhunā vihāraṁ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṁ appaharite ṭhitena adhiṭṭhātabbaṁ. Tato ce uttari appaharitepi ṭhito adhiṭṭhaheyya pācittiyan”ti. ",
  "pli-tv-bu-vb-pc19:2.1.0": "",
  "pli-tv-bu-vb-pc19:2.1.1": "Mahallako nāma vihāro ",
  "pli-tv-bu-vb-pc19:2.1.2": "sassāmiko vuccati. ",
  "pli-tv-bu-vb-pc19:2.1.3": "Vihāro nāma ",
  "pli-tv-bu-vb-pc19:2.1.4": "ullitto vā hoti avalitto vā ullittāvalitto vā. ",
  "pli-tv-bu-vb-pc19:2.1.5": "Kārayamānenāti ",
  "pli-tv-bu-vb-pc19:2.1.6": "karonto vā kārāpento vā. ",
  "pli-tv-bu-vb-pc19:2.1.7": "Yāva dvārakosāti ",
  "pli-tv-bu-vb-pc19:2.1.8": "piṭṭhasaṅghāṭassa samantā hatthapāsā. ",
  "pli-tv-bu-vb-pc19:2.1.9": "Aggaḷaṭṭhapanāyāti ",
  "pli-tv-bu-vb-pc19:2.1.10": "dvāraṭṭhapanāya. ",
  "pli-tv-bu-vb-pc19:2.1.11": "Ālokasandhiparikammāyāti ",
  "pli-tv-bu-vb-pc19:2.1.12": "vātapānaparikammāya setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ. ",
  "pli-tv-bu-vb-pc19:2.1.13": "Dvatticchadanassa pariyāyaṁ appaharite ṭhitena adhiṭṭhātabbanti—",
  "pli-tv-bu-vb-pc19:2.1.14": "haritaṁ nāma pubbaṇṇaṁ aparaṇṇaṁ. ",
  "pli-tv-bu-vb-pc19:2.1.15": "Sace harite ṭhito adhiṭṭhāti, āpatti dukkaṭassa. ",
  "pli-tv-bu-vb-pc19:2.1.16": "Maggena chādentassa dve magge adhiṭṭhahitvā tatiyaṁ maggaṁ āṇāpetvā pakkamitabbaṁ. ",
  "pli-tv-bu-vb-pc19:2.1.17": "Pariyāyena chādentassa dve pariyāye adhiṭṭhahitvā tatiyaṁ pariyāyaṁ āṇāpetvā pakkamitabbaṁ. ",
  "pli-tv-bu-vb-pc19:2.1.18": "Tato ce uttari appaharitepi ṭhito adhiṭṭhaheyyāti ",
  "pli-tv-bu-vb-pc19:2.1.19": "iṭṭhakāya chādentassa iṭṭhakiṭṭhakāya āpatti pācittiyassa. ",
  "pli-tv-bu-vb-pc19:2.1.20": "Silāya chādentassa silāya silāya āpatti pācittiyassa. ",
  "pli-tv-bu-vb-pc19:2.1.21": "Sudhāya chādentassa piṇḍe piṇḍe āpatti pācittiyassa. ",
  "pli-tv-bu-vb-pc19:2.1.22": "Tiṇena chādentassa karaḷe karaḷe āpatti pācittiyassa. ",
  "pli-tv-bu-vb-pc19:2.1.23": "Paṇṇena chādentassa paṇṇe paṇṇe āpatti pācittiyassa. ",
  "pli-tv-bu-vb-pc19:2.2.0": "",
  "pli-tv-bu-vb-pc19:2.2.1": "Atirekadvattipariyāye atirekasaññī adhiṭṭhāti, āpatti pācittiyassa. ",
  "pli-tv-bu-vb-pc19:2.2.2": "Atirekadvattipariyāye vematiko adhiṭṭhāti, āpatti pācittiyassa. ",
  "pli-tv-bu-vb-pc19:2.2.3": "Atirekadvattipariyāye ūnakasaññī adhiṭṭhāti, āpatti pācittiyassa. ",
  "pli-tv-bu-vb-pc19:2.2.4": "Ūnakadvattipariyāye atirekasaññī, āpatti dukkaṭassa. ",
  "pli-tv-bu-vb-pc19:2.2.5": "Ūnakadvattipariyāye vematiko, āpatti dukkaṭassa. ",
  "pli-tv-bu-vb-pc19:2.2.6": "Ūnakadvattipariyāye ūnakasaññī, anāpatti. ",
  "pli-tv-bu-vb-pc19:2.3.0": "",
  "pli-tv-bu-vb-pc19:2.3.1": "Anāpatti—",
  "pli-tv-bu-vb-pc19:2.3.2": "dvattipariyāye, ",
  "pli-tv-bu-vb-pc19:2.3.3": "ūnakadvattipariyāye, ",
  "pli-tv-bu-vb-pc19:2.3.4": "leṇe, ",
  "pli-tv-bu-vb-pc19:2.3.5": "guhāya, ",
  "pli-tv-bu-vb-pc19:2.3.6": "tiṇakuṭikāya, ",
  "pli-tv-bu-vb-pc19:2.3.7": "aññassatthāya, ",
  "pli-tv-bu-vb-pc19:2.3.8": "attano dhanena, ",
  "pli-tv-bu-vb-pc19:2.3.9": "vāsāgāraṁ ṭhapetvā sabbattha anāpatti, ",
  "pli-tv-bu-vb-pc19:2.3.10": "ummattakassa, ",
  "pli-tv-bu-vb-pc19:2.3.11": "ādikammikassāti. ",
  "pli-tv-bu-vb-pc19:2.3.12": "Mahallakavihārasikkhāpadaṁ niṭṭhitaṁ navamaṁ. "
}