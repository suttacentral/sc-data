{
  "pli-tv-bu-vb-ss3:0.1": "Theravāda Vinaya ",
  "pli-tv-bu-vb-ss3:0.2": "Mahāvibhaṅga ",
  "pli-tv-bu-vb-ss3:0.3": "Saṅghādisesakaṇḍa ",
  "pli-tv-bu-vb-ss3:0.4": "3. Duṭṭhullavācāsikkhāpada ",
  "pli-tv-bu-vb-ss3:1.1.0": "",
  "pli-tv-bu-vb-ss3:1.1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-bu-vb-ss3:1.1.2": "Tena kho pana samayena āyasmā udāyī araññe viharati. ",
  "pli-tv-bu-vb-ss3:1.1.3": "Tassāyasmato vihāro abhirūpo hoti dassanīyo pāsādiko. ",
  "pli-tv-bu-vb-ss3:1.1.4": "Tena kho pana samayena sambahulā itthiyo ārāmaṁ āgamaṁsu vihārapekkhikāyo. ",
  "pli-tv-bu-vb-ss3:1.1.5": "Atha kho tā itthiyo yenāyasmā udāyī tenupasaṅkamiṁsu; ",
  "pli-tv-bu-vb-ss3:1.1.6": "upasaṅkamitvā āyasmantaṁ udāyiṁ etadavocuṁ—",
  "pli-tv-bu-vb-ss3:1.1.7": "“icchāma mayaṁ, bhante, ayyassa vihāraṁ pekkhitun”ti. ",
  "pli-tv-bu-vb-ss3:1.1.8": "Atha kho āyasmā udāyī tā itthiyo vihāraṁ pekkhāpetvā tāsaṁ itthīnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi. ",
  "pli-tv-bu-vb-ss3:1.1.9": "Yā tā itthiyo chinnikā dhuttikā ahirikāyo tā āyasmatā udāyinā saddhiṁ uhasantipi ullapantipi ujjagghantipi uppaṇḍentipi. ",
  "pli-tv-bu-vb-ss3:1.1.10": "Yā pana tā itthiyo hirimanā tā nikkhamitvā bhikkhū ujjhāpenti—",
  "pli-tv-bu-vb-ss3:1.1.11": "“idaṁ, bhante, nacchannaṁ nappatirūpaṁ. ",
  "pli-tv-bu-vb-ss3:1.1.12": "Sāmikenapi mayaṁ evaṁ vuttā na iccheyyāma, kiṁ panāyyena udāyinā”ti. ",
  "pli-tv-bu-vb-ss3:1.2.1": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ss3:1.2.2": "“kathañhi nāma āyasmā udāyī mātugāmaṁ duṭṭhullāhi vācāhi obhāsissatī”ti. ",
  "pli-tv-bu-vb-ss3:1.2.3": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ. ",
  "pli-tv-bu-vb-ss3:1.2.4": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā āyasmantaṁ udāyiṁ paṭipucchi—",
  "pli-tv-bu-vb-ss3:1.2.5": "“saccaṁ kira tvaṁ, udāyi, mātugāmaṁ duṭṭhullāhi vācāhi obhāsasī”ti? ",
  "pli-tv-bu-vb-ss3:1.2.6": "“Saccaṁ, bhagavā”ti. ",
  "pli-tv-bu-vb-ss3:1.2.7": "Vigarahi buddho bhagavā—",
  "pli-tv-bu-vb-ss3:1.2.8": "“ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. ",
  "pli-tv-bu-vb-ss3:1.2.9": "Kathañhi nāma tvaṁ, moghapurisa, mātugāmaṁ duṭṭhullāhi vācāhi obhāsissasi. ",
  "pli-tv-bu-vb-ss3:1.2.10": "Nanu mayā, moghapurisa, anekapariyāyena virāgāya dhammo desito no sarāgāya …pe… ",
  "pli-tv-bu-vb-ss3:1.2.11": "kāmapariḷāhānaṁ vūpasamo akkhāto. ",
  "pli-tv-bu-vb-ss3:1.2.12": "Netaṁ, moghapurisa, appasannānaṁ vā pasādāya …pe… ",
  "pli-tv-bu-vb-ss3:1.2.13": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ss3:1.2.14.0": "",
  "pli-tv-bu-vb-ss3:1.2.14.1": "“Yo pana bhikkhu otiṇṇo vipariṇatena cittena mātugāmaṁ duṭṭhullāhi vācāhi obhāseyya yathā taṁ yuvā yuvatiṁ methunupasaṁhitāhi, saṅghādiseso”ti. ",
  "pli-tv-bu-vb-ss3:2.0": "",
  "pli-tv-bu-vb-ss3:2.1": "Yo panāti ",
  "pli-tv-bu-vb-ss3:2.2": "yo yādiso …pe… ",
  "pli-tv-bu-vb-ss3:2.3": "bhikkhūti ",
  "pli-tv-bu-vb-ss3:2.4": "…pe… ayaṁ imasmiṁ atthe adhippeto bhikkhūti. ",
  "pli-tv-bu-vb-ss3:2.5": "Otiṇṇo nāma ",
  "pli-tv-bu-vb-ss3:2.6": "sāratto apekkhavā paṭibaddhacitto. ",
  "pli-tv-bu-vb-ss3:2.7": "Vipariṇatanti ",
  "pli-tv-bu-vb-ss3:2.8": "rattampi cittaṁ vipariṇataṁ, duṭṭhampi cittaṁ vipariṇataṁ mūḷhampi cittaṁ vipariṇataṁ. ",
  "pli-tv-bu-vb-ss3:2.9": "Api ca rattaṁ cittaṁ imasmiṁ atthe adhippetaṁ vipariṇatanti. ",
  "pli-tv-bu-vb-ss3:2.10": "Mātugāmo nāma ",
  "pli-tv-bu-vb-ss3:2.11": "manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ. ",
  "pli-tv-bu-vb-ss3:2.12": "Duṭṭhullā nāma ",
  "pli-tv-bu-vb-ss3:2.13": "vācā vaccamaggapassāvamaggamethunadhammappaṭisaṁyuttā vācā. ",
  "pli-tv-bu-vb-ss3:2.14": "Obhāseyyāti ",
  "pli-tv-bu-vb-ss3:2.15": "ajjhācāro vuccati. ",
  "pli-tv-bu-vb-ss3:2.16": "Yathā taṁ yuvā yuvatinti ",
  "pli-tv-bu-vb-ss3:2.17": "daharo dahariṁ, taruṇo taruṇiṁ, kāmabhogī kāmabhoginiṁ. ",
  "pli-tv-bu-vb-ss3:2.18": "Methunupasaṁhitāhīti ",
  "pli-tv-bu-vb-ss3:2.19": "methunadhammappaṭisaṁyuttāhi. ",
  "pli-tv-bu-vb-ss3:2.20": "Saṅghādisesoti ",
  "pli-tv-bu-vb-ss3:2.21": "…pe… tenapi vuccati saṅghādisesoti. ",
  "pli-tv-bu-vb-ss3:3.1.0.1": "",
  "pli-tv-bu-vb-ss3:3.1.0.2": "",
  "pli-tv-bu-vb-ss3:3.1.1": "Dve magge ādissa vaṇṇampi bhaṇati, avaṇṇampi bhaṇati, yācatipi, āyācatipi, pucchatipi, paṭipucchatipi, ācikkhatipi, anusāsatipi, akkosatipi. ",
  "pli-tv-bu-vb-ss3:3.1.2.0": "",
  "pli-tv-bu-vb-ss3:3.1.2.1": "Vaṇṇaṁ bhaṇati nāma ",
  "pli-tv-bu-vb-ss3:3.1.3": "dve magge thometi vaṇṇeti pasaṁsati. ",
  "pli-tv-bu-vb-ss3:3.1.4": "Avaṇṇaṁ bhaṇati nāma ",
  "pli-tv-bu-vb-ss3:3.1.5": "dve magge khuṁseti vambheti garahati. ",
  "pli-tv-bu-vb-ss3:3.1.6": "Yācati nāma ",
  "pli-tv-bu-vb-ss3:3.1.7": "dehi me, arahasi me dātunti. ",
  "pli-tv-bu-vb-ss3:3.1.8": "Āyācati nāma ",
  "pli-tv-bu-vb-ss3:3.1.9": "kadā te mātā pasīdissati, ",
  "pli-tv-bu-vb-ss3:3.1.10": "kadā te pitā pasīdissati, ",
  "pli-tv-bu-vb-ss3:3.1.11": "kadā te devatāyo pasīdissanti, ",
  "pli-tv-bu-vb-ss3:3.1.12": "kadā sukhaṇo sulayo sumuhutto bhavissati, ",
  "pli-tv-bu-vb-ss3:3.1.13": "kadā te methunaṁ dhammaṁ labhissāmīti. ",
  "pli-tv-bu-vb-ss3:3.1.14": "Pucchati nāma ",
  "pli-tv-bu-vb-ss3:3.1.15": "kathaṁ tvaṁ sāmikassa desi, ",
  "pli-tv-bu-vb-ss3:3.1.16": "kathaṁ jārassa desīti? ",
  "pli-tv-bu-vb-ss3:3.1.17": "Paṭipucchati nāma ",
  "pli-tv-bu-vb-ss3:3.1.18": "evaṁ kira tvaṁ sāmikassa desi, ",
  "pli-tv-bu-vb-ss3:3.1.19": "evaṁ jārassa desīti. ",
  "pli-tv-bu-vb-ss3:3.1.20": "Ācikkhati nāma ",
  "pli-tv-bu-vb-ss3:3.1.21": "puṭṭho bhaṇati— “evaṁ dehi. Evaṁ dentā sāmikassa piyā bhavissati manāpā cā”ti. ",
  "pli-tv-bu-vb-ss3:3.1.22": "Anusāsati nāma ",
  "pli-tv-bu-vb-ss3:3.1.23": "apuṭṭho bhaṇati— “evaṁ dehi. Evaṁ dentā sāmikassa piyā bhavissati manāpā cā”ti. ",
  "pli-tv-bu-vb-ss3:3.1.24": "Akkosati nāma ",
  "pli-tv-bu-vb-ss3:3.1.25": "animittāsi, ",
  "pli-tv-bu-vb-ss3:3.1.26": "nimittamattāsi, ",
  "pli-tv-bu-vb-ss3:3.1.27": "alohitāsi, ",
  "pli-tv-bu-vb-ss3:3.1.28": "dhuvalohitāsi, ",
  "pli-tv-bu-vb-ss3:3.1.29": "dhuvacoḷāsi, ",
  "pli-tv-bu-vb-ss3:3.1.30": "paggharantīsi, ",
  "pli-tv-bu-vb-ss3:3.1.31": "sikharaṇīsi, ",
  "pli-tv-bu-vb-ss3:3.1.32": "itthipaṇḍakāsi, ",
  "pli-tv-bu-vb-ss3:3.1.33": "vepurisikāsi, ",
  "pli-tv-bu-vb-ss3:3.1.34": "sambhinnāsi, ",
  "pli-tv-bu-vb-ss3:3.1.35": "ubhatobyañjanāsīti. ",
  "pli-tv-bu-vb-ss3:3.2.0.1": "",
  "pli-tv-bu-vb-ss3:3.2.0.2": "",
  "pli-tv-bu-vb-ss3:3.2.1": "Itthī ca hoti itthisaññī sāratto ca. ",
  "pli-tv-bu-vb-ss3:3.2.2": "Bhikkhu ca naṁ itthiyā vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi, āpatti saṅghādisesassa. ",
  "pli-tv-bu-vb-ss3:3.2.3": "…pe…. ",
  "pli-tv-bu-vb-ss3:3.2.4.0": "",
  "pli-tv-bu-vb-ss3:3.2.4.1": "Dve itthiyo dvinnaṁ itthīnaṁ itthisaññī sāratto ca. ",
  "pli-tv-bu-vb-ss3:3.2.5": "Bhikkhu ca naṁ dvinnaṁ itthīnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.2.6": "akkosatipi, āpatti dvinnaṁ saṅghādisesānaṁ. ",
  "pli-tv-bu-vb-ss3:3.2.7": "…pe… ",
  "pli-tv-bu-vb-ss3:3.2.8.0": "",
  "pli-tv-bu-vb-ss3:3.2.8.1": "Itthī ca paṇḍako ca ubhinnaṁ itthisaññī sāratto ca. ",
  "pli-tv-bu-vb-ss3:3.2.9": "Bhikkhu ca naṁ ubhinnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.2.10": "akkosatipi, āpatti saṅghādisesena dukkaṭassa. ",
  "pli-tv-bu-vb-ss3:3.2.11": "…pe… ",
  "pli-tv-bu-vb-ss3:3.3.0": "",
  "pli-tv-bu-vb-ss3:3.3.1": "Itthī ca hoti itthisaññī sāratto ca. ",
  "pli-tv-bu-vb-ss3:3.3.2": "Bhikkhu ca naṁ itthiyā vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.3.3": "akkosatipi, āpatti thullaccayassa …pe…. ",
  "pli-tv-bu-vb-ss3:3.3.4": "Dve itthiyo dvinnaṁ itthīnaṁ itthisaññī sāratto ca. ",
  "pli-tv-bu-vb-ss3:3.3.5": "Bhikkhu ca naṁ dvinnaṁ itthīnaṁ vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.3.6": "akkosatipi, āpatti dvinnaṁ thullaccayānaṁ …pe…. ",
  "pli-tv-bu-vb-ss3:3.3.7": "Itthī ca paṇḍako ca ubhinnaṁ itthisaññī sāratto ca. ",
  "pli-tv-bu-vb-ss3:3.3.8": "Bhikkhu ca naṁ ubhinnaṁ vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.3.9": "akkosatipi, āpatti thullaccayena dukkaṭassa …pe…. ",
  "pli-tv-bu-vb-ss3:3.4.0": "",
  "pli-tv-bu-vb-ss3:3.4.1": "Itthī ca hoti itthisaññī sāratto ca. ",
  "pli-tv-bu-vb-ss3:3.4.2": "Bhikkhu ca naṁ itthiyā ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.4.3": "akkosatipi, āpatti dukkaṭassa …pe…. ",
  "pli-tv-bu-vb-ss3:3.4.4": "Dve itthiyo dvinnaṁ itthīnaṁ itthisaññī sāratto ca. ",
  "pli-tv-bu-vb-ss3:3.4.5": "Bhikkhu ca naṁ dvinnaṁ itthīnaṁ ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.4.6": "akkosatipi, āpatti dvinnaṁ dukkaṭānaṁ …pe…. ",
  "pli-tv-bu-vb-ss3:3.4.7": "Itthī ca paṇḍako ca ubhinnaṁ itthisaññī sāratto ca. ",
  "pli-tv-bu-vb-ss3:3.4.8": "Bhikkhu ca naṁ ubhinnaṁ ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.4.9": "akkosatipi, āpatti dvinnaṁ dukkaṭānaṁ …pe…. ",
  "pli-tv-bu-vb-ss3:3.5.0": "",
  "pli-tv-bu-vb-ss3:3.5.1": "Itthī ca hoti itthisaññī sāratto ca. ",
  "pli-tv-bu-vb-ss3:3.5.2": "Bhikkhu ca naṁ itthiyā kāyapaṭibaddhaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.5.3": "akkosatipi, āpatti dukkaṭassa …pe…. ",
  "pli-tv-bu-vb-ss3:3.5.4": "Dve itthiyo dvinnaṁ itthīnaṁ itthisaññī sāratto ca. ",
  "pli-tv-bu-vb-ss3:3.5.5": "Bhikkhu ca naṁ dvinnaṁ itthīnaṁ kāyapaṭibaddhaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.5.6": "akkosatipi, āpatti dvinnaṁ dukkaṭānaṁ …pe…. ",
  "pli-tv-bu-vb-ss3:3.5.7": "Itthī ca paṇḍako ca ubhinnaṁ itthisaññī sāratto ca. ",
  "pli-tv-bu-vb-ss3:3.5.8": "Bhikkhu ca naṁ ubhinnaṁ kāyapaṭibaddhaṁ ādissa vaṇṇampi bhaṇati avaṇṇampi bhaṇati …pe… ",
  "pli-tv-bu-vb-ss3:3.5.9": "akkosatipi, āpatti dvinnaṁ dukkaṭānaṁ …pe…. ",
  "pli-tv-bu-vb-ss3:3.6.0": "",
  "pli-tv-bu-vb-ss3:3.6.1": "Anāpatti—",
  "pli-tv-bu-vb-ss3:3.6.2": "atthapurekkhārassa, ",
  "pli-tv-bu-vb-ss3:3.6.3": "dhammapurekkhārassa, ",
  "pli-tv-bu-vb-ss3:3.6.4": "anusāsanipurekkhārassa, ",
  "pli-tv-bu-vb-ss3:3.6.5": "ummattakassa, ",
  "pli-tv-bu-vb-ss3:3.6.6": "ādikammikassāti. ",
  "pli-tv-bu-vb-ss3:3.6.7": "3.1. Vinītavatthuuddānagāthā ",
  "pli-tv-bu-vb-ss3:3.6.8": "Lohitaṁ kakkasākiṇṇaṁ, ",
  "pli-tv-bu-vb-ss3:3.6.9": "kharaṁ dīghañca vāpitaṁ; ",
  "pli-tv-bu-vb-ss3:3.6.10": "Kacci saṁsīdati maggo, ",
  "pli-tv-bu-vb-ss3:3.6.11": "saddhā dānena kammunāti. ",
  "pli-tv-bu-vb-ss3:4.1.0": "3.2. Vinītavatthu ",
  "pli-tv-bu-vb-ss3:4.1.1": "Tena kho pana samayena aññatarā itthī navarattaṁ kambalaṁ pārutā hoti. ",
  "pli-tv-bu-vb-ss3:4.1.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.1.3": "“lohitaṁ kho te, bhaginī”ti. ",
  "pli-tv-bu-vb-ss3:4.1.4": "Sā na paṭivijāni. ",
  "pli-tv-bu-vb-ss3:4.1.5": "“Āmāyya, navaratto kambalo”ti. ",
  "pli-tv-bu-vb-ss3:4.1.6": "Tassa kukkuccaṁ ahosi “bhagavatā sikkhāpadaṁ paññattaṁ, kacci nu kho ahaṁ saṅghādisesaṁ āpattiṁ āpanno”ti? ",
  "pli-tv-bu-vb-ss3:4.1.7": "Bhagavato etamatthaṁ ārocesi. ",
  "pli-tv-bu-vb-ss3:4.1.8": "“Anāpatti, bhikkhu, saṅghādisesassa; ",
  "pli-tv-bu-vb-ss3:4.1.9": "āpatti dukkaṭassā”ti. ",
  "pli-tv-bu-vb-ss3:4.2.1": "Tena kho pana samayena aññatarā itthī kharakambalaṁ pārutā hoti. ",
  "pli-tv-bu-vb-ss3:4.2.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.2.3": "“kakkasalomaṁ kho te, bhaginī”ti. ",
  "pli-tv-bu-vb-ss3:4.2.4": "Sā na paṭivijāni. ",
  "pli-tv-bu-vb-ss3:4.2.5": "“Āmāyya, kharakambalo”ti. ",
  "pli-tv-bu-vb-ss3:4.2.6": "Tassa kukkuccaṁ ahosi …pe… ",
  "pli-tv-bu-vb-ss3:4.2.7": "“anāpatti, bhikkhu, saṅghādisesassa; ",
  "pli-tv-bu-vb-ss3:4.2.8": "āpatti dukkaṭassā”ti. ",
  "pli-tv-bu-vb-ss3:4.3.1": "Tena kho pana samayena aññatarā itthī navāvutaṁ kambalaṁ pārutā hoti. ",
  "pli-tv-bu-vb-ss3:4.3.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.3.3": "“ākiṇṇalomaṁ kho te, bhaginī”ti. ",
  "pli-tv-bu-vb-ss3:4.3.4": "Sā na paṭivijāni. ",
  "pli-tv-bu-vb-ss3:4.3.5": "“Āmāyya, navāvuto kambalo”ti. ",
  "pli-tv-bu-vb-ss3:4.3.6": "Tassa kukkuccaṁ ahosi …pe… ",
  "pli-tv-bu-vb-ss3:4.3.7": "“anāpatti, bhikkhu, saṅghādisesassa; ",
  "pli-tv-bu-vb-ss3:4.3.8": "āpatti dukkaṭassā”ti. ",
  "pli-tv-bu-vb-ss3:4.4.1": "Tena kho pana samayena aññatarā itthī kharakambalakaṁ pārutā hoti. ",
  "pli-tv-bu-vb-ss3:4.4.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.4.3": "“kharalomaṁ kho te, bhaginī”ti. ",
  "pli-tv-bu-vb-ss3:4.4.4": "Sā na paṭivijāni. ",
  "pli-tv-bu-vb-ss3:4.4.5": "“Āmāyya, kharakambalako”ti. ",
  "pli-tv-bu-vb-ss3:4.4.6": "Tassa kukkuccaṁ ahosi …pe… ",
  "pli-tv-bu-vb-ss3:4.4.7": "“anāpatti, bhikkhu, saṅghādisesassa; ",
  "pli-tv-bu-vb-ss3:4.4.8": "āpatti dukkaṭassā”ti. ",
  "pli-tv-bu-vb-ss3:4.5.1": "Tena kho pana samayena aññatarā itthī pāvāraṁ pārutā hoti. ",
  "pli-tv-bu-vb-ss3:4.5.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.5.3": "“dīghalomaṁ kho te, bhaginī”ti. ",
  "pli-tv-bu-vb-ss3:4.5.4": "Sā na paṭivijāni. ",
  "pli-tv-bu-vb-ss3:4.5.5": "“Āmāyya, pāvāro”ti. ",
  "pli-tv-bu-vb-ss3:4.5.6": "Tassa kukkuccaṁ ahosi …pe… ",
  "pli-tv-bu-vb-ss3:4.5.7": "“anāpatti, bhikkhu, saṅghādisesassa; ",
  "pli-tv-bu-vb-ss3:4.5.8": "āpatti dukkaṭassā”ti. ",
  "pli-tv-bu-vb-ss3:4.6.1": "Tena kho pana samayena aññatarā itthī khettaṁ vapāpetvā āgacchati. ",
  "pli-tv-bu-vb-ss3:4.6.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.6.3": "“vāpitaṁ kho te, bhaginī”ti? ",
  "pli-tv-bu-vb-ss3:4.6.4": "Sā na paṭivijāni. ",
  "pli-tv-bu-vb-ss3:4.6.5": "“Āmāyya, no ca kho paṭivuttan”ti. ",
  "pli-tv-bu-vb-ss3:4.6.6": "Tassa kukkuccaṁ ahosi …pe… ",
  "pli-tv-bu-vb-ss3:4.6.7": "“anāpatti, bhikkhu, saṅghādisesassa; ",
  "pli-tv-bu-vb-ss3:4.6.8": "āpatti dukkaṭassā”ti. ",
  "pli-tv-bu-vb-ss3:4.7.1": "Tena kho pana samayena aññataro bhikkhu paribbājikaṁ paṭipathe passitvā sāratto taṁ paribbājikaṁ etadavoca—",
  "pli-tv-bu-vb-ss3:4.7.2": "“kacci, bhagini, maggo saṁsīdatī”ti? ",
  "pli-tv-bu-vb-ss3:4.7.3": "Sā na paṭivijāni. ",
  "pli-tv-bu-vb-ss3:4.7.4": "“Āma, bhikkhu, paṭipajjissasī”ti. ",
  "pli-tv-bu-vb-ss3:4.7.5": "Tassa kukkuccaṁ ahosi …pe… ",
  "pli-tv-bu-vb-ss3:4.7.6": "“anāpatti, bhikkhu, saṅghādisesassa; ",
  "pli-tv-bu-vb-ss3:4.7.7": "āpatti thullaccayassā”ti. ",
  "pli-tv-bu-vb-ss3:4.8.1": "Tena kho pana samayena aññataro bhikkhu sāratto aññataraṁ itthiṁ etadavoca—",
  "pli-tv-bu-vb-ss3:4.8.2": "“saddhāsi tvaṁ, bhagini. ",
  "pli-tv-bu-vb-ss3:4.8.3": "Api ca yaṁ sāmikassa desi taṁ nāmhākaṁ desī”ti. ",
  "pli-tv-bu-vb-ss3:4.8.4": "“Kiṁ, bhante”ti? ",
  "pli-tv-bu-vb-ss3:4.8.5": "“Methunadhamman”ti. ",
  "pli-tv-bu-vb-ss3:4.8.6": "Tassa kukkuccaṁ ahosi …pe… ",
  "pli-tv-bu-vb-ss3:4.8.7": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss3:4.9.1": "Tena kho pana samayena aññataro bhikkhu sāratto aññataraṁ itthiṁ etadavoca—",
  "pli-tv-bu-vb-ss3:4.9.2": "“saddhāsi tvaṁ, bhagini. ",
  "pli-tv-bu-vb-ss3:4.9.3": "Api ca yaṁ aggadānaṁ taṁ nāmhākaṁ desī”ti. ",
  "pli-tv-bu-vb-ss3:4.9.4": "“Kiṁ, bhante, aggadānan”ti? ",
  "pli-tv-bu-vb-ss3:4.9.5": "“Methunadhamman”ti. ",
  "pli-tv-bu-vb-ss3:4.9.6": "Tassa kukkuccaṁ ahosi …pe… ",
  "pli-tv-bu-vb-ss3:4.9.7": "“āpattiṁ tvaṁ, bhikkhu, āpanno saṅghādisesan”ti. ",
  "pli-tv-bu-vb-ss3:4.10.1": "Tena kho pana samayena aññatarā itthī kammaṁ karoti. ",
  "pli-tv-bu-vb-ss3:4.10.2": "Aññataro bhikkhu sāratto taṁ itthiṁ etadavoca—",
  "pli-tv-bu-vb-ss3:4.10.3": "“tiṭṭha, bhagini, ahaṁ karissāmī”ti …pe… ",
  "pli-tv-bu-vb-ss3:4.10.4": "nisīda, bhagini, ahaṁ karissāmī”ti …pe… ",
  "pli-tv-bu-vb-ss3:4.10.5": "nipajja, bhagini, ahaṁ karissāmī”ti. ",
  "pli-tv-bu-vb-ss3:4.10.6": "Sā na paṭivijāni. ",
  "pli-tv-bu-vb-ss3:4.10.7": "Tassa kukkuccaṁ ahosi …pe… ",
  "pli-tv-bu-vb-ss3:4.10.8": "“anāpatti, bhikkhu, saṅghādisesassa; ",
  "pli-tv-bu-vb-ss3:4.10.9": "āpatti dukkaṭassā”ti. ",
  "pli-tv-bu-vb-ss3:4.10.10": "Duṭṭhullavācāsikkhāpadaṁ niṭṭhitaṁ tatiyaṁ. "
}