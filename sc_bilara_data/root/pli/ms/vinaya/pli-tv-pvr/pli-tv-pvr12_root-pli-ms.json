{
  "pli-tv-pvr12:0.1": "Parivāra ",
  "pli-tv-pvr12:0.2": "Aparagāthāsaṅgaṇika ",
  "pli-tv-pvr12:0.3": "12. Codanādipucchāvissajjanā ",
  "pli-tv-pvr12:1.1": "Codanā kimatthāya, ",
  "pli-tv-pvr12:1.2": "Sāraṇā kissa kāraṇā; ",
  "pli-tv-pvr12:1.3": "Saṅgho kimatthāya, ",
  "pli-tv-pvr12:1.4": "Matikammaṁ pana kissa kāraṇā. ",
  "pli-tv-pvr12:2.1": "Codanā sāraṇatthāya, ",
  "pli-tv-pvr12:2.2": "Niggahatthāya sāraṇā; ",
  "pli-tv-pvr12:2.3": "Saṅgho pariggahatthāya, ",
  "pli-tv-pvr12:2.4": "Matikammaṁ pana pāṭiyekkaṁ. ",
  "pli-tv-pvr12:3.1": "Mā kho turito abhaṇi, ",
  "pli-tv-pvr12:3.2": "mā kho caṇḍikato bhaṇi; ",
  "pli-tv-pvr12:3.3": "Mā kho paṭighaṁ janayi, ",
  "pli-tv-pvr12:3.4": "sace anuvijjako tuvaṁ. ",
  "pli-tv-pvr12:4.1": "Mā kho sahasā abhaṇi, ",
  "pli-tv-pvr12:4.2": "Kathaṁ viggāhikaṁ anatthasaṁhitaṁ; ",
  "pli-tv-pvr12:4.3": "Sutte vinaye anulome, ",
  "pli-tv-pvr12:4.4": "Paññatte anulomike. ",
  "pli-tv-pvr12:5.1": "Anuyogavattaṁ nisāmaya, ",
  "pli-tv-pvr12:5.2": "Kusalena buddhimatā kataṁ; ",
  "pli-tv-pvr12:5.3": "Suvuttaṁ sikkhāpadānulomikaṁ, ",
  "pli-tv-pvr12:5.4": "Gatiṁ na nāsento samparāyikaṁ; ",
  "pli-tv-pvr12:5.5": "Hitesī anuyuñjassu, ",
  "pli-tv-pvr12:5.6": "Kālenatthūpasaṁhitaṁ. ",
  "pli-tv-pvr12:6.1": "Cuditassa ca codakassa ca, ",
  "pli-tv-pvr12:6.2": "Sahasā vohāraṁ mā padhāresi; ",
  "pli-tv-pvr12:6.3": "Codako āha āpannoti, ",
  "pli-tv-pvr12:6.4": "Cuditako āha anāpannoti. ",
  "pli-tv-pvr12:7.1": "Ubho anukkhipanto, ",
  "pli-tv-pvr12:7.2": "Paṭiññānusandhitena kāraye; ",
  "pli-tv-pvr12:7.3": "Paṭiññā lajjīsu katā, ",
  "pli-tv-pvr12:7.4": "Alajjīsu evaṁ na vijjati; ",
  "pli-tv-pvr12:7.5": "Bahumpi alajjī bhāseyya, ",
  "pli-tv-pvr12:7.6": "Vattānusandhitena kāraye. ",
  "pli-tv-pvr12:8.1": "Alajjī kīdiso hoti, ",
  "pli-tv-pvr12:8.2": "Paṭiññā yassa na rūhati; ",
  "pli-tv-pvr12:8.3": "Etañca tāhaṁ pucchāmi, ",
  "pli-tv-pvr12:8.4": "Kīdiso vuccati alajjī puggalo. ",
  "pli-tv-pvr12:9.1": "Sañcicca āpattiṁ āpajjati, ",
  "pli-tv-pvr12:9.2": "Āpattiṁ parigūhati; ",
  "pli-tv-pvr12:9.3": "Agatigamanañca gacchati, ",
  "pli-tv-pvr12:9.4": "Ediso vuccati alajjīpuggalo. ",
  "pli-tv-pvr12:10.1": "Saccaṁ ahampi jānāmi, ",
  "pli-tv-pvr12:10.2": "Ediso vuccati alajjīpuggalo; ",
  "pli-tv-pvr12:10.3": "Aññañca tāhaṁ pucchāmi, ",
  "pli-tv-pvr12:10.4": "Kīdiso vuccati lajjīpuggalo. ",
  "pli-tv-pvr12:11.1": "Sañcicca āpattiṁ nāpajjati, ",
  "pli-tv-pvr12:11.2": "Āpattiṁ na parigūhati; ",
  "pli-tv-pvr12:11.3": "Agatigamanaṁ na gacchati, ",
  "pli-tv-pvr12:11.4": "Ediso vuccati lajjīpuggalo. ",
  "pli-tv-pvr12:12.1": "Saccaṁ ahampi jānāmi, ",
  "pli-tv-pvr12:12.2": "Ediso vuccati lajjīpuggalo; ",
  "pli-tv-pvr12:12.3": "Aññañca tāhaṁ pucchāmi, ",
  "pli-tv-pvr12:12.4": "Kīdiso vuccati adhammacodako. ",
  "pli-tv-pvr12:13.1": "Akālena codeti abhūtena, ",
  "pli-tv-pvr12:13.2": "Pharusena anatthasaṁhitena; ",
  "pli-tv-pvr12:13.3": "Dosantaro codeti no mettācitto, ",
  "pli-tv-pvr12:13.4": "Ediso vuccati adhammacodako. ",
  "pli-tv-pvr12:14.1": "Saccaṁ ahampi jānāmi, ",
  "pli-tv-pvr12:14.2": "Ediso vuccati adhammacodako; ",
  "pli-tv-pvr12:14.3": "Aññañca tāhaṁ pucchāmi, ",
  "pli-tv-pvr12:14.4": "Kīdiso vuccati dhammacodako. ",
  "pli-tv-pvr12:15.1": "Kālena codeti bhūtena, ",
  "pli-tv-pvr12:15.2": "Saṇhena atthasaṁhitena; ",
  "pli-tv-pvr12:15.3": "Mettācitto codeti no dosantaro, ",
  "pli-tv-pvr12:15.4": "Ediso vuccati dhammacodako. ",
  "pli-tv-pvr12:16.1": "Saccaṁ ahampi jānāmi, ",
  "pli-tv-pvr12:16.2": "Ediso vuccati dhammacodako; ",
  "pli-tv-pvr12:16.3": "Aññañca tāhaṁ pucchāmi, ",
  "pli-tv-pvr12:16.4": "Kīdiso vuccati bālacodako. ",
  "pli-tv-pvr12:17.1": "Pubbāparaṁ na jānāti, ",
  "pli-tv-pvr12:17.2": "Pubbāparassa akovido; ",
  "pli-tv-pvr12:17.3": "Anusandhivacanapathaṁ na jānāti, ",
  "pli-tv-pvr12:17.4": "Anusandhivacanapathassa akovido; ",
  "pli-tv-pvr12:17.5": "Ediso vuccati bālacodako. ",
  "pli-tv-pvr12:18.1": "Saccaṁ ahampi jānāmi, ",
  "pli-tv-pvr12:18.2": "Ediso vuccati bālacodako; ",
  "pli-tv-pvr12:18.3": "Aññañca tāhaṁ pucchāmi, ",
  "pli-tv-pvr12:18.4": "Kīdiso vuccati paṇḍitacodako. ",
  "pli-tv-pvr12:19.1": "Pubbāparampi jānāti, ",
  "pli-tv-pvr12:19.2": "Pubbāparassa kovido; ",
  "pli-tv-pvr12:19.3": "Anusandhivacanapathaṁ jānāti, ",
  "pli-tv-pvr12:19.4": "Anusandhivacanapathassa kovido; ",
  "pli-tv-pvr12:19.5": "Ediso vuccati paṇḍitacodako. ",
  "pli-tv-pvr12:20.1": "Saccaṁ ahampi jānāmi, ",
  "pli-tv-pvr12:20.2": "Ediso vuccati paṇḍitacodako; ",
  "pli-tv-pvr12:20.3": "Aññañca tāhaṁ pucchāmi, ",
  "pli-tv-pvr12:20.4": "Codanā kinti vuccati. ",
  "pli-tv-pvr12:21.1": "Sīlavipattiyā codeti, ",
  "pli-tv-pvr12:21.2": "atho ācāradiṭṭhiyā; ",
  "pli-tv-pvr12:21.3": "Ājīvenapi codeti, ",
  "pli-tv-pvr12:21.4": "codanā tena vuccatīti. ",
  "pli-tv-pvr12:22.1": "Aparaṁ gāthāsaṅgaṇikaṁ niṭṭhitaṁ. "
}