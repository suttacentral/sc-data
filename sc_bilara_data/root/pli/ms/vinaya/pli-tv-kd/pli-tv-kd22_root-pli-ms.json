{
  "pli-tv-kd22:0.1": "Theravāda Vinayapiṭaka ",
  "pli-tv-kd22:0.2": "Cūḷavagga ",
  "pli-tv-kd22:0.3": "22. Sattasatikakkhandhaka ",
  "pli-tv-kd22:1.1.1": "Tena kho pana samayena vassasataparinibbute bhagavati vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:1.1.2": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti. ",
  "pli-tv-kd22:1.1.3": "Tena kho pana samayena āyasmā yaso kākaṇḍakaputto vajjīsu cārikaṁ caramāno yena vesālī tadavasari. ",
  "pli-tv-kd22:1.1.4": "Tatra sudaṁ āyasmā yaso kākaṇḍakaputto vesāliyaṁ viharati mahāvane kūṭāgārasālāyaṁ. ",
  "pli-tv-kd22:1.1.5": "Tena kho pana samayena vesālikā vajjiputtakā bhikkhū tadahuposathe kaṁsapātiṁ udakena pūretvā majjhe bhikkhusaṅghassa ṭhapetvā āgatāgate vesālike upāsake evaṁ vadanti—",
  "pli-tv-kd22:1.1.6": "“dethāvuso, saṅghassa kahāpaṇampi aḍḍhampi pādampi māsakarūpampi. ",
  "pli-tv-kd22:1.1.7": "Bhavissati saṅghassa parikkhārena karaṇīyan”ti. ",
  "pli-tv-kd22:1.1.8": "Evaṁ vutte, āyasmā yaso kākaṇḍakaputto vesālike upāsake etadavoca—",
  "pli-tv-kd22:1.1.9": "“māvuso, adattha saṅghassa kahāpaṇampi aḍḍhampi pādampi māsakarūpampi. ",
  "pli-tv-kd22:1.1.10": "Na kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.1.11": "na sādiyanti samaṇā sakyaputtiyā jātarūparajataṁ; ",
  "pli-tv-kd22:1.1.12": "na paṭiggaṇhanti samaṇā sakyaputtiyā jātarūparajataṁ; ",
  "pli-tv-kd22:1.1.13": "nikkhittamaṇisuvaṇṇā samaṇā sakyaputtiyā apetajātarūparajatā”ti. ",
  "pli-tv-kd22:1.1.14": "Evampi kho vesālikā upāsakā āyasmatā yasena kākaṇḍakaputtena vuccamānā adaṁsuyeva saṅghassa kahāpaṇampi aḍḍhampi pādampi māsakarūpampi. ",
  "pli-tv-kd22:1.1.15": "Atha kho vesālikā vajjiputtakā bhikkhū tassā rattiyā accayena taṁ hiraññaṁ bhikkhaggena paṭivīsaṁ ṭhapetvā bhājesuṁ. ",
  "pli-tv-kd22:1.1.16": "Atha kho vesālikā vajjiputtakā bhikkhū āyasmantaṁ yasaṁ kākaṇḍakaputtaṁ etadavocuṁ—",
  "pli-tv-kd22:1.1.17": "“eso te, āvuso yasa, hiraññassa paṭivīso”ti. ",
  "pli-tv-kd22:1.1.18": "“Natthi me, āvuso, hiraññassa paṭivīso, nāhaṁ hiraññaṁ sādiyāmī”ti. ",
  "pli-tv-kd22:1.2.1": "Atha kho vesālikā vajjiputtakā bhikkhū—",
  "pli-tv-kd22:1.2.2": "“ayaṁ, āvuso, yaso kākaṇḍakaputto upāsake saddhe pasanne akkosati, paribhāsati, appasādaṁ karoti; ",
  "pli-tv-kd22:1.2.3": "handassa mayaṁ paṭisāraṇīyakammaṁ karomā”ti te tassa paṭisāraṇīyakammaṁ akaṁsu. ",
  "pli-tv-kd22:1.2.4": "Atha kho āyasmā yaso kākaṇḍakaputto vesālike vajjiputtake bhikkhū etadavoca—",
  "pli-tv-kd22:1.2.5": "“bhagavatā, āvuso, paññattaṁ—",
  "pli-tv-kd22:1.2.6": "‘paṭisāraṇīyakammakatassa bhikkhuno anudūto dātabbo’ti. ",
  "pli-tv-kd22:1.2.7": "Detha me, āvuso, anudūtaṁ bhikkhun”ti. ",
  "pli-tv-kd22:1.2.8": "Atha kho vesālikā vajjiputtakā bhikkhū ekaṁ bhikkhuṁ sammannitvā āyasmato yasassa kākaṇḍakaputtassa anudūtaṁ adaṁsu. ",
  "pli-tv-kd22:1.2.9": "Atha kho āyasmā yaso kākaṇḍakaputto anudūtena bhikkhunā saddhiṁ vesāliṁ pavisitvā vesālike upāsake etadavoca—",
  "pli-tv-kd22:1.2.10": "“ahaṁ kirāyasmante upāsake saddhe pasanne akkosāmi, paribhāsāmi, appasādaṁ karomi; ",
  "pli-tv-kd22:1.2.11": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi. ",
  "pli-tv-kd22:1.3.1": "Ekamidaṁ, āvuso, samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "pli-tv-kd22:1.3.2": "Tatra kho, āvuso, bhagavā bhikkhū āmantesi—",
  "pli-tv-kd22:1.3.3": "‘cattārome, bhikkhave, candimasūriyānaṁ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti. ",
  "pli-tv-kd22:1.3.4": "Katame cattāro? Abbhaṁ, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti na virocanti. ",
  "pli-tv-kd22:1.3.5": "Mahikā, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti. ",
  "pli-tv-kd22:1.3.6": "Dhūmarajo, bhikkhave, candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti. ",
  "pli-tv-kd22:1.3.7": "Rāhu, bhikkhave, asurindo candimasūriyānaṁ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti. ",
  "pli-tv-kd22:1.3.8": "Ime kho, bhikkhave, cattāro candimasūriyānaṁ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti. ",
  "pli-tv-kd22:1.3.9": "Evameva kho, bhikkhave, cattārome samaṇabrāhmaṇānaṁ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti. ",
  "pli-tv-kd22:1.3.10": "Katame cattāro? ",
  "pli-tv-kd22:1.3.11": "Santi, bhikkhave, eke samaṇabrāhmaṇā suraṁ pivanti, merayaṁ pivanti, surāmerayapānā appaṭiviratā—",
  "pli-tv-kd22:1.3.12": "ayaṁ, bhikkhave, paṭhamo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. ",
  "pli-tv-kd22:1.3.13": "Puna caparaṁ, bhikkhave, eke samaṇabrāhmaṇā methunaṁ dhammaṁ paṭisevanti, methunadhammā appaṭiviratā—",
  "pli-tv-kd22:1.3.14": "ayaṁ, bhikkhave, dutiyo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. ",
  "pli-tv-kd22:1.3.15": "Puna caparaṁ, bhikkhave, eke samaṇabrāhmaṇā jātarūparajataṁ sādiyanti, jātarūparajatappaṭiggahaṇā appaṭiviratā—",
  "pli-tv-kd22:1.3.16": "ayaṁ, bhikkhave, tatiyo samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. ",
  "pli-tv-kd22:1.3.17": "Puna caparaṁ, bhikkhave, eke samaṇabrāhmaṇā micchājīvena jīvitaṁ kappenti; ",
  "pli-tv-kd22:1.3.18": "micchājīvā appaṭiviratā—",
  "pli-tv-kd22:1.3.19": "ayaṁ, bhikkhave, catuttho samaṇabrāhmaṇānaṁ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti. ",
  "pli-tv-kd22:1.3.20": "Ime kho, bhikkhave, cattāro samaṇabrāhmaṇānaṁ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti’. ",
  "pli-tv-kd22:1.3.21": "Idamavocāvuso, bhagavā. ",
  "pli-tv-kd22:1.3.22": "Idaṁ vatvāna sugato athāparaṁ etadavoca satthā—",
  "pli-tv-kd22:1.3.23": "‘Rāgadosaparikliṭṭhā, ",
  "pli-tv-kd22:1.3.24": "eke samaṇabrāhmaṇā; ",
  "pli-tv-kd22:1.3.25": "Avijjānivuṭā posā, ",
  "pli-tv-kd22:1.3.26": "piyarūpābhinandino. ",
  "pli-tv-kd22:1.3.27": "Suraṁ pivanti merayaṁ, ",
  "pli-tv-kd22:1.3.28": "paṭisevanti methunaṁ; ",
  "pli-tv-kd22:1.3.29": "Rajataṁ jātarūpañca, ",
  "pli-tv-kd22:1.3.30": "sādiyanti aviddasū. ",
  "pli-tv-kd22:1.3.31": "Micchājīvena jīvanti, ",
  "pli-tv-kd22:1.3.32": "eke samaṇabrāhmaṇā; ",
  "pli-tv-kd22:1.3.33": "Ete upakkilesā vuttā, ",
  "pli-tv-kd22:1.3.34": "buddhenādiccabandhunā. ",
  "pli-tv-kd22:1.3.35": "Yehi upakkilesehi upakkiliṭṭhā, ",
  "pli-tv-kd22:1.3.36": "Eke samaṇabrāhmaṇā; ",
  "pli-tv-kd22:1.3.37": "Na tapanti na bhāsanti, ",
  "pli-tv-kd22:1.3.38": "Asuddhā sarajā magā. ",
  "pli-tv-kd22:1.3.39": "Andhakārena onaddhā, ",
  "pli-tv-kd22:1.3.40": "taṇhādāsā sanettikā; ",
  "pli-tv-kd22:1.3.41": "Vaḍḍhenti kaṭasiṁ ghoraṁ, ",
  "pli-tv-kd22:1.3.42": "ādiyanti punabbhavan’ti. ",
  "pli-tv-kd22:1.3.43": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; ",
  "pli-tv-kd22:1.3.44": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi. ",
  "pli-tv-kd22:1.4.1": "Ekamidaṁ, āvuso, samayaṁ bhagavā rājagahe viharati veḷuvane kalandakanivāpe. ",
  "pli-tv-kd22:1.4.2": "Tena kho pana samayena rājantepure rājaparisāyaṁ sannisinnānaṁ sannipatitānaṁ ayamantarakathā udapādi—",
  "pli-tv-kd22:1.4.3": "‘kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.4.4": "sādiyanti samaṇā sakyaputtiyā jātarūparajataṁ; ",
  "pli-tv-kd22:1.4.5": "paṭiggaṇhanti samaṇā sakyaputtiyā jātarūparajatan’ti. ",
  "pli-tv-kd22:1.4.6": "Tena kho panāvuso, samayena maṇicūḷako gāmaṇī tassaṁ parisāyaṁ nisinno hoti. ",
  "pli-tv-kd22:1.4.7": "Atha kho, āvuso, maṇicūḷako gāmaṇī taṁ parisaṁ etadavoca—",
  "pli-tv-kd22:1.4.8": "‘mā, ayyā, evaṁ avacuttha. ",
  "pli-tv-kd22:1.4.9": "Na kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.4.10": "na sādiyanti samaṇā sakyaputtiyā jātarūparajataṁ; ",
  "pli-tv-kd22:1.4.11": "na paṭiggaṇhanti samaṇā sakyaputtiyā jātarūparajataṁ; ",
  "pli-tv-kd22:1.4.12": "nikkhittamaṇisuvaṇṇā samaṇā sakyaputtiyā apetajātarūparajatā’ti. ",
  "pli-tv-kd22:1.4.13": "Asakkhi kho, āvuso, maṇicūḷako gāmaṇī taṁ parisaṁ saññāpetuṁ. ",
  "pli-tv-kd22:1.4.14": "Atha kho, āvuso, maṇicūḷako gāmaṇī taṁ parisaṁ saññāpetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. ",
  "pli-tv-kd22:1.4.15": "Ekamantaṁ nisinno kho, āvuso, maṇicūḷako gāmaṇī bhagavantaṁ etadavoca—",
  "pli-tv-kd22:1.4.16": "‘idha, bhante, rājantepure rājaparisāyaṁ sannisinnānaṁ sannipatitānaṁ ayamantarakathā udapādi—",
  "pli-tv-kd22:1.4.17": "kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.4.18": "sādiyanti samaṇā sakyaputtiyā jātarūparajataṁ; ",
  "pli-tv-kd22:1.4.19": "paṭiggaṇhanti samaṇā sakyaputtiyā jātarūparajatanti. ",
  "pli-tv-kd22:1.4.20": "Evaṁ vutte, ahaṁ, bhante, taṁ parisaṁ etadavocaṁ—",
  "pli-tv-kd22:1.4.21": "mā, ayyā, evaṁ avacuttha. ",
  "pli-tv-kd22:1.4.22": "Na kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.4.23": "na sādiyanti samaṇā sakyaputtiyā jātarūparajataṁ; ",
  "pli-tv-kd22:1.4.24": "na paṭiggaṇhanti samaṇā sakyaputtiyā jātarūparajataṁ; ",
  "pli-tv-kd22:1.4.25": "nikkhittamaṇisuvaṇṇā samaṇā sakyaputtiyā apetajātarūparajatāti. ",
  "pli-tv-kd22:1.4.26": "Asakkhiṁ kho ahaṁ, bhante, taṁ parisaṁ saññāpetuṁ. ",
  "pli-tv-kd22:1.4.27": "Kaccāhaṁ, bhante, evaṁ byākaramāno vuttavādī ceva bhagavato homi, na ca bhagavantaṁ abhūtena abbhācikkhāmi, dhammassa cānudhammaṁ byākaromi, na ca koci sahadhammiko vādānuvādo gārayhaṁ ṭhānaṁ āgacchatī’ti? ",
  "pli-tv-kd22:1.4.28": "‘Taggha tvaṁ, gāmaṇi, evaṁ byākaramāno vuttavādī ceva me hosi; ",
  "pli-tv-kd22:1.4.29": "na ca maṁ abhūtena abbhācikkhasi, dhammassa cānudhammaṁ byākarosi, na ca koci sahadhammiko vādānuvādo gārayhaṁ ṭhānaṁ āgacchati. ",
  "pli-tv-kd22:1.4.30": "Na hi, gāmaṇi, kappati samaṇānaṁ sakyaputtiyānaṁ jātarūparajataṁ; ",
  "pli-tv-kd22:1.4.31": "na sādiyanti samaṇā sakyaputtiyā jātarūparajataṁ; ",
  "pli-tv-kd22:1.4.32": "na paṭiggaṇhanti samaṇā sakyaputtiyā jātarūparajataṁ; ",
  "pli-tv-kd22:1.4.33": "nikkhittamaṇisuvaṇṇā samaṇā sakyaputtiyā apetajātarūparajatā. ",
  "pli-tv-kd22:1.4.34": "Yassa kho, gāmaṇi, jātarūparajataṁ kappati, pañcapi tassa kāmaguṇā kappanti. ",
  "pli-tv-kd22:1.4.35": "Yassa pañca kāmaguṇā kappanti ekaṁsenetaṁ, gāmaṇi, dhāreyyāsi—",
  "pli-tv-kd22:1.4.36": "assamaṇadhammo asakyaputtiyadhammoti. ",
  "pli-tv-kd22:1.4.37": "Api cāhaṁ, gāmaṇi, evaṁ vadāmi tiṇaṁ tiṇatthikena pariyesitabbaṁ; ",
  "pli-tv-kd22:1.4.38": "dāru dārutthikena pariyesitabbaṁ; ",
  "pli-tv-kd22:1.4.39": "sakaṭaṁ sakaṭatthikena pariyesitabbaṁ; ",
  "pli-tv-kd22:1.4.40": "puriso purisatthikena pariyesitabbo. ",
  "pli-tv-kd22:1.4.41": "Na tvevāhaṁ, gāmaṇi, kenaci pariyāyena jātarūparajataṁ sāditabbaṁ pariyesitabbanti vadāmī’ti. ",
  "pli-tv-kd22:1.4.42": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; ",
  "pli-tv-kd22:1.4.43": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmi. ",
  "pli-tv-kd22:1.5.1": "Ekamidaṁ, āvuso, samayaṁ bhagavā rājagahe āyasmantaṁ upanandaṁ sakyaputtaṁ ārabbha jātarūparajataṁ paṭikkhipi, sikkhāpadañca paññapesi. ",
  "pli-tv-kd22:1.5.2": "Evaṁvādī kirāhaṁ āyasmante upāsake saddhe pasanne akkosāmi, paribhāsāmi, appasādaṁ karomi; ",
  "pli-tv-kd22:1.5.3": "yohaṁ adhammaṁ adhammoti vadāmi, dhammaṁ dhammoti vadāmi, avinayaṁ avinayoti vadāmi, vinayaṁ vinayoti vadāmī”ti. ",
  "pli-tv-kd22:1.6.1": "Evaṁ vutte, vesālikā upāsakā āyasmantaṁ yasaṁ kākaṇḍakaputtaṁ etadavocuṁ—",
  "pli-tv-kd22:1.6.2": "“ekova, bhante, ayyo yaso kākaṇḍakaputto samaṇo sakyaputtiyo. ",
  "pli-tv-kd22:1.6.3": "Sabbevime assamaṇā asakyaputtiyā. ",
  "pli-tv-kd22:1.6.4": "Vasatu, bhante, ayyo yaso kākaṇḍakaputto vesāliyaṁ. ",
  "pli-tv-kd22:1.6.5": "Mayaṁ ayyassa yasassa kākaṇḍakaputtassa ussukkaṁ karissāma cīvarapiṇḍapātasenāsanagilānappaccayabhesajjaparikkhārānan”ti. ",
  "pli-tv-kd22:1.6.6": "Atha kho āyasmā yaso kākaṇḍakaputto vesālike upāsake saññāpetvā anudūtena bhikkhunā saddhiṁ ārāmaṁ agamāsi. ",
  "pli-tv-kd22:1.7.1": "Atha kho vesālikā vajjiputtakā bhikkhū anudūtaṁ bhikkhuṁ pucchiṁsu—",
  "pli-tv-kd22:1.7.2": "“khamāpitāvuso, yasena kākaṇḍakaputtena vesālikā upāsakā”ti? ",
  "pli-tv-kd22:1.7.3": "“Upāsakehi pāpikaṁ no, āvuso, kataṁ. ",
  "pli-tv-kd22:1.7.4": "Ekova yaso kākaṇḍakaputto samaṇo sakyaputtiyo kato. ",
  "pli-tv-kd22:1.7.5": "Sabbeva mayaṁ assamaṇā asakyaputtiyā katā”ti. ",
  "pli-tv-kd22:1.7.6": "Atha kho vesālikā vajjiputtakā bhikkhū—",
  "pli-tv-kd22:1.7.7": "“ayaṁ, āvuso, yaso kākaṇḍakaputto amhehi asammato gihīnaṁ pakāsesi; ",
  "pli-tv-kd22:1.7.8": "handassa mayaṁ ukkhepanīyakammaṁ karomā”ti. ",
  "pli-tv-kd22:1.7.9": "Te tassa ukkhepanīyakammaṁ kattukāmā sannipatiṁsu. ",
  "pli-tv-kd22:1.7.10": "Atha kho āyasmā yaso kākaṇḍakaputto vehāsaṁ abbhuggantvā kosambiyaṁ paccuṭṭhāsi. ",
  "pli-tv-kd22:1.7.11": "Atha kho āyasmā yaso kākaṇḍakaputto pāveyyakānañca avantidakkhiṇāpathakānañca bhikkhūnaṁ santike dūtaṁ pāhesi—",
  "pli-tv-kd22:1.7.12": "“āgacchantu āyasmantā; ",
  "pli-tv-kd22:1.7.13": "imaṁ adhikaraṇaṁ ādiyissāma. ",
  "pli-tv-kd22:1.7.14": "Pure adhammo dippati, dhammo paṭibāhiyyati; ",
  "pli-tv-kd22:1.7.15": "avinayo dippati, vinayo paṭibāhiyyati; ",
  "pli-tv-kd22:1.7.16": "pure adhammavādino balavanto honti, dhammavādino dubbalā honti; ",
  "pli-tv-kd22:1.7.17": "avinayavādino balavanto honti, vinayavādino dubbalā hontī”ti. ",
  "pli-tv-kd22:1.8.1": "Tena kho pana samayena āyasmā sambhūto sāṇavāsī ahogaṅge pabbate paṭivasati. ",
  "pli-tv-kd22:1.8.2": "Atha kho āyasmā yaso kākaṇḍakaputto yena ahogaṅgo pabbato, yenāyasmā sambhūto sāṇavāsī tenupasaṅkami, upasaṅkamitvā āyasmantaṁ sambhūtaṁ sāṇavāsiṁ abhivādetvā ekamantaṁ nisīdi. ",
  "pli-tv-kd22:1.8.3": "Ekamantaṁ nisinno kho āyasmā yaso kākaṇḍakaputto āyasmantaṁ sambhūtaṁ sāṇavāsiṁ etadavoca—",
  "pli-tv-kd22:1.8.4": "“ime, bhante, vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:1.8.5": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ pātuṁ, kappati adasakaṁ nisīdanaṁ, kappati jātarūparajatanti. ",
  "pli-tv-kd22:1.8.6": "Handa mayaṁ, bhante, imaṁ adhikaraṇaṁ ādiyissāma. ",
  "pli-tv-kd22:1.8.7": "Pure adhammo dippati, dhammo paṭibāhiyyati; ",
  "pli-tv-kd22:1.8.8": "avinayo dippati, vinayo paṭibāhiyyati; ",
  "pli-tv-kd22:1.8.9": "pure adhammavādino balavanto honti, dhammavādino dubbalā honti; ",
  "pli-tv-kd22:1.8.10": "avinayavādino balavanto honti, vinayavādino dubbalā hontī”ti. ",
  "pli-tv-kd22:1.8.11": "“Evamāvuso”ti kho āyasmā sambhūto sāṇavāsī āyasmato yasassa kākaṇḍakaputtassa paccassosi. ",
  "pli-tv-kd22:1.8.12": "Atha kho saṭṭhimattā pāveyyakā bhikkhū—",
  "pli-tv-kd22:1.8.13": "sabbe āraññikā, sabbe piṇḍapātikā, sabbe paṁsukūlikā, sabbe tecīvarikā, sabbeva arahanto—",
  "pli-tv-kd22:1.8.14": "ahogaṅge pabbate sannipatiṁsu. ",
  "pli-tv-kd22:1.8.15": "Aṭṭhāsītimattā avantidakkhiṇāpathakā bhikkhū—",
  "pli-tv-kd22:1.8.16": "appekacce āraññikā, appekacce piṇḍapātikā, appekacce paṁsukūlikā, appekacce tecīvarikā, sabbeva arahanto—",
  "pli-tv-kd22:1.8.17": "ahogaṅge pabbate sannipatiṁsu. ",
  "pli-tv-kd22:1.9.1": "Atha kho therānaṁ bhikkhūnaṁ mantayamānānaṁ etadahosi—",
  "pli-tv-kd22:1.9.2": "“idaṁ kho adhikaraṇaṁ kakkhaḷañca, vāḷañca; ",
  "pli-tv-kd22:1.9.3": "kaṁ nu kho mayaṁ pakkhaṁ labheyyāma, yena mayaṁ imasmiṁ adhikaraṇe balavantatarā assāmā”ti. ",
  "pli-tv-kd22:1.9.4": "Tena kho pana samayena āyasmā revato soreyye paṭivasati—",
  "pli-tv-kd22:1.9.5": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. ",
  "pli-tv-kd22:1.9.6": "Atha kho therānaṁ bhikkhūnaṁ etadahosi—",
  "pli-tv-kd22:1.9.7": "“ayaṁ kho āyasmā revato soreyye paṭivasati—",
  "pli-tv-kd22:1.9.8": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. ",
  "pli-tv-kd22:1.9.9": "Sace mayaṁ āyasmantaṁ revataṁ pakkhaṁ labhissāma, evaṁ mayaṁ imasmiṁ adhikaraṇe balavantatarā assāmā”ti. ",
  "pli-tv-kd22:1.9.10": "Assosi kho āyasmā revato—",
  "pli-tv-kd22:1.9.11": "dibbāya sotadhātuyā visuddhāya atikkantamānusikāya—",
  "pli-tv-kd22:1.9.12": "therānaṁ bhikkhūnaṁ mantayamānānaṁ. ",
  "pli-tv-kd22:1.9.13": "Sutvānassa etadahosi—",
  "pli-tv-kd22:1.9.14": "“idaṁ kho adhikaraṇaṁ kakkhaḷañca vāḷañca. ",
  "pli-tv-kd22:1.9.15": "Na kho metaṁ patirūpaṁ yohaṁ evarūpe adhikaraṇe osakkeyyaṁ. ",
  "pli-tv-kd22:1.9.16": "Idāni ca pana te bhikkhū āgacchissanti. ",
  "pli-tv-kd22:1.9.17": "Sohaṁ tehi ākiṇṇo na phāsu gamissāmi. ",
  "pli-tv-kd22:1.9.18": "Yannūnāhaṁ paṭikacceva gaccheyyan”ti. ",
  "pli-tv-kd22:1.9.19": "Atha kho āyasmā revato soreyyā saṅkassaṁ agamāsi. ",
  "pli-tv-kd22:1.9.20": "Atha kho therā bhikkhū soreyyaṁ gantvā pucchiṁsu—",
  "pli-tv-kd22:1.9.21": "“kahaṁ āyasmā revato”ti? ",
  "pli-tv-kd22:1.9.22": "Te evamāhaṁsu—",
  "pli-tv-kd22:1.9.23": "“esāyasmā revato saṅkassaṁ gato”ti. ",
  "pli-tv-kd22:1.9.24": "Atha kho āyasmā revato saṅkassā kaṇṇakujjaṁ agamāsi. ",
  "pli-tv-kd22:1.9.25": "Atha kho therā bhikkhū saṅkassaṁ gantvā pucchiṁsu—",
  "pli-tv-kd22:1.9.26": "“kahaṁ āyasmā revato”ti? ",
  "pli-tv-kd22:1.9.27": "Te evamāhaṁsu—",
  "pli-tv-kd22:1.9.28": "“esāyasmā revato kaṇṇakujjaṁ gato”ti. ",
  "pli-tv-kd22:1.9.29": "Atha kho āyasmā revato kaṇṇakujjā udumbaraṁ agamāsi. ",
  "pli-tv-kd22:1.9.30": "Atha kho therā bhikkhū kaṇṇakujjaṁ gantvā pucchiṁsu—",
  "pli-tv-kd22:1.9.31": "“kahaṁ āyasmā revato”ti? ",
  "pli-tv-kd22:1.9.32": "Te evamāhaṁsu—",
  "pli-tv-kd22:1.9.33": "“esāyasmā revato udumbaraṁ gato”ti. ",
  "pli-tv-kd22:1.9.34": "Atha kho āyasmā revato udumbarā aggaḷapuraṁ agamāsi. ",
  "pli-tv-kd22:1.9.35": "Atha kho therā bhikkhū udumbaraṁ gantvā pucchiṁsu—",
  "pli-tv-kd22:1.9.36": "“kahaṁ āyasmā revato”ti? ",
  "pli-tv-kd22:1.9.37": "Te evamāhaṁsu—",
  "pli-tv-kd22:1.9.38": "“esāyasmā revato aggaḷapuraṁ gato”ti. ",
  "pli-tv-kd22:1.9.39": "Atha kho āyasmā revato aggaḷapurā sahajātiṁ agamāsi. ",
  "pli-tv-kd22:1.9.40": "Atha kho therā bhikkhū aggaḷapuraṁ gantvā pucchiṁsu—",
  "pli-tv-kd22:1.9.41": "“kahaṁ āyasmā revato”ti? ",
  "pli-tv-kd22:1.9.42": "Te evamāhaṁsu—",
  "pli-tv-kd22:1.9.43": "“esāyasmā revato sahajātiṁ gato”ti. ",
  "pli-tv-kd22:1.9.44": "Atha kho therā bhikkhū āyasmantaṁ revataṁ sahajātiyaṁ sambhāvesuṁ. ",
  "pli-tv-kd22:1.10.1": "Atha kho āyasmā sambhūto sāṇavāsī āyasmantaṁ yasaṁ kākaṇḍakaputtaṁ etadavoca—",
  "pli-tv-kd22:1.10.2": "“ayaṁ, āvuso, āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. ",
  "pli-tv-kd22:1.10.3": "Sace mayaṁ āyasmantaṁ revataṁ pañhaṁ pucchissāma, paṭibalo āyasmā revato ekeneva pañhena sakalampi rattiṁ vītināmetuṁ. ",
  "pli-tv-kd22:1.10.4": "Idāni ca panāyasmā revato antevāsikaṁ sarabhāṇakaṁ bhikkhuṁ ajjhesissati. ",
  "pli-tv-kd22:1.10.5": "So tvaṁ tassa bhikkhuno sarabhaññapariyosāne āyasmantaṁ revataṁ upasaṅkamitvā imāni dasa vatthūni puccheyyāsī”ti. ",
  "pli-tv-kd22:1.10.6": "“Evaṁ, bhante”ti kho āyasmā yaso kākaṇḍakaputto āyasmato sambhūtassa sāṇavāsissa paccassosi. ",
  "pli-tv-kd22:1.10.7": "Atha kho āyasmā revato antevāsikaṁ sarabhāṇakaṁ bhikkhuṁ ajjhesi. ",
  "pli-tv-kd22:1.10.8": "Atha kho āyasmā yaso kākaṇḍakaputto tassa bhikkhuno sarabhaññapariyosāne yenāyasmā revato tenupasaṅkami, upasaṅkamitvā āyasmantaṁ revataṁ abhivādetvā ekamantaṁ nisīdi. ",
  "pli-tv-kd22:1.10.9": "Ekamantaṁ nisinno kho āyasmā yaso kākaṇḍakaputto āyasmantaṁ revataṁ etadavoca—",
  "pli-tv-kd22:1.10.10": "“kappati, bhante, siṅgiloṇakappo”ti? ",
  "pli-tv-kd22:1.10.11": "“Ko so, āvuso, siṅgiloṇakappo”ti? ",
  "pli-tv-kd22:1.10.12": "“Kappati, bhante, siṅginā loṇaṁ pariharituṁ—",
  "pli-tv-kd22:1.10.13": "yattha aloṇakaṁ bhavissati tattha paribhuñjissāmī”ti? ",
  "pli-tv-kd22:1.10.14": "“Nāvuso, kappatī”ti. ",
  "pli-tv-kd22:1.10.15": "“Kappati, bhante, dvaṅgulakappo”ti? ",
  "pli-tv-kd22:1.10.16": "“Ko so, āvuso, dvaṅgulakappo”ti? ",
  "pli-tv-kd22:1.10.17": "“Kappati, bhante, dvaṅgulāya chāyāya vītivattāya, vikāle bhojanaṁ bhuñjitun”ti? ",
  "pli-tv-kd22:1.10.18": "“Nāvuso, kappatī”ti. ",
  "pli-tv-kd22:1.10.19": "“Kappati, bhante, gāmantarakappo”ti? ",
  "pli-tv-kd22:1.10.20": "“Ko so, āvuso, gāmantarakappo”ti? ",
  "pli-tv-kd22:1.10.21": "“Kappati, bhante—idāni gāmantaraṁ gamissāmīti—bhuttāvinā pavāritena anatirittaṁ bhojanaṁ bhuñjitun”ti? ",
  "pli-tv-kd22:1.10.22": "“Nāvuso, kappatī”ti. ",
  "pli-tv-kd22:1.10.23": "“Kappati, bhante, āvāsakappo”ti? ",
  "pli-tv-kd22:1.10.24": "“Ko so, āvuso, āvāsakappo”ti? ",
  "pli-tv-kd22:1.10.25": "“Kappati, bhante, sambahulā āvāsā samānasīmā nānuposathaṁ kātun”ti? ",
  "pli-tv-kd22:1.10.26": "“Nāvuso, kappatī”ti. ",
  "pli-tv-kd22:1.10.27": "“Kappati, bhante, anumatikappo”ti? ",
  "pli-tv-kd22:1.10.28": "“Ko so, āvuso, anumatikappo”ti? ",
  "pli-tv-kd22:1.10.29": "“Kappati, bhante, vaggena saṅghena kammaṁ kātuṁ—",
  "pli-tv-kd22:1.10.30": "āgate bhikkhū anumānessāmā”ti? ",
  "pli-tv-kd22:1.10.31": "“Nāvuso, kappatī”ti. ",
  "pli-tv-kd22:1.10.32": "“Kappati, bhante, āciṇṇakappo”ti? ",
  "pli-tv-kd22:1.10.33": "“Ko so, āvuso, āciṇṇakappo”ti? ",
  "pli-tv-kd22:1.10.34": "“Kappati, bhante, idaṁ me upajjhāyena ajjhāciṇṇaṁ, idaṁ me ācariyena ajjhāciṇṇaṁ, taṁ ajjhācaritun”ti? ",
  "pli-tv-kd22:1.10.35": "“Āciṇṇakappo kho, āvuso, ekacco kappati, ekacco na kappatī”ti. ",
  "pli-tv-kd22:1.10.36": "“Kappati, bhante, amathitakappo”ti? ",
  "pli-tv-kd22:1.10.37": "“Ko so, āvuso, amathitakappo”ti? ",
  "pli-tv-kd22:1.10.38": "“Kappati, bhante, yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ, taṁ bhuttāvinā pavāritena anatirittaṁ pātun”ti? ",
  "pli-tv-kd22:1.10.39": "“Nāvuso, kappatī”ti? ",
  "pli-tv-kd22:1.10.40": "“Kappati, bhante, jaḷogiṁ pātun”ti? ",
  "pli-tv-kd22:1.10.41": "“Kā sā, āvuso, jaḷogī”ti? ",
  "pli-tv-kd22:1.10.42": "“Kappati, bhante, yā sā surā āsutā, asampattā majjabhāvaṁ, sā pātun”ti? ",
  "pli-tv-kd22:1.10.43": "“Nāvuso, kappatī”ti. ",
  "pli-tv-kd22:1.10.44": "“Kappati, bhante, adasakaṁ nisīdanan”ti? ",
  "pli-tv-kd22:1.10.45": "“Nāvuso, kappatī”ti. ",
  "pli-tv-kd22:1.10.46": "“Kappati, bhante, jātarūparajatan”ti? ",
  "pli-tv-kd22:1.10.47": "“Nāvuso, kappatī”ti. ",
  "pli-tv-kd22:1.10.48": "“Ime, bhante, vesālikā vajjiputtakā bhikkhū vesāliyaṁ imāni dasa vatthūni dīpenti. ",
  "pli-tv-kd22:1.10.49": "Handa mayaṁ, bhante, imaṁ adhikaraṇaṁ ādiyissāma. ",
  "pli-tv-kd22:1.10.50": "Pure adhammo dippati, dhammo paṭibāhiyyati; ",
  "pli-tv-kd22:1.10.51": "avinayo dippati, vinayo paṭibāhiyyati; ",
  "pli-tv-kd22:1.10.52": "pure adhammavādino balavanto honti, dhammavādino dubbalā honti; ",
  "pli-tv-kd22:1.10.53": "avinayavādino balavanto honti, vinayavādino dubbalā hontī”ti. ",
  "pli-tv-kd22:1.10.54": "“Evamāvuso”ti kho āyasmā revato āyasmato yasassa kākaṇḍakaputtassa paccassosi. ",
  "pli-tv-kd22:1.10.55": "Paṭhamabhāṇavāro niṭṭhito. ",
  "pli-tv-kd22:2.1.1": "Assosuṁ kho vesālikā vajjiputtakā bhikkhū—",
  "pli-tv-kd22:2.1.2": "“yaso kira kākaṇḍakaputto idaṁ adhikaraṇaṁ ādiyitukāmo pakkhaṁ pariyesati, labhati ca kira pakkhan”ti. ",
  "pli-tv-kd22:2.1.3": "Atha kho vesālikānaṁ vajjiputtakānaṁ bhikkhūnaṁ etadahosi—",
  "pli-tv-kd22:2.1.4": "“idaṁ kho adhikaraṇaṁ kakkhaḷañca vāḷañca. ",
  "pli-tv-kd22:2.1.5": "Kaṁ nu kho mayaṁ pakkhaṁ labheyyāma, yena mayaṁ imasmiṁ adhikaraṇe balavantatarā assāmā”ti. ",
  "pli-tv-kd22:2.1.6": "Atha kho vesālikānaṁ vajjiputtakānaṁ bhikkhūnaṁ etadahosi—",
  "pli-tv-kd22:2.1.7": "“ayaṁ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. ",
  "pli-tv-kd22:2.1.8": "Sace mayaṁ āyasmantaṁ revataṁ pakkhaṁ labheyyāma, evaṁ mayaṁ imasmiṁ adhikaraṇe balavantatarā assāmā”ti. ",
  "pli-tv-kd22:2.1.9": "Atha kho vesālikā vajjiputtakā bhikkhū pahūtaṁ sāmaṇakaṁ parikkhāraṁ paṭiyādesuṁ—",
  "pli-tv-kd22:2.1.10": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi. ",
  "pli-tv-kd22:2.1.11": "Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya nāvāya sahajātiṁ ujjaviṁsu; ",
  "pli-tv-kd22:2.1.12": "nāvāya paccorohitvā aññatarasmiṁ rukkhamūle bhattavissaggaṁ karonti. ",
  "pli-tv-kd22:2.2.1": "Atha kho āyasmato sāḷhassa rahogatassa paṭisallīnassa evaṁ cetaso parivitakko udapādi—",
  "pli-tv-kd22:2.2.2": "“ke nu kho dhammavādino—",
  "pli-tv-kd22:2.2.3": "pācīnakā vā bhikkhū, pāveyyakā vā”ti? ",
  "pli-tv-kd22:2.2.4": "Atha kho āyasmato sāḷhassa, dhammañca vinayañca cetasā paccavekkhantassa, etadahosi—",
  "pli-tv-kd22:2.2.5": "“adhammavādino pācīnakā bhikkhū, dhammavādino pāveyyakā bhikkhū”ti. ",
  "pli-tv-kd22:2.2.6": "Atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya—",
  "pli-tv-kd22:2.2.7": "seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—suddhāvāsesu devesu antarahitā āyasmato sāḷhassa sammukhe pāturahosi. ",
  "pli-tv-kd22:2.2.8": "Atha kho sā devatā āyasmantaṁ sāḷhaṁ etadavoca—",
  "pli-tv-kd22:2.2.9": "“sādhu, bhante sāḷha, adhammavādī pācīnakā bhikkhū, dhammavādī pāveyyakā bhikkhū. ",
  "pli-tv-kd22:2.2.10": "Tena hi, bhante sāḷha, yathādhammo tathā tiṭṭhāhī”ti. ",
  "pli-tv-kd22:2.2.11": "“Pubbepi cāhaṁ, devate, etarahi ca yathādhammo tathā ṭhito; ",
  "pli-tv-kd22:2.2.12": "api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. ",
  "pli-tv-kd22:2.3.1": "Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya yenāyasmā revato tenupasaṅkamiṁsu, upasaṅkamitvā āyasmantaṁ revataṁ etadavocuṁ—",
  "pli-tv-kd22:2.3.2": "“paṭiggaṇhātu, bhante, thero sāmaṇakaṁ parikkhāraṁ—",
  "pli-tv-kd22:2.3.3": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. ",
  "pli-tv-kd22:2.3.4": "“Alaṁ, āvuso, paripuṇṇaṁ me pattacīvaran”ti na icchi paṭiggahetuṁ. ",
  "pli-tv-kd22:2.3.5": "Tena kho pana samayena uttaro nāma bhikkhu vīsativasso āyasmato revatassa upaṭṭhāko hoti. ",
  "pli-tv-kd22:2.3.6": "Atha kho vesālikā vajjiputtakā bhikkhū yenāyasmā uttaro tenupasaṅkamiṁsu, upasaṅkamitvā āyasmantaṁ uttaraṁ etadavocuṁ—",
  "pli-tv-kd22:2.3.7": "“paṭiggaṇhātu āyasmā uttaro sāmaṇakaṁ parikkhāraṁ—",
  "pli-tv-kd22:2.3.8": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. ",
  "pli-tv-kd22:2.3.9": "“Alaṁ, āvuso, paripuṇṇaṁ me pattacīvaran”ti na icchi paṭiggahetuṁ. ",
  "pli-tv-kd22:2.3.10": "“Manussā kho, āvuso uttara, bhagavato sāmaṇakaṁ parikkhāraṁ upanāmenti. ",
  "pli-tv-kd22:2.3.11": "Sace bhagavā paṭiggaṇhāti, teneva te attamanā honti. ",
  "pli-tv-kd22:2.3.12": "No ce bhagavā paṭiggaṇhāti, āyasmato ānandassa upanāmenti—",
  "pli-tv-kd22:2.3.13": "paṭiggaṇhātu, bhante, thero sāmaṇakaṁ parikkhāraṁ. ",
  "pli-tv-kd22:2.3.14": "Yathā bhagavatā paṭiggahito, evameva so bhavissatīti. ",
  "pli-tv-kd22:2.3.15": "Paṭiggaṇhātu āyasmā uttaro sāmaṇakaṁ parikkhāraṁ. ",
  "pli-tv-kd22:2.3.16": "Yathā therena paṭiggahito, evameva so bhavissatī”ti. ",
  "pli-tv-kd22:2.3.17": "Atha kho āyasmā uttaro vesālikehi vajjiputtehi bhikkhūhi nippīḷiyamāno ekaṁ cīvaraṁ aggahesi. ",
  "pli-tv-kd22:2.3.18": "“Vadeyyātha, āvuso, yena attho”ti. ",
  "pli-tv-kd22:2.3.19": "“Ettakaṁ āyasmā uttaro theraṁ vadetu; ",
  "pli-tv-kd22:2.3.20": "ettakañca, bhante, thero saṅghamajjhe vadetu—",
  "pli-tv-kd22:2.3.21": "‘puratthimesu janapadesu buddhā bhagavanto uppajjanti. ",
  "pli-tv-kd22:2.3.22": "Dhammavādī pācīnakā bhikkhū, adhammavādī pāveyyakā bhikkhū’”ti. ",
  "pli-tv-kd22:2.3.23": "“Evamāvuso”ti ",
  "pli-tv-kd22:2.3.24": "kho āyasmā uttaro vesālikānaṁ vajjiputtakānaṁ bhikkhūnaṁ paṭissutvā yenāyasmā revato tenupasaṅkami, upasaṅkamitvā āyasmantaṁ revataṁ etadavoca—",
  "pli-tv-kd22:2.3.25": "“ettakaṁ, bhante, thero saṅghamajjhe vadetu—",
  "pli-tv-kd22:2.3.26": "‘puratthimesu janapadesu buddhā bhagavanto uppajjanti. ",
  "pli-tv-kd22:2.3.27": "Dhammavādī pācīnakā bhikkhū, adhammavādī pāveyyakā bhikkhū’”ti. ",
  "pli-tv-kd22:2.3.28": "“Adhamme maṁ tvaṁ, bhikkhu, niyojesī”ti thero āyasmantaṁ uttaraṁ paṇāmesi. ",
  "pli-tv-kd22:2.3.29": "Atha kho vesālikā vajjiputtakā bhikkhū āyasmantaṁ uttaraṁ etadavocuṁ—",
  "pli-tv-kd22:2.3.30": "“kiṁ, āvuso uttara, thero āhā”ti? ",
  "pli-tv-kd22:2.3.31": "“Pāpikaṁ no, āvuso, kataṁ. ",
  "pli-tv-kd22:2.3.32": "‘Adhamme maṁ tvaṁ, bhikkhu, niyojesī’ti thero maṁ paṇāmesī”ti. ",
  "pli-tv-kd22:2.3.33": "“Nanu tvaṁ, āvuso, vuḍḍho vīsativassosī”ti? ",
  "pli-tv-kd22:2.3.34": "“Āmāvuso, api ca mayaṁ garunissayaṁ gaṇhāmā”ti. ",
  "pli-tv-kd22:2.4.1": "Atha kho saṅgho taṁ adhikaraṇaṁ vinicchinitukāmo sannipati. ",
  "pli-tv-kd22:2.4.2": "Atha kho āyasmā revato saṅghaṁ ñāpesi—",
  "pli-tv-kd22:2.4.3": "“Suṇātu me, āvuso, saṅgho. ",
  "pli-tv-kd22:2.4.4": "Sace mayaṁ imaṁ adhikaraṇaṁ idha vūpasamessāma, siyāpi mūlādāyakā bhikkhū punakammāya ukkoṭeyyuṁ. ",
  "pli-tv-kd22:2.4.5": "Yadi saṅghassa pattakallaṁ, yatthevimaṁ adhikaraṇaṁ samuppannaṁ, saṅgho tatthevimaṁ adhikaraṇaṁ vūpasameyyā”ti. ",
  "pli-tv-kd22:2.4.6": "Atha kho therā bhikkhū vesāliṁ agamaṁsu—",
  "pli-tv-kd22:2.4.7": "taṁ adhikaraṇaṁ vinicchinitukāmā. ",
  "pli-tv-kd22:2.4.8": "Tena kho pana samayena sabbakāmī nāma pathabyā saṅghatthero vīsavassasatiko upasampadāya, āyasmato ānandassa saddhivihāriko, vesāliyaṁ paṭivasati. ",
  "pli-tv-kd22:2.4.9": "Atha kho āyasmā revato āyasmantaṁ sambhūtaṁ sāṇavāsiṁ etadavoca—",
  "pli-tv-kd22:2.4.10": "“ahaṁ, āvuso, yasmiṁ vihāre sabbakāmī thero viharati, taṁ vihāraṁ upagacchāmi. ",
  "pli-tv-kd22:2.4.11": "So tvaṁ kālasseva āyasmantaṁ sabbakāmiṁ upasaṅkamitvā imāni dasa vatthūni puccheyyāsī”ti. ",
  "pli-tv-kd22:2.4.12": "“Evaṁ, bhante”ti kho āyasmā sambhūto sāṇavāsī āyasmato revatassa paccassosi. ",
  "pli-tv-kd22:2.4.13": "Atha kho āyasmā revato, yasmiṁ vihāre sabbakāmī thero viharati, taṁ vihāraṁ upagacchi. ",
  "pli-tv-kd22:2.4.14": "Gabbhe āyasmato sabbakāmissa senāsanaṁ paññattaṁ hoti, gabbhappamukhe āyasmato revatassa. ",
  "pli-tv-kd22:2.4.15": "Atha kho āyasmā revato—",
  "pli-tv-kd22:2.4.16": "“ayaṁ thero mahallako na nipajjatī”ti—",
  "pli-tv-kd22:2.4.17": "na seyyaṁ kappesi. ",
  "pli-tv-kd22:2.4.18": "Āyasmā sabbakāmī—",
  "pli-tv-kd22:2.4.19": "“ayaṁ bhikkhu āgantuko kilanto na nipajjatī”ti—",
  "pli-tv-kd22:2.4.20": "na seyyaṁ kappesi. ",
  "pli-tv-kd22:2.5.1": "Atha kho āyasmā sabbakāmī rattiyā paccūsasamayaṁ paccuṭṭhāya āyasmantaṁ revataṁ etadavoca—",
  "pli-tv-kd22:2.5.2": "“katamena tvaṁ bhūmi vihārena etarahi bahulaṁ viharasī”ti? ",
  "pli-tv-kd22:2.5.3": "“Mettāvihārena kho ahaṁ, bhante, etarahi bahulaṁ viharāmī”ti. ",
  "pli-tv-kd22:2.5.4": "“Kullakavihārena kira tvaṁ bhūmi etarahi bahulaṁ viharasi. ",
  "pli-tv-kd22:2.5.5": "Kullakavihāro eso bhūmi yadidaṁ mettā”ti. ",
  "pli-tv-kd22:2.5.6": "“Pubbepi me, bhante, gihibhūtassa āciṇṇā mettā. ",
  "pli-tv-kd22:2.5.7": "Tenāhaṁ etarahipi mettāvihārena bahulaṁ viharāmi, api ca mayā cirappattaṁ arahattanti. ",
  "pli-tv-kd22:2.5.8": "Thero pana, bhante, katamena vihārena etarahi bahulaṁ viharatī”ti? ",
  "pli-tv-kd22:2.5.9": "“Suññatāvihārena kho ahaṁ bhūmi etarahi bahulaṁ viharāmī”ti. ",
  "pli-tv-kd22:2.5.10": "“Mahāpurisavihārena kira, bhante, thero etarahi bahulaṁ viharati. ",
  "pli-tv-kd22:2.5.11": "Mahāpurisavihāro eso, bhante, yadidaṁ suññatā”ti. ",
  "pli-tv-kd22:2.5.12": "“Pubbepi me bhūmi gihibhūtassa āciṇṇā suññatā. ",
  "pli-tv-kd22:2.5.13": "Tenāhaṁ etarahipi suññatāvihārena bahulaṁ viharāmi, api ca mayā cirappattaṁ arahattan”ti. ",
  "pli-tv-kd22:2.6.1": "Ayañcarahi therānaṁ bhikkhūnaṁ antarākathā vippakatā, athāyasmā sambhūto sāṇavāsī tasmiṁ anuppatto hoti. ",
  "pli-tv-kd22:2.6.2": "Atha kho āyasmā sambhūto sāṇavāsī yenāyasmā sabbakāmī tenupasaṅkami, upasaṅkamitvā āyasmantaṁ sabbakāmiṁ abhivādetvā ekamantaṁ nisīdi. ",
  "pli-tv-kd22:2.6.3": "Ekamantaṁ nisinno kho āyasmā sambhūto sāṇavāsī āyasmantaṁ sabbakāmiṁ etadavoca—",
  "pli-tv-kd22:2.6.4": "“ime, bhante, vesālikā vajjiputtakā bhikkhū vesāliyaṁ dasa vatthūni dīpenti—",
  "pli-tv-kd22:2.6.5": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ, pātuṁ kappati adasakaṁ nisīdanaṁ, kappati jātarūparajatanti. ",
  "pli-tv-kd22:2.6.6": "Therena, bhante, upajjhāyassa mūle bahudhammo ca vinayo ca pariyatto. ",
  "pli-tv-kd22:2.6.7": "Therassa, bhante, dhammañca vinayañca paccavekkhantassa kathaṁ hoti? ",
  "pli-tv-kd22:2.6.8": "Ke nu kho dhammavādino—",
  "pli-tv-kd22:2.6.9": "pācīnakā vā bhikkhū, pāveyyakā vā”ti? ",
  "pli-tv-kd22:2.6.10": "“Tayāpi kho, āvuso, upajjhāyassa mūle bahu dhammo ca vinayo ca pariyatto. ",
  "pli-tv-kd22:2.6.11": "Tuyhaṁ pana, āvuso, dhammañca vinayañca paccavekkhantassa kathaṁ hoti? ",
  "pli-tv-kd22:2.6.12": "Ke nu kho dhammavādino—",
  "pli-tv-kd22:2.6.13": "pācīnakā vā bhikkhū, pāveyyakā vā”ti? ",
  "pli-tv-kd22:2.6.14": "“Mayhaṁ kho, bhante, dhammañca vinayañca paccavekkhantassa evaṁ hoti—",
  "pli-tv-kd22:2.6.15": "adhammavādī pācīnakā bhikkhū, dhammavādī pāveyyakā bhikkhūti; ",
  "pli-tv-kd22:2.6.16": "api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. ",
  "pli-tv-kd22:2.6.17": "“Mayhampi kho, āvuso, dhammañca vinayañca paccavekkhantassa evaṁ hoti—",
  "pli-tv-kd22:2.6.18": "adhammavādī pācīnakā bhikkhū, dhammavādī pāveyyakā bhikkhūti; ",
  "pli-tv-kd22:2.6.19": "api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. ",
  "pli-tv-kd22:2.7.1": "Atha kho saṅgho taṁ adhikaraṇaṁ vinicchinitukāmo sannipati. ",
  "pli-tv-kd22:2.7.2": "Tasmiṁ kho pana adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. ",
  "pli-tv-kd22:2.7.3": "Atha kho āyasmā revato saṅghaṁ ñāpesi—",
  "pli-tv-kd22:2.7.4": "“Suṇātu me, bhante, saṅgho. ",
  "pli-tv-kd22:2.7.5": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. ",
  "pli-tv-kd22:2.7.6": "Yadi saṅghassa pattakallaṁ, saṅgho imaṁ adhikaraṇaṁ ubbāhikāya vūpasameyyā”ti. ",
  "pli-tv-kd22:2.7.7": "Saṅgho cattāro pācīnake bhikkhū, cattāro pāveyyake bhikkhū uccini. ",
  "pli-tv-kd22:2.7.8": "Pācīnakānaṁ bhikkhūnaṁ—",
  "pli-tv-kd22:2.7.9": "āyasmantañca sabbakāmiṁ, āyasmantañca sāḷhaṁ, āyasmantañca khujjasobhitaṁ, āyasmantañca vāsabhagāmikaṁ; ",
  "pli-tv-kd22:2.7.10": "pāveyyakānaṁ bhikkhūnaṁ—",
  "pli-tv-kd22:2.7.11": "āyasmantañca revataṁ, āyasmantañca sambhūtaṁ sāṇavāsiṁ, āyasmantañca yasaṁ kākaṇḍakaputtaṁ, āyasmantañca sumananti. ",
  "pli-tv-kd22:2.7.12": "Atha kho āyasmā revato saṅghaṁ ñāpesi—",
  "pli-tv-kd22:2.7.13": "“Suṇātu me, bhante, saṅgho. ",
  "pli-tv-kd22:2.7.14": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. ",
  "pli-tv-kd22:2.7.15": "Yadi saṅghassa pattakallaṁ, saṅgho cattāro pācīnake bhikkhū, cattāro pāveyyake bhikkhū sammanneyya ubbāhikāya imaṁ adhikaraṇaṁ vūpasametuṁ. ",
  "pli-tv-kd22:2.7.16": "Esā ñatti. ",
  "pli-tv-kd22:2.7.17": "Suṇātu me, bhante, saṅgho. ",
  "pli-tv-kd22:2.7.18": "Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. ",
  "pli-tv-kd22:2.7.19": "Saṅgho cattāro pācīnake bhikkhū, cattāro pāveyyake bhikkhū sammannati ubbāhikāya imaṁ adhikaraṇaṁ vūpasametuṁ. ",
  "pli-tv-kd22:2.7.20": "Yassāyasmato khamati catunnaṁ pācīnakānaṁ bhikkhūnaṁ, catunnaṁ pāveyyakānaṁ bhikkhūnaṁ sammuti, ubbāhikāya imaṁ adhikaraṇaṁ vūpasametuṁ, so tuṇhassa; ",
  "pli-tv-kd22:2.7.21": "yassa nakkhamati, so bhāseyya. ",
  "pli-tv-kd22:2.7.22": "Sammatā saṅghena cattāro pācīnakā bhikkhū, cattāro pāveyyakā bhikkhū, ubbāhikāya imaṁ adhikaraṇaṁ vūpasametuṁ. ",
  "pli-tv-kd22:2.7.23": "Khamati saṅghassa, tasmā tuṇhī, evametaṁ dhārayāmī”ti. ",
  "pli-tv-kd22:2.7.24": "Tena kho pana samayena ajito nāma bhikkhu dasavasso saṅghassa pātimokkhuddesako hoti. ",
  "pli-tv-kd22:2.7.25": "Atha kho saṅgho āyasmantampi ajitaṁ sammannati—",
  "pli-tv-kd22:2.7.26": "therānaṁ bhikkhūnaṁ āsanapaññāpakaṁ. ",
  "pli-tv-kd22:2.7.27": "Atha kho therānaṁ bhikkhūnaṁ etadahosi—",
  "pli-tv-kd22:2.7.28": "“kattha nu kho mayaṁ imaṁ adhikaraṇaṁ vūpasameyyāmā”ti? ",
  "pli-tv-kd22:2.7.29": "Atha kho therānaṁ bhikkhūnaṁ etadahosi—",
  "pli-tv-kd22:2.7.30": "“ayaṁ kho vālikārāmo ramaṇīyo appasaddo appanigghoso. ",
  "pli-tv-kd22:2.7.31": "Yannūna mayaṁ vālikārāme imaṁ adhikaraṇaṁ vūpasameyyāmā”ti. ",
  "pli-tv-kd22:2.7.32": "Atha kho therā bhikkhū vālikārāmaṁ agamaṁsu—",
  "pli-tv-kd22:2.7.33": "taṁ adhikaraṇaṁ vinicchinitukāmā. ",
  "pli-tv-kd22:2.8.1": "Atha kho āyasmā revato saṅghaṁ ñāpesi—",
  "pli-tv-kd22:2.8.2": "“Suṇātu me, bhante, saṅgho. ",
  "pli-tv-kd22:2.8.3": "Yadi saṅghassa pattakallaṁ, ahaṁ āyasmantaṁ sabbakāmiṁ vinayaṁ puccheyyan”ti. ",
  "pli-tv-kd22:2.8.4": "Āyasmā sabbakāmī saṅghaṁ ñāpesi—",
  "pli-tv-kd22:2.8.5": "“Suṇātu me, āvuso, saṅgho. ",
  "pli-tv-kd22:2.8.6": "Yadi saṅghassa pattakallaṁ, ahaṁ revatena vinayaṁ puṭṭho vissajjeyyan”ti. ",
  "pli-tv-kd22:2.8.7": "Atha kho āyasmā revato āyasmantaṁ sabbakāmiṁ etadavoca—",
  "pli-tv-kd22:2.8.8": "“kappati, bhante, siṅgiloṇakappo”ti? ",
  "pli-tv-kd22:2.8.9": "“Ko so, āvuso, siṅgiloṇakappo”ti? ",
  "pli-tv-kd22:2.8.10": "“Kappati, bhante, siṅginā loṇaṁ pariharituṁ—",
  "pli-tv-kd22:2.8.11": "yattha aloṇakaṁ bhavissati tattha paribhuñjissāmā”ti? ",
  "pli-tv-kd22:2.8.12": "“Nāvuso, kappatī”ti. ",
  "pli-tv-kd22:2.8.13": "“ Kattha paṭikkhittan”ti? ",
  "pli-tv-kd22:2.8.14": "“Sāvatthiyaṁ, suttavibhaṅge”ti. ",
  "pli-tv-kd22:2.8.15": "“Kiṁ āpajjatī”ti? ",
  "pli-tv-kd22:2.8.16": "“Sannidhikārakabhojane pācittiyan”ti. ",
  "pli-tv-kd22:2.8.17": "“Suṇātu me, bhante, saṅgho. ",
  "pli-tv-kd22:2.8.18": "Idaṁ paṭhamaṁ vatthu saṅghena vinicchitaṁ. ",
  "pli-tv-kd22:2.8.19": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.20": "Idaṁ paṭhamaṁ salākaṁ nikkhipāmi”. ",
  "pli-tv-kd22:2.8.21": "“Kappati, bhante, dvaṅgulakappo”ti? ",
  "pli-tv-kd22:2.8.22": "“Ko so, āvuso, dvaṅgulakappo”ti? ",
  "pli-tv-kd22:2.8.23": "“Kappati, bhante, dvaṅgulāya chāyāya vītivattāya vikāle bhojanaṁ bhuñjitun”ti? ",
  "pli-tv-kd22:2.8.24": "“Nāvuso, kappatī”ti. ",
  "pli-tv-kd22:2.8.25": "“ Kattha paṭikkhittan”ti? ",
  "pli-tv-kd22:2.8.26": "“Rājagahe, suttavibhaṅge”ti. ",
  "pli-tv-kd22:2.8.27": "“Kiṁ āpajjatī”ti? ",
  "pli-tv-kd22:2.8.28": "“Vikālabhojane pācittiyan”ti. ",
  "pli-tv-kd22:2.8.29": "“Suṇātu me, bhante, saṅgho. ",
  "pli-tv-kd22:2.8.30": "Idaṁ dutiyaṁ vatthu saṅghena vinicchitaṁ. ",
  "pli-tv-kd22:2.8.31": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.32": "Idaṁ dutiyaṁ salākaṁ nikkhipāmi”. ",
  "pli-tv-kd22:2.8.33": "“Kappati, bhante, gāmantarakappo”ti? ",
  "pli-tv-kd22:2.8.34": "“Ko so, āvuso, gāmantarakappo”ti? ",
  "pli-tv-kd22:2.8.35": "“Kappati, bhante—idāni gāmantaraṁ gamissāmīti—bhuttāvinā pavāritena anatirittaṁ bhojanaṁ bhuñjitun”ti? ",
  "pli-tv-kd22:2.8.36": "“Nāvuso, kappatī”ti. ",
  "pli-tv-kd22:2.8.37": "“Kattha paṭikkhittan”ti? ",
  "pli-tv-kd22:2.8.38": "“Sāvatthiyaṁ, suttavibhaṅge”ti. ",
  "pli-tv-kd22:2.8.39": "“Kiṁ āpajjatī”ti? ",
  "pli-tv-kd22:2.8.40": "“Anatirittabhojane pācittiyan”ti. ",
  "pli-tv-kd22:2.8.41": "“Suṇātu me, bhante, saṅgho. ",
  "pli-tv-kd22:2.8.42": "Idaṁ tatiyaṁ vatthu saṅghena vinicchitaṁ. ",
  "pli-tv-kd22:2.8.43": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.44": "Idaṁ tatiyaṁ salākaṁ nikkhipāmi”. ",
  "pli-tv-kd22:2.8.45": "“Kappati, bhante, āvāsakappo”ti? ",
  "pli-tv-kd22:2.8.46": "“Ko so, āvuso, āvāsakappo”ti? ",
  "pli-tv-kd22:2.8.47": "“Kappati, bhante, sambahulā āvāsā samānasīmā nānuposathaṁ kātun”ti. ",
  "pli-tv-kd22:2.8.48": "“Nāvuso, kappatī”ti. ",
  "pli-tv-kd22:2.8.49": "“ Kattha paṭikkhittan”ti? ",
  "pli-tv-kd22:2.8.50": "“Rājagahe, uposathasaṁyutte”ti. ",
  "pli-tv-kd22:2.8.51": "“Kiṁ āpajjatī”ti? ",
  "pli-tv-kd22:2.8.52": "“Vinayātisāre dukkaṭan”ti. ",
  "pli-tv-kd22:2.8.53": "“Suṇātu me, bhante, saṅgho. ",
  "pli-tv-kd22:2.8.54": "Idaṁ catutthaṁ vatthu saṅghena vinicchitaṁ. ",
  "pli-tv-kd22:2.8.55": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.56": "Idaṁ catutthaṁ salākaṁ nikkhipāmi”. ",
  "pli-tv-kd22:2.8.57": "“Kappati, bhante, anumatikappo”ti? ",
  "pli-tv-kd22:2.8.58": "“Ko so, āvuso, anumatikappo”ti? ",
  "pli-tv-kd22:2.8.59": "“Kappati, bhante, vaggena saṅghena kammaṁ kātuṁ—",
  "pli-tv-kd22:2.8.60": "āgate bhikkhū anumānessāmā”ti? ",
  "pli-tv-kd22:2.8.61": "“Nāvuso, kappatī”ti. ",
  "pli-tv-kd22:2.8.62": "“ Kattha paṭikkhittan”ti? ",
  "pli-tv-kd22:2.8.63": "“Campeyyake, vinayavatthusmin”ti. ",
  "pli-tv-kd22:2.8.64": "“Kiṁ āpajjatī”ti? ",
  "pli-tv-kd22:2.8.65": "“Vinayātisāre dukkaṭan”ti. ",
  "pli-tv-kd22:2.8.66": "“Suṇātu me, bhante, saṅgho. ",
  "pli-tv-kd22:2.8.67": "Idaṁ pañcamaṁ vatthu saṅghena vinicchitaṁ. ",
  "pli-tv-kd22:2.8.68": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.69": "Idaṁ pañcamaṁ salākaṁ nikkhipāmi”. ",
  "pli-tv-kd22:2.8.70": "“Kappati, bhante, āciṇṇakappo”ti? ",
  "pli-tv-kd22:2.8.71": "“Ko so, āvuso, āciṇṇakappo”ti? ",
  "pli-tv-kd22:2.8.72": "“Kappati, bhante—",
  "pli-tv-kd22:2.8.73": "idaṁ me upajjhāyena ajjhāciṇṇaṁ, idaṁ me ācariyena ajjhāciṇṇaṁ—",
  "pli-tv-kd22:2.8.74": "taṁ ajjhācaritun”ti? ",
  "pli-tv-kd22:2.8.75": "“Āciṇṇakappo kho, āvuso, ekacco kappati, ekacco na kappatī”ti. ",
  "pli-tv-kd22:2.8.76": "“Suṇātu me, bhante, saṅgho. ",
  "pli-tv-kd22:2.8.77": "Idaṁ chaṭṭhaṁ vatthu saṅghena vinicchitaṁ. ",
  "pli-tv-kd22:2.8.78": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.79": "Idaṁ chaṭṭhaṁ salākaṁ nikkhipāmi”. ",
  "pli-tv-kd22:2.8.80": "“Kappati, bhante, amathitakappo”ti? ",
  "pli-tv-kd22:2.8.81": "“Ko so, āvuso, amathitakappo”ti? ",
  "pli-tv-kd22:2.8.82": "“Kappati, bhante, yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ, taṁ bhuttāvinā pavāritena anatirittaṁ pātun”ti? ",
  "pli-tv-kd22:2.8.83": "“Nāvuso, kappatī”ti. ",
  "pli-tv-kd22:2.8.84": "“ Kattha paṭikkhittan”ti? ",
  "pli-tv-kd22:2.8.85": "“Sāvatthiyaṁ, suttavibhaṅge”ti. ",
  "pli-tv-kd22:2.8.86": "“Kiṁ āpajjatī”ti? ",
  "pli-tv-kd22:2.8.87": "“Anatirittabhojane pācittiyan”ti. ",
  "pli-tv-kd22:2.8.88": "“Suṇātu me, bhante, saṅgho. ",
  "pli-tv-kd22:2.8.89": "Idaṁ sattamaṁ vatthu saṅghena vinicchitaṁ. ",
  "pli-tv-kd22:2.8.90": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.91": "Idaṁ sattamaṁ salākaṁ nikkhipāmi”. ",
  "pli-tv-kd22:2.8.92": "“Kappati, bhante, jaḷogiṁ pātun”ti? ",
  "pli-tv-kd22:2.8.93": "“Kā sā, āvuso, jaḷogī”ti? ",
  "pli-tv-kd22:2.8.94": "“Kappati, bhante, yā sā surā āsutā asampattā majjabhāvaṁ, sā pātun”ti? ",
  "pli-tv-kd22:2.8.95": "“Nāvuso, kappatī”ti. ",
  "pli-tv-kd22:2.8.96": "“ Kattha paṭikkhittan”ti? ",
  "pli-tv-kd22:2.8.97": "“Kosambiyaṁ, suttavibhaṅge”ti. ",
  "pli-tv-kd22:2.8.98": "“Kiṁ āpajjatī”ti. ",
  "pli-tv-kd22:2.8.99": "“Surāmerayapāne pācittiyan”ti. ",
  "pli-tv-kd22:2.8.100": "“Suṇātu me, bhante, saṅgho. ",
  "pli-tv-kd22:2.8.101": "Idaṁ aṭṭhamaṁ vatthu saṅghena vinicchitaṁ. ",
  "pli-tv-kd22:2.8.102": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.103": "Idaṁ aṭṭhamaṁ salākaṁ nikkhipāmi”. ",
  "pli-tv-kd22:2.8.104": "“Kappati, bhante, adasakaṁ nisīdanan”ti? ",
  "pli-tv-kd22:2.8.105": "“Nāvuso, kappatī”ti. ",
  "pli-tv-kd22:2.8.106": "“ Kattha paṭikkhittan”ti? ",
  "pli-tv-kd22:2.8.107": "“Sāvatthiyaṁ, suttavibhaṅge”ti. ",
  "pli-tv-kd22:2.8.108": "“Kiṁ āpajjatī”ti? ",
  "pli-tv-kd22:2.8.109": "“Chedanake pācittiyan”ti. ",
  "pli-tv-kd22:2.8.110": "“Suṇātu me, bhante, saṅgho. ",
  "pli-tv-kd22:2.8.111": "Idaṁ navamaṁ vatthu saṅghena vinicchitaṁ. ",
  "pli-tv-kd22:2.8.112": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.113": "Idaṁ navamaṁ salākaṁ nikkhipāmi”. ",
  "pli-tv-kd22:2.8.114": "“Kappati, bhante, jātarūparajatan”ti? ",
  "pli-tv-kd22:2.8.115": "“Nāvuso, kappatī”ti. ",
  "pli-tv-kd22:2.8.116": "“ Kattha paṭikkhittan”ti. ",
  "pli-tv-kd22:2.8.117": "“Rājagahe, suttavibhaṅge”ti. ",
  "pli-tv-kd22:2.8.118": "“Kiṁ āpajjatī”ti? ",
  "pli-tv-kd22:2.8.119": "“Jātarūparajatapaṭiggahaṇe pācittiyan”ti. ",
  "pli-tv-kd22:2.8.120": "“Suṇātu me, bhante, saṅgho. ",
  "pli-tv-kd22:2.8.121": "Idaṁ dasamaṁ vatthu saṅghena vinicchitaṁ. ",
  "pli-tv-kd22:2.8.122": "Itipidaṁ vatthu uddhammaṁ, ubbinayaṁ, apagatasatthusāsanaṁ. ",
  "pli-tv-kd22:2.8.123": "Idaṁ dasamaṁ salākaṁ nikkhipāmi. ",
  "pli-tv-kd22:2.8.124": "Suṇātu me, bhante, saṅgho. ",
  "pli-tv-kd22:2.8.125": "Imāni dasa vatthūni saṅghena vinicchitāni. ",
  "pli-tv-kd22:2.8.126": "Itipimāni dasavatthūni uddhammāni, ubbinayāni, apagatasatthusāsanānī”ti. ",
  "pli-tv-kd22:2.8.127": "“Nihatametaṁ, āvuso, adhikaraṇaṁ, santaṁ vūpasantaṁ suvūpasantaṁ. ",
  "pli-tv-kd22:2.8.128": "Api ca maṁ tvaṁ, āvuso, saṅghamajjhepi imāni dasa vatthūni puccheyyāsi—tesaṁ bhikkhūnaṁ saññattiyā”ti. ",
  "pli-tv-kd22:2.8.129": "Atha kho āyasmā revato āyasmantaṁ sabbakāmiṁ saṅghamajjhepi imāni dasa vatthūni pucchi. ",
  "pli-tv-kd22:2.8.130": "Puṭṭho puṭṭho āyasmā sabbakāmī vissajjesi. ",
  "pli-tv-kd22:2.9.1": "Imāya kho pana vinayasaṅgītiyā satta bhikkhusatāni anūnāni anadhikāni ahesuṁ, tasmāyaṁ vinayasaṅgīti “sattasatikā”ti vuccatīti. ",
  "pli-tv-kd22:2.9.2": "Sattasatikakkhandhako dvādasamo. Imamhi khandhake vatthū pañcavīsati. ",
  "pli-tv-kd22:2.9.3": "Tassuddānaṁ ",
  "pli-tv-kd22:2.9.4": "Dasa vatthūni pūretvā, ",
  "pli-tv-kd22:2.9.5": "kammaṁ dūtena pāvisi; ",
  "pli-tv-kd22:2.9.6": "Cattāro puna rūpañca, ",
  "pli-tv-kd22:2.9.7": "kosambi ca pāveyyako. ",
  "pli-tv-kd22:2.9.8": "Maggo soreyyaṁ saṅkassaṁ, ",
  "pli-tv-kd22:2.9.9": "kaṇṇakujjaṁ udumbaraṁ; ",
  "pli-tv-kd22:2.9.10": "Sahajāti ca majjhesi, ",
  "pli-tv-kd22:2.9.11": "assosi kaṁ nu kho mayaṁ. ",
  "pli-tv-kd22:2.9.12": "Pattanāvāya ujjavi, ",
  "pli-tv-kd22:2.9.13": "rahosi upanāmayaṁ; ",
  "pli-tv-kd22:2.9.14": "Garu saṅgho ca vesāliṁ, ",
  "pli-tv-kd22:2.9.15": "mettā saṅgho ubbāhikāti. ",
  "pli-tv-kd22:2.9.16": "Sattasatikakkhandhako niṭṭhito. ",
  "pli-tv-kd22:2.9.17": "Cūḷavaggo niṭṭhito. ",
  "pli-tv-kd22:2.9.18": "Cūḷavaggapāḷi niṭṭhitā. "
}