{
  "pli-tv-kd16:0.1": "Theravāda Vinayapiṭaka",
  "pli-tv-kd16:0.2": "Cūḷavagga",
  "pli-tv-kd16:0.3": "Senāsanakkhandhaka",
  "pli-tv-kd16:0.4": "1. Vihārānujānana",
  "pli-tv-kd16:1.1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-kd16:1.1.2": "Tena kho pana samayena bhagavatā bhikkhūnaṁ senāsanaṁ apaññattaṁ hoti.",
  "pli-tv-kd16:1.1.3": "Te ca bhikkhū tahaṁ tahaṁ viharanti—",
  "pli-tv-kd16:1.1.4": "araññe, rukkhamūle, pabbate, kandarāyaṁ, giriguhāyaṁ, susāne, vanapatthe, ajjhokāse, palālapuñje.",
  "pli-tv-kd16:1.1.5": "Te kālasseva tato tato upanikkhamanti—",
  "pli-tv-kd16:1.1.6": "araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampannā.",
  "pli-tv-kd16:1.2.1": "Tena kho pana samayena rājagahako seṭṭhī kālasseva uyyānaṁ agamāsi.",
  "pli-tv-kd16:1.2.2": "Addasā kho rājagahako seṭṭhī te bhikkhū kālasseva tato tato upanikkhamante—",
  "pli-tv-kd16:1.2.3": "araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampanne.",
  "pli-tv-kd16:1.2.4": "Disvānassa cittaṁ pasīdi.",
  "pli-tv-kd16:1.2.5": "Atha kho rājagahako seṭṭhī yena te bhikkhū tenupasaṅkami, upasaṅkamitvā te bhikkhū etadavoca—",
  "pli-tv-kd16:1.2.6": "“sacāhaṁ, bhante, vihāre kārāpeyyaṁ, vaseyyātha me vihāresū”ti?",
  "pli-tv-kd16:1.2.7": "“Na kho, gahapati, bhagavatā vihārā anuññātā”ti.",
  "pli-tv-kd16:1.2.8": "“Tena hi, bhante, bhagavantaṁ paṭipucchitvā mama āroceyyāthā”ti.",
  "pli-tv-kd16:1.2.9": "“Evaṁ, gahapatī”ti",
  "pli-tv-kd16:1.2.10": "kho te bhikkhū rājagahakassa seṭṭhissa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu.",
  "pli-tv-kd16:1.2.11": "Ekamantaṁ nisinnā kho te bhikkhū bhagavantaṁ etadavocuṁ—",
  "pli-tv-kd16:1.2.12": "“rājagahako, bhante, seṭṭhī vihāre kārāpetukāmo.",
  "pli-tv-kd16:1.2.13": "Kathaṁ nu kho, bhante, amhehi paṭipajjitabban”ti?",
  "pli-tv-kd16:1.2.14": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd16:1.2.15": "“anujānāmi, bhikkhave, pañca leṇāni—",
  "pli-tv-kd16:1.2.16": "vihāraṁ, aḍḍhayogaṁ, pāsādaṁ, hammiyaṁ, guhan”ti.",
  "pli-tv-kd16:1.3.1": "Atha kho te bhikkhū yena rājagahako seṭṭhī tenupasaṅkamiṁsu, upasaṅkamitvā rājagahakaṁ seṭṭhiṁ etadavocuṁ—",
  "pli-tv-kd16:1.3.2": "“anuññātā kho, gahapati, bhagavatā vihārā;",
  "pli-tv-kd16:1.3.3": "yassadāni kālaṁ maññasī”ti.",
  "pli-tv-kd16:1.3.4": "Atha kho rājagahako seṭṭhī ekāheneva saṭṭhivihāre patiṭṭhāpesi.",
  "pli-tv-kd16:1.3.5": "Atha kho rājagahako seṭṭhī te saṭṭhivihāre pariyosāpetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd16:1.3.6": "Ekamantaṁ nisinno kho rājagahako seṭṭhī bhagavantaṁ etadavoca—",
  "pli-tv-kd16:1.3.7": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd16:1.3.8": "Adhivāsesi bhagavā tuṇhībhāvena.",
  "pli-tv-kd16:1.3.9": "Atha kho rājagahako seṭṭhī bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd16:1.4.1": "Atha kho rājagahako seṭṭhī tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—",
  "pli-tv-kd16:1.4.2": "“kālo, bhante, niṭṭhitaṁ bhattan”ti.",
  "pli-tv-kd16:1.4.3": "Atha kho bhagavā pubbaṇhasamayaṁ nivāsetvā pattacīvaramādāya yena rājagahakassa seṭṭhissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd16:1.4.4": "Atha kho rājagahako seṭṭhī buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi.",
  "pli-tv-kd16:1.4.5": "Ekamantaṁ nisinno kho rājagahako seṭṭhī bhagavantaṁ etadavoca—",
  "pli-tv-kd16:1.4.6": "“ete me, bhante, saṭṭhivihārā puññatthikena saggatthikena kārāpitā.",
  "pli-tv-kd16:1.4.7": "Kathāhaṁ, bhante, tesu vihāresu paṭipajjāmī”ti?",
  "pli-tv-kd16:1.4.8": "“Tena hi tvaṁ, gahapati, te saṭṭhivihāre āgatānāgatassa cātuddisassa saṅghassa patiṭṭhāpehī”ti.",
  "pli-tv-kd16:1.4.9": "“Evaṁ, bhante”ti kho rājagahako seṭṭhī bhagavato paṭissutvā te saṭṭhivihāre āgatānāgatassa cātuddisassa saṅghassa patiṭṭhāpesi.",
  "pli-tv-kd16:1.5.1": "Atha kho bhagavā rājagahakaṁ seṭṭhiṁ imāhi gāthāhi anumodi—",
  "pli-tv-kd16:1.5.2": "“Sītaṁ uṇhaṁ paṭihanti,",
  "pli-tv-kd16:1.5.3": "tato vāḷamigāni ca;",
  "pli-tv-kd16:1.5.4": "Sarīsape ca makase,",
  "pli-tv-kd16:1.5.5": "sisire cāpi vuṭṭhiyo.",
  "pli-tv-kd16:1.5.6": "Tato vātātapo ghoro,",
  "pli-tv-kd16:1.5.7": "sañjāto paṭihaññati;",
  "pli-tv-kd16:1.5.8": "Leṇatthañca sukhatthañca,",
  "pli-tv-kd16:1.5.9": "jhāyituñca vipassituṁ.",
  "pli-tv-kd16:1.5.10": "Vihāradānaṁ saṅghassa,",
  "pli-tv-kd16:1.5.11": "Aggaṁ buddhena vaṇṇitaṁ;",
  "pli-tv-kd16:1.5.12": "Tasmā hi paṇḍito poso,",
  "pli-tv-kd16:1.5.13": "Sampassaṁ atthamattano.",
  "pli-tv-kd16:1.5.14": "Vihāre kāraye ramme,",
  "pli-tv-kd16:1.5.15": "vāsayettha bahussute;",
  "pli-tv-kd16:1.5.16": "Tesaṁ annañca pānañca,",
  "pli-tv-kd16:1.5.17": "vatthasenāsanāni ca.",
  "pli-tv-kd16:1.5.18": "Dadeyya ujubhūtesu,",
  "pli-tv-kd16:1.5.19": "Vippasannena cetasā;",
  "pli-tv-kd16:1.5.20": "Te tassa dhammaṁ desenti,",
  "pli-tv-kd16:1.5.21": "Sabbadukkhāpanūdanaṁ;",
  "pli-tv-kd16:1.5.22": "Yaṁ so dhammaṁ idhaññāya,",
  "pli-tv-kd16:1.5.23": "Parinibbāti anāsavo”ti.",
  "pli-tv-kd16:1.5.24": "Atha kho bhagavā rājagahakaṁ seṭṭhiṁ imāhi gāthāhi anumoditvā uṭṭhāyāsanā pakkāmi.",
  "pli-tv-kd16:2.1.1": "Assosuṁ kho manussā—",
  "pli-tv-kd16:2.1.2": "“bhagavatā kira vihārā anuññātā”ti sakkaccaṁ vihāre kārāpenti.",
  "pli-tv-kd16:2.1.3": "Te vihārā akavāṭakā honti;",
  "pli-tv-kd16:2.1.4": "ahīpi vicchikāpi satapadiyopi pavisanti.",
  "pli-tv-kd16:2.1.5": "Bhagavato etamatthaṁ ārocesuṁ.",
  "pli-tv-kd16:2.1.6": "“Anujānāmi, bhikkhave, kavāṭan”ti.",
  "pli-tv-kd16:2.1.7": "Bhittichiddaṁ karitvā valliyāpi rajjuyāpi kavāṭaṁ bandhanti.",
  "pli-tv-kd16:2.1.8": "Undūrehipi upacikāhipi khajjanti.",
  "pli-tv-kd16:2.1.9": "Khayitabandhanāni kavāṭāni patanti.",
  "pli-tv-kd16:2.1.10": "Bhagavato etamatthaṁ ārocesuṁ.",
  "pli-tv-kd16:2.1.11": "“Anujānāmi, bhikkhave, piṭṭhasaṅghāṭaṁ udukkhalikaṁ uttarapāsakan”ti.",
  "pli-tv-kd16:2.1.12": "Kavāṭā na phusīyanti.",
  "pli-tv-kd16:2.1.13": "Bhagavato etamatthaṁ ārocesuṁ.",
  "pli-tv-kd16:2.1.14": "“Anujānāmi, bhikkhave, āviñchanacchiddaṁ āviñchanarajjun”ti.",
  "pli-tv-kd16:2.1.15": "Kavāṭā na thakiyanti.",
  "pli-tv-kd16:2.1.16": "Bhagavato etamatthaṁ ārocesuṁ.",
  "pli-tv-kd16:2.1.17": "“Anujānāmi, bhikkhave, aggaḷavaṭṭiṁ kapisīsakaṁ sūcikaṁ ghaṭikan”ti.",
  "pli-tv-kd16:2.1.18": "Tena kho pana samayena bhikkhū na sakkonti kavāṭaṁ apāpurituṁ.",
  "pli-tv-kd16:2.1.19": "Bhagavato etamatthaṁ ārocesuṁ.",
  "pli-tv-kd16:2.1.20": "“Anujānāmi, bhikkhave, tāḷacchiddaṁ.",
  "pli-tv-kd16:2.1.21": "Tīṇi tāḷāni—",
  "pli-tv-kd16:2.1.22": "lohatāḷaṁ, kaṭṭhatāḷaṁ, visāṇatāḷan”ti.",
  "pli-tv-kd16:2.1.23": "Yehi te ugghāṭetvā pavisanti, vihārā aguttā honti.",
  "pli-tv-kd16:2.1.24": "Bhagavato etamatthaṁ ārocesuṁ.",
  "pli-tv-kd16:2.1.25": "“Anujānāmi, bhikkhave, yantakaṁ sūcikan”ti.",
  "pli-tv-kd16:2.2.1": "Tena kho pana samayena vihārā tiṇacchadanā honti;",
  "pli-tv-kd16:2.2.2": "sītakāle sītā, uṇhakāle uṇhā.",
  "pli-tv-kd16:2.2.3": "Bhagavato etamatthaṁ ārocesuṁ.",
  "pli-tv-kd16:2.2.4": "“Anujānāmi, bhikkhave, ogumphetvā ullittāvalittaṁ kātun”ti.",
  "pli-tv-kd16:2.2.5": "Tena kho pana samayena vihārā avātapānakā honti acakkhussā duggandhā.",
  "pli-tv-kd16:2.2.6": "Bhagavato etamatthaṁ ārocesuṁ.",
  "pli-tv-kd16:2.2.7": "“Anujānāmi, bhikkhave, tīṇi vātapānāni—",
  "pli-tv-kd16:2.2.8": "vedikāvātapānaṁ, jālavātapānaṁ, salākavātapānan”ti.",
  "pli-tv-kd16:2.2.9": "Vātapānantarikāya kāḷakāpi vagguliyopi pavisanti.",
  "pli-tv-kd16:2.2.10": "Bhagavato etamatthaṁ ārocesuṁ.",
  "pli-tv-kd16:2.2.11": "“Anujānāmi, bhikkhave, vātapānacakkalikan”ti.",
  "pli-tv-kd16:2.2.12": "Cakkalikantarikāyapi kāḷakāpi vagguliyopi pavisanti.",
  "pli-tv-kd16:2.2.13": "Bhagavato etamatthaṁ ārocesuṁ.",
  "pli-tv-kd16:2.2.14": "“Anujānāmi, bhikkhave, vātapānakavāṭakaṁ vātapānabhisikan”ti.",
  "pli-tv-kd16:2.3.1": "Tena kho pana samayena bhikkhū chamāyaṁ sayanti.",
  "pli-tv-kd16:2.3.2": "Gattānipi cīvarānipi paṁsukitāni honti.",
  "pli-tv-kd16:2.3.3": "Bhagavato etamatthaṁ ārocesuṁ.",
  "pli-tv-kd16:2.3.4": "“Anujānāmi, bhikkhave, tiṇasanthārakan”ti.",
  "pli-tv-kd16:2.3.5": "Tiṇasanthārako undūrehipi upacikāhipi khajjati.",
  "pli-tv-kd16:2.3.6": "Bhagavato etamatthaṁ ārocesuṁ.",
  "pli-tv-kd16:2.3.7": "“Anujānāmi, bhikkhave, miḍḍhin”ti.",
  "pli-tv-kd16:2.3.8": "Miḍḍhiyā gattāni dukkhā honti.",
  "pli-tv-kd16:2.3.9": "Bhagavato etamatthaṁ ārocesuṁ.",
  "pli-tv-kd16:2.3.10": "“Anujānāmi, bhikkhave, bidalamañcakan”ti.",
  "pli-tv-kd16:2.3.11.0": "2. Mañcapīṭhādianujānana",
  "pli-tv-kd16:2.3.11.1": "Tena kho pana samayena saṅghassa sosāniko masārako mañco uppanno hoti.",
  "pli-tv-kd16:2.3.12": "Bhagavato etamatthaṁ ārocesuṁ.",
  "pli-tv-kd16:2.3.13": "“Anujānāmi, bhikkhave, masārakaṁ mañcan”ti.",
  "pli-tv-kd16:2.3.14": "Masārakaṁ pīṭhaṁ uppannaṁ hoti.",
  "pli-tv-kd16:2.3.15": "Bhagavato etamatthaṁ ārocesuṁ.",
  "pli-tv-kd16:2.3.16": "“Anujānāmi, bhikkhave, masārakaṁ pīṭhan”ti.",
  "pli-tv-kd16:2.3.17": "Tena kho pana samayena saṅghassa sosāniko bundikābaddho mañco uppanno hoti.",
  "pli-tv-kd16:2.3.18": "Bhagavato etamatthaṁ ārocesuṁ.",
  "pli-tv-kd16:2.3.19": "“Anujānāmi, bhikkhave, bundikābaddhaṁ mañcan”ti.",
  "pli-tv-kd16:2.3.20": "Bundikābaddhaṁ pīṭhaṁ uppannaṁ hoti.",
  "pli-tv-kd16:2.3.21": "Bhagavato etamatthaṁ ārocesuṁ.",
  "pli-tv-kd16:2.3.22": "“Anujānāmi, bhikkhave, bundikābaddhaṁ pīṭhan”ti.",
  "pli-tv-kd16:2.3.23": "Tena kho pana samayena saṅghassa sosāniko kuḷīrapādako mañco uppanno hoti.",
  "pli-tv-kd16:2.3.24": "Bhagavato etamatthaṁ ārocesuṁ.",
  "pli-tv-kd16:2.3.25": "“Anujānāmi, bhikkhave, kuḷīrapādakaṁ mañcan”ti.",
  "pli-tv-kd16:2.3.26": "Kuḷīrapādakaṁ pīṭhaṁ uppannaṁ hoti.",
  "pli-tv-kd16:2.3.27": "Bhagavato etamatthaṁ ārocesuṁ.",
  "pli-tv-kd16:2.3.28": "“Anujānāmi, bhikkhave, kuḷīrapādakaṁ pīṭhan”ti.",
  "pli-tv-kd16:2.3.29": "Tena kho pana samayena saṅghassa sosāniko āhaccapādako mañco uppanno hoti.",
  "pli-tv-kd16:2.3.30": "Bhagavato etamatthaṁ ārocesuṁ.",
  "pli-tv-kd16:2.3.31": "“Anujānāmi, bhikkhave, āhaccapādakaṁ mañcan”ti.",
  "pli-tv-kd16:2.3.32": "Āhaccapādakaṁ pīṭhaṁ uppannaṁ hoti.",
  "pli-tv-kd16:2.3.33": "Bhagavato etamatthaṁ ārocesuṁ.",
  "pli-tv-kd16:2.3.34": "“Anujānāmi, bhikkhave, āhaccapādakaṁ pīṭhan”ti.",
  "pli-tv-kd16:2.4.1": "Tena kho pana samayena saṅghassa āsandiko uppanno hoti.",
  "pli-tv-kd16:2.4.2": "Bhagavato etamatthaṁ ārocesuṁ.",
  "pli-tv-kd16:2.4.3": "“Anujānāmi, bhikkhave, āsandikan”ti.",
  "pli-tv-kd16:2.4.4": "Uccako āsandiko uppanno hoti.",
  "pli-tv-kd16:2.4.5": "Bhagavato etamatthaṁ ārocesuṁ.",
  "pli-tv-kd16:2.4.6": "“Anujānāmi, bhikkhave, uccakampi āsandikan”ti.",
  "pli-tv-kd16:2.4.7": "Sattaṅgo uppanno hoti.",
  "pli-tv-kd16:2.4.8": "Bhagavato etamatthaṁ ārocesuṁ.",
  "pli-tv-kd16:2.4.9": "“Anujānāmi, bhikkhave, sattaṅgan”ti.",
  "pli-tv-kd16:2.4.10": "Uccako sattaṅgo uppanno hoti.",
  "pli-tv-kd16:2.4.11": "Bhagavato etamatthaṁ ārocesuṁ.",
  "pli-tv-kd16:2.4.12": "“Anujānāmi, bhikkhave, uccakampi sattaṅgan”ti.",
  "pli-tv-kd16:2.4.13": "Bhaddapīṭhaṁ uppannaṁ hoti.",
  "pli-tv-kd16:2.4.14": "Bhagavato etamatthaṁ ārocesuṁ.",
  "pli-tv-kd16:2.4.15": "“Anujānāmi, bhikkhave, bhaddapīṭhan”ti.",
  "pli-tv-kd16:2.4.16": "Pīṭhikā uppannā hoti.",
  "pli-tv-kd16:2.4.17": "Bhagavato etamatthaṁ ārocesuṁ.",
  "pli-tv-kd16:2.4.18": "“Anujānāmi, bhikkhave, pīṭhikan”ti.",
  "pli-tv-kd16:2.4.19": "Eḷakapādakaṁ pīṭhaṁ uppannaṁ hoti.",
  "pli-tv-kd16:2.4.20": "Bhagavato etamatthaṁ ārocesuṁ.",
  "pli-tv-kd16:2.4.21": "“Anujānāmi, bhikkhave, eḷakapādakaṁ pīṭhan”ti.",
  "pli-tv-kd16:2.4.22": "Āmalakavaṭṭikaṁ pīṭhaṁ uppannaṁ hoti.",
  "pli-tv-kd16:2.4.23": "Bhagavato etamatthaṁ ārocesuṁ.",
  "pli-tv-kd16:2.4.24": "“Anujānāmi, bhikkhave, āmalakavaṭṭikaṁ pīṭhan”ti.",
  "pli-tv-kd16:2.4.25": "Phalakaṁ uppannaṁ hoti.",
  "pli-tv-kd16:2.4.26": "Bhagavato etamatthaṁ ārocesuṁ.",
  "pli-tv-kd16:2.4.27": "“Anujānāmi, bhikkhave, phalakan”ti.",
  "pli-tv-kd16:2.4.28": "Kocchaṁ uppannaṁ hoti.",
  "pli-tv-kd16:2.4.29": "Bhagavato etamatthaṁ ārocesuṁ.",
  "pli-tv-kd16:2.4.30": "“Anujānāmi, bhikkhave, kocchan”ti.",
  "pli-tv-kd16:2.4.31": "Palālapīṭhaṁ uppannaṁ hoti.",
  "pli-tv-kd16:2.4.32": "Bhagavato etamatthaṁ ārocesuṁ.",
  "pli-tv-kd16:2.4.33": "“Anujānāmi, bhikkhave, palālapīṭhan”ti.",
  "pli-tv-kd16:2.5.1": "Tena kho pana samayena chabbaggiyā bhikkhū ucce mañce sayanti.",
  "pli-tv-kd16:2.5.2": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd16:2.5.3": "“seyyathāpi gihī kāmabhogino”ti.",
  "pli-tv-kd16:2.5.4": "Bhagavato etamatthaṁ ārocesuṁ.",
  "pli-tv-kd16:2.5.5": "“Na, bhikkhave, ucce mañce sayitabbaṁ.",
  "pli-tv-kd16:2.5.6": "Yo sayeyya, āpatti dukkaṭassā”ti.",
  "pli-tv-kd16:2.5.7": "Tena kho pana samayena aññataro bhikkhu nīce mañce sayanto ahinā daṭṭho hoti.",
  "pli-tv-kd16:2.5.8": "Bhagavato etamatthaṁ ārocesuṁ.",
  "pli-tv-kd16:2.5.9": "“Anujānāmi, bhikkhave, mañcapaṭipādakan”ti.",
  "pli-tv-kd16:2.5.10": "Tena kho pana samayena chabbaggiyā bhikkhū ucce mañcapaṭipādake dhārenti, saha mañcapaṭipādakehi pavedhenti.",
  "pli-tv-kd16:2.5.11": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd16:2.5.12": "“seyyathāpi gihī kāmabhogino”ti.",
  "pli-tv-kd16:2.5.13": "Bhagavato etamatthaṁ ārocesuṁ.",
  "pli-tv-kd16:2.5.14": "“Na, bhikkhave, uccā mañcapaṭipādakā dhāretabbā.",
  "pli-tv-kd16:2.5.15": "Yo dhāreyya, āpatti dukkaṭassa.",
  "pli-tv-kd16:2.5.16": "Anujānāmi, bhikkhave, aṭṭhaṅgulaparamaṁ mañcapaṭipādakan”ti.",
  "pli-tv-kd16:2.6.1": "Tena kho pana samayena saṅghassa suttaṁ uppannaṁ hoti.",
  "pli-tv-kd16:2.6.2": "Bhagavato etamatthaṁ ārocesuṁ.",
  "pli-tv-kd16:2.6.3": "“Anujānāmi, bhikkhave, suttaṁ mañcaṁ veṭhetun”ti.",
  "pli-tv-kd16:2.6.4": "Aṅgāni bahusuttaṁ pariyādiyanti.",
  "pli-tv-kd16:2.6.5": "Bhagavato etamatthaṁ ārocesuṁ.",
  "pli-tv-kd16:2.6.6": "“Anujānāmi, bhikkhave, aṅge vijjhitvā aṭṭhapadakaṁ veṭhetun”ti.",
  "pli-tv-kd16:2.6.7": "Coḷakaṁ uppannaṁ hoti.",
  "pli-tv-kd16:2.6.8": "Bhagavato etamatthaṁ ārocesuṁ.",
  "pli-tv-kd16:2.6.9": "“Anujānāmi, bhikkhave, cimilikaṁ kātun”ti.",
  "pli-tv-kd16:2.6.10": "Tūlikā uppannā hoti.",
  "pli-tv-kd16:2.6.11": "Bhagavato etamatthaṁ ārocesuṁ.",
  "pli-tv-kd16:2.6.12": "“Anujānāmi, bhikkhave, vijaṭetvā bibbohanaṁ kātuṁ.",
  "pli-tv-kd16:2.6.13": "Tīṇi tūlāni—",
  "pli-tv-kd16:2.6.14": "rukkhatūlaṁ, latātūlaṁ, poṭakitūlan”ti.",
  "pli-tv-kd16:2.6.15": "Tena kho pana samayena chabbaggiyā bhikkhū addhakāyikāni bibbohanāni dhārenti.",
  "pli-tv-kd16:2.6.16": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd16:2.6.17": "“seyyathāpi gihī kāmabhogino”ti.",
  "pli-tv-kd16:2.6.18": "Bhagavato etamatthaṁ ārocesuṁ.",
  "pli-tv-kd16:2.6.19": "“Na, bhikkhave, aḍḍhakāyikāni bibbohanāni dhāretabbāni.",
  "pli-tv-kd16:2.6.20": "Yo dhāreyya, āpatti dukkaṭassa.",
  "pli-tv-kd16:2.6.21": "Anujānāmi, bhikkhave, sīsappamāṇaṁ bibbohanaṁ kātun”ti.",
  "pli-tv-kd16:2.7.1": "Tena kho pana samayena rājagahe giraggasamajjo hoti.",
  "pli-tv-kd16:2.7.2": "Manussā mahāmattānaṁ atthāya bhisiyo paṭiyādenti—",
  "pli-tv-kd16:2.7.3": "uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisiṁ.",
  "pli-tv-kd16:2.7.4": "Te vītivatte samajje chaviṁ uppāṭetvā haranti.",
  "pli-tv-kd16:2.7.5": "Addasāsuṁ kho bhikkhū samajjaṭṭhāne bahuṁ uṇṇampi coḷakampi vākampi tiṇampi paṇṇampi chaṭṭitaṁ.",
  "pli-tv-kd16:2.7.6": "Disvāna bhagavato etamatthaṁ ārocesuṁ.",
  "pli-tv-kd16:2.7.7": "“Anujānāmi, bhikkhave, pañca bhisiyo—",
  "pli-tv-kd16:2.7.8": "uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisin”ti.",
  "pli-tv-kd16:2.7.9": "Tena kho pana samayena saṅghassa senāsanaparikkhārikaṁ dussaṁ uppannaṁ hoti.",
  "pli-tv-kd16:2.7.10": "Bhagavato etamatthaṁ ārocesuṁ.",
  "pli-tv-kd16:2.7.11": "“Anujānāmi, bhikkhave, bhisiṁ onandhitun”ti.",
  "pli-tv-kd16:2.7.12": "Tena kho pana samayena bhikkhū mañcabhisiṁ pīṭhe santharanti, pīṭhabhisiṁ mañce santharanti.",
  "pli-tv-kd16:2.7.13": "Bhisiyo paribhijjanti.",
  "pli-tv-kd16:2.7.14": "Bhagavato etamatthaṁ ārocesuṁ.",
  "pli-tv-kd16:2.7.15": "“Anujānāmi, bhikkhave, onaddhamañcaṁ onaddhapīṭhan”ti.",
  "pli-tv-kd16:2.7.16": "Ullokaṁ akaritvā santharanti, heṭṭhato nipatanti …pe…",
  "pli-tv-kd16:2.7.17": "“anujānāmi, bhikkhave, ullokaṁ karitvā santharitvā bhisiṁ onandhitun”ti.",
  "pli-tv-kd16:2.7.18": "Chaviṁ uppāṭetvā haranti …pe…",
  "pli-tv-kd16:2.7.19": "“anujānāmi, bhikkhave, phositun”ti.",
  "pli-tv-kd16:2.7.20": "Harantiyeva …pe…",
  "pli-tv-kd16:2.7.21": "“anujānāmi, bhikkhave, bhattikamman”ti.",
  "pli-tv-kd16:2.7.22": "Harantiyeva …pe…",
  "pli-tv-kd16:2.7.23": "“anujānāmi, bhikkhave, hatthabhattikamman”ti.",
  "pli-tv-kd16:2.7.24": "Harantiyeva …pe…",
  "pli-tv-kd16:2.7.25": "“anujānāmi, bhikkhave, hatthabhattin”ti.",
  "pli-tv-kd16:3.1.0": "3. Setavaṇṇādianujānana",
  "pli-tv-kd16:3.1.1": "Tena kho pana samayena titthiyānaṁ seyyāyo setavaṇṇā honti, kāḷavaṇṇakatā bhūmi, gerukaparikammakatā bhitti.",
  "pli-tv-kd16:3.1.2": "Bahū manussā seyyāpekkhakā gacchanti.",
  "pli-tv-kd16:3.1.3": "Bhagavato etamatthaṁ ārocesuṁ.",
  "pli-tv-kd16:3.1.4": "“Anujānāmi, bhikkhave, vihāre setavaṇṇaṁ kāḷavaṇṇaṁ gerukaparikamman”ti.",
  "pli-tv-kd16:3.1.5": "Tena kho pana samayena pharusāya bhittiyā setavaṇṇo na nipatati.",
  "pli-tv-kd16:3.1.6": "Bhagavato etamatthaṁ ārocesuṁ.",
  "pli-tv-kd16:3.1.7": "“Anujānāmi, bhikkhave, thusapiṇḍaṁ datvā pāṇikāya paṭibāhetvā setavaṇṇaṁ nipātetun”ti.",
  "pli-tv-kd16:3.1.8": "Setavaṇṇo anibandhanīyo hoti …pe…",
  "pli-tv-kd16:3.1.9": "“anujānāmi, bhikkhave, saṇhamattikaṁ datvā pāṇikāya paṭibāhetvā setavaṇṇaṁ nipātetun”ti.",
  "pli-tv-kd16:3.1.10": "Setavaṇṇo anibandhanīyo hoti …pe…",
  "pli-tv-kd16:3.1.11": "“anujānāmi, bhikkhave, ikkāsaṁ piṭṭhamaddan”ti.",
  "pli-tv-kd16:3.1.12": "Tena kho pana samayena pharusāya bhittiyā gerukā na nipatati.",
  "pli-tv-kd16:3.1.13": "Bhagavato etamatthaṁ ārocesuṁ.",
  "pli-tv-kd16:3.1.14": "“Anujānāmi, bhikkhave, thusapiṇḍaṁ datvā pāṇikāya paṭibāhetvā gerukaṁ nipātetun”ti.",
  "pli-tv-kd16:3.1.15": "Gerukā anibandhanīyā hoti …pe…",
  "pli-tv-kd16:3.1.16": "“anujānāmi, bhikkhave, kuṇḍakamattikaṁ datvā pāṇikāya paṭibāhetvā gerukaṁ nipātetun”ti.",
  "pli-tv-kd16:3.1.17": "Gerukā anibandhanīyā hoti …pe…",
  "pli-tv-kd16:3.1.18": "“anujānāmi, bhikkhave, sāsapakuṭṭaṁ sitthatelakan”ti.",
  "pli-tv-kd16:3.1.19": "Accussannaṁ hoti …pe…",
  "pli-tv-kd16:3.1.20": "“anujānāmi, bhikkhave, coḷakena paccuddharitun”ti.",
  "pli-tv-kd16:3.1.21": "Tena kho pana samayena pharusāya bhūmiyā kāḷavaṇṇo na nipatati.",
  "pli-tv-kd16:3.1.22": "Bhagavato etamatthaṁ ārocesuṁ.",
  "pli-tv-kd16:3.1.23": "“Anujānāmi, bhikkhave, thusapiṇḍaṁ datvā pāṇikāya paṭibāhetvā kāḷavaṇṇaṁ nipātetun”ti.",
  "pli-tv-kd16:3.1.24": "Kāḷavaṇṇo anibandhanīyo hoti …pe…",
  "pli-tv-kd16:3.1.25": "“anujānāmi, bhikkhave, gaṇḍumattikaṁ datvā pāṇikāya paṭibāhetvā kāḷavaṇṇaṁ nipātetun”ti.",
  "pli-tv-kd16:3.1.26": "Kāḷavaṇṇo anibandhanīyo hoti …pe…",
  "pli-tv-kd16:3.1.27": "“anujānāmi, bhikkhave, ikkāsaṁ kasāvan”ti.",
  "pli-tv-kd16:3.2.0": "4. Paṭibhānacittapaṭikkhepa",
  "pli-tv-kd16:3.2.1": "Tena kho pana samayena chabbaggiyā bhikkhū vihāre paṭibhānacittaṁ kārāpenti—",
  "pli-tv-kd16:3.2.2": "itthirūpakaṁ purisarūpakaṁ.",
  "pli-tv-kd16:3.2.3": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-kd16:3.2.4": "“seyyathāpi gihī kāmabhogino”ti.",
  "pli-tv-kd16:3.2.5": "Bhagavato etamatthaṁ ārocesuṁ.",
  "pli-tv-kd16:3.2.6": "“Na, bhikkhave, paṭibhānacittaṁ kārāpetabbaṁ—",
  "pli-tv-kd16:3.2.7": "itthirūpakaṁ purisarūpakaṁ.",
  "pli-tv-kd16:3.2.8": "Yo kārāpeyya, āpatti dukkaṭassa.",
  "pli-tv-kd16:3.2.9": "Anujānāmi, bhikkhave, mālākammaṁ latākammaṁ makaradantakaṁ pañcapaṭikan”ti.",
  "pli-tv-kd16:3.3.0": "5. Iṭṭhakācayādianujānana",
  "pli-tv-kd16:3.3.1": "Tena kho pana samayena vihārā nīcavatthukā honti, udakena otthariyyanti.",
  "pli-tv-kd16:3.3.2": "Bhagavato etamatthaṁ ārocesuṁ.",
  "pli-tv-kd16:3.3.3": "“Anujānāmi, bhikkhave, uccavatthukaṁ kātun”ti.",
  "pli-tv-kd16:3.3.4": "Cayo paripatati …pe…",
  "pli-tv-kd16:3.3.5": "“anujānāmi, bhikkhave, cinituṁ tayo caye—",
  "pli-tv-kd16:3.3.6": "iṭṭhakācayaṁ, silācayaṁ, dārucayan”ti.",
  "pli-tv-kd16:3.3.7": "Ārohantā vihaññanti …pe…",
  "pli-tv-kd16:3.3.8": "“anujānāmi, bhikkhave, tayo sopāne—",
  "pli-tv-kd16:3.3.9": "iṭṭhakāsopānaṁ, silāsopānaṁ, dārusopānan”ti.",
  "pli-tv-kd16:3.3.10": "Ārohantā paripatanti …pe…",
  "pli-tv-kd16:3.3.11": "“anujānāmi, bhikkhave, ālambanabāhan”ti.",
  "pli-tv-kd16:3.3.12": "Tena kho pana samayena vihārā āḷakamandā honti.",
  "pli-tv-kd16:3.3.13": "Bhikkhū hiriyanti nipajjituṁ.",
  "pli-tv-kd16:3.3.14": "Bhagavato etamatthaṁ ārocesuṁ.",
  "pli-tv-kd16:3.3.15": "“Anujānāmi, bhikkhave, tirokaraṇin”ti.",
  "pli-tv-kd16:3.3.16": "Tirokaraṇiṁ ukkhipitvā olokenti …pe…",
  "pli-tv-kd16:3.3.17": "“anujānāmi, bhikkhave, aḍḍhakuṭṭakan”ti.",
  "pli-tv-kd16:3.3.18": "Aḍḍhakuṭṭakā uparito olokenti …pe…",
  "pli-tv-kd16:3.3.19": "“anujānāmi, bhikkhave, tayo gabbhe—",
  "pli-tv-kd16:3.3.20": "sivikāgabbhaṁ, nāḷikāgabbhaṁ, hammiyagabbhan”ti.",
  "pli-tv-kd16:3.3.21": "Tena kho pana samayena bhikkhū khuddake vihāre majjhe gabbhaṁ karonti.",
  "pli-tv-kd16:3.3.22": "Upacāro na hoti.",
  "pli-tv-kd16:3.3.23": "Bhagavato etamatthaṁ ārocesuṁ.",
  "pli-tv-kd16:3.3.24": "“Anujānāmi, bhikkhave, khuddake vihāre ekamantaṁ gabbhaṁ kātuṁ, mahallake majjhe”ti.",
  "pli-tv-kd16:3.4.1": "Tena kho pana samayena vihārassa kuṭṭapādo jīrati.",
  "pli-tv-kd16:3.4.2": "Bhagavato etamatthaṁ ārocesuṁ.",
  "pli-tv-kd16:3.4.3": "“Anujānāmi, bhikkhave, kulaṅkapādakan”ti.",
  "pli-tv-kd16:3.4.4": "Vihārassa kuṭṭo ovassati …pe…",
  "pli-tv-kd16:3.4.5": "“anujānāmi, bhikkhave, parittāṇakiṭikaṁ uddasudhan”ti.",
  "pli-tv-kd16:3.4.6": "Tena kho pana samayena aññatarassa bhikkhuno tiṇacchadanā ahi khandhe patati.",
  "pli-tv-kd16:3.4.7": "So bhīto vissaramakāsi.",
  "pli-tv-kd16:3.4.8": "Bhikkhū upadhāvitvā taṁ bhikkhuṁ etadavocuṁ—",
  "pli-tv-kd16:3.4.9": "“kissa tvaṁ, āvuso, vissaramakāsī”ti?",
  "pli-tv-kd16:3.4.10": "Atha kho so bhikkhūnaṁ etamatthaṁ ārocesi.",
  "pli-tv-kd16:3.4.11": "Bhikkhū bhagavato etamatthaṁ ārocesuṁ.",
  "pli-tv-kd16:3.4.12": "“Anujānāmi, bhikkhave, vitānan”ti.",
  "pli-tv-kd16:3.5.1": "Tena kho pana samayena bhikkhū mañcapādepi pīṭhapādepi thavikāyo laggenti.",
  "pli-tv-kd16:3.5.2": "Undūrehipi upacikāhipi khajjanti.",
  "pli-tv-kd16:3.5.3": "Bhagavato etamatthaṁ ārocesuṁ.",
  "pli-tv-kd16:3.5.4": "“Anujānāmi, bhikkhave, bhittikhilaṁ nāgadantakan”ti.",
  "pli-tv-kd16:3.5.5": "Tena kho pana samayena bhikkhū mañcepi pīṭhepi cīvaraṁ nikkhipanti.",
  "pli-tv-kd16:3.5.6": "Cīvaraṁ paribhijji.",
  "pli-tv-kd16:3.5.7": "Bhagavato etamatthaṁ ārocesuṁ.",
  "pli-tv-kd16:3.5.8": "“Anujānāmi, bhikkhave, vihāre cīvaravaṁsaṁ cīvararajjun”ti.",
  "pli-tv-kd16:3.5.9": "Tena kho pana samayena vihārā anāḷindakā honti appaṭissaraṇā.",
  "pli-tv-kd16:3.5.10": "Bhagavato etamatthaṁ ārocesuṁ.",
  "pli-tv-kd16:3.5.11": "“Anujānāmi, bhikkhave, āḷindaṁ paghanaṁ pakuṭṭaṁ osārakan”ti.",
  "pli-tv-kd16:3.5.12": "Āḷindā pākaṭā honti.",
  "pli-tv-kd16:3.5.13": "Bhikkhū hiriyanti nipajjituṁ …pe…",
  "pli-tv-kd16:3.5.14": "“anujānāmi, bhikkhave, saṁsaraṇakiṭikaṁ ugghāṭanakiṭikan”ti.",
  "pli-tv-kd16:3.6.0": "6. Upaṭṭhānasālāanujānana",
  "pli-tv-kd16:3.6.1": "Tena kho pana samayena bhikkhū ajjhokāse bhattavissaggaṁ karontā sītenapi uṇhenapi kilamanti.",
  "pli-tv-kd16:3.6.2": "Bhagavato etamatthaṁ ārocesuṁ.",
  "pli-tv-kd16:3.6.3": "“Anujānāmi, bhikkhave, upaṭṭhānasālan”ti.",
  "pli-tv-kd16:3.6.4": "Upaṭṭhānasālā nīcavatthukā hoti, udakena otthariyyati …pe…",
  "pli-tv-kd16:3.6.5": "“anujānāmi, bhikkhave, uccavatthukaṁ kātun”ti.",
  "pli-tv-kd16:3.6.6": "Cayo paripatati …pe…",
  "pli-tv-kd16:3.6.7": "“anujānāmi, bhikkhave, cinituṁ tayo caye—",
  "pli-tv-kd16:3.6.8": "iṭṭhakācayaṁ, silācayaṁ, dārucayan”ti.",
  "pli-tv-kd16:3.6.9": "Ārohantā vihaññanti …pe…",
  "pli-tv-kd16:3.6.10": "“anujānāmi, bhikkhave, tayo sopāne—",
  "pli-tv-kd16:3.6.11": "iṭṭhakāsopānaṁ, silāsopānaṁ, dārusopānan”ti.",
  "pli-tv-kd16:3.6.12": "Ārohantā paripatanti …pe…",
  "pli-tv-kd16:3.6.13": "“anujānāmi, bhikkhave, ālambanabāhan”ti.",
  "pli-tv-kd16:3.6.14": "Upaṭṭhānasālāya tiṇacuṇṇaṁ paripatati …pe…",
  "pli-tv-kd16:3.6.15": "“anujānāmi, bhikkhave, ogumphetvā ullittāvalittaṁ kātuṁ—",
  "pli-tv-kd16:3.6.16": "setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajjun”ti.",
  "pli-tv-kd16:3.6.17": "Tena kho pana samayena bhikkhū ajjhokāse chamāya cīvaraṁ pattharanti.",
  "pli-tv-kd16:3.6.18": "Cīvaraṁ paṁsukitaṁ hoti.",
  "pli-tv-kd16:3.6.19": "Bhagavato etamatthaṁ ārocesuṁ.",
  "pli-tv-kd16:3.6.20": "“Anujānāmi, bhikkhave, ajjhokāse cīvaravaṁsaṁ cīvararajjun”ti.",
  "pli-tv-kd16:3.7.1": "Pānīyaṁ otappati …pe…",
  "pli-tv-kd16:3.7.2": "“anujānāmi, bhikkhave, pānīyasālaṁ pānīyamaṇḍapan”ti.",
  "pli-tv-kd16:3.7.3": "Pānīyasālā nīcavatthukā hoti, udakena otthariyyati …pe…",
  "pli-tv-kd16:3.7.4": "“anujānāmi, bhikkhave, uccavatthukaṁ kātun”ti.",
  "pli-tv-kd16:3.7.5": "Cayo paripatati …pe…",
  "pli-tv-kd16:3.7.6": "“anujānāmi, bhikkhave, cinituṁ tayo caye—",
  "pli-tv-kd16:3.7.7": "iṭṭhakācayaṁ, silācayaṁ, dārucayan”ti.",
  "pli-tv-kd16:3.7.8": "Ārohantā vihaññanti …pe…",
  "pli-tv-kd16:3.7.9": "“anujānāmi, bhikkhave, tayo sopāne—",
  "pli-tv-kd16:3.7.10": "iṭṭhakāsopānaṁ, silāsopānaṁ, dārusopānan”ti.",
  "pli-tv-kd16:3.7.11": "Ārohantā paripatanti …pe…",
  "pli-tv-kd16:3.7.12": "“anujānāmi, bhikkhave, ālambanabāhan”ti.",
  "pli-tv-kd16:3.7.13": "Pānīyasālāya tiṇacuṇṇaṁ paripatati …pe…",
  "pli-tv-kd16:3.7.14": "“anujānāmi, bhikkhave, ogumphetvā ullittāvalittaṁ kātuṁ—",
  "pli-tv-kd16:3.7.15": "setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajjun”ti.",
  "pli-tv-kd16:3.7.16": "Pānīyabhājanaṁ na saṁvijjati …pe…",
  "pli-tv-kd16:3.7.17": "“anujānāmi, bhikkhave, pānīyasaṅkhaṁ pānīyasarāvakan”ti.",
  "pli-tv-kd16:3.8.0": "7. Pākārādianujānana",
  "pli-tv-kd16:3.8.1": "Tena kho pana samayena vihārā aparikkhittā honti.",
  "pli-tv-kd16:3.8.2": "Bhagavato etamatthaṁ ārocesuṁ.",
  "pli-tv-kd16:3.8.3": "“Anujānāmi, bhikkhave, parikkhipituṁ tayo pākāre—",
  "pli-tv-kd16:3.8.4": "iṭṭhakāpākāraṁ, silāpākāraṁ, dārupākāran”ti.",
  "pli-tv-kd16:3.8.5": "Koṭṭhako na hoti …pe…",
  "pli-tv-kd16:3.8.6": "“anujānāmi, bhikkhave, koṭṭhakan”ti.",
  "pli-tv-kd16:3.8.7": "Koṭṭhako nīcavatthuko hoti, udakena otthariyyati …pe…",
  "pli-tv-kd16:3.8.8": "“anujānāmi, bhikkhave, uccavatthukaṁ kātun”ti.",
  "pli-tv-kd16:3.8.9": "Koṭṭhakassa kavāṭaṁ na hoti …pe…",
  "pli-tv-kd16:3.8.10": "“anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajjun”ti.",
  "pli-tv-kd16:3.8.11": "Koṭṭhake tiṇacuṇṇaṁ paripatati …pe…",
  "pli-tv-kd16:3.8.12": "“anujānāmi, bhikkhave, ogumphetvā ullittāvalittaṁ kātuṁ—",
  "pli-tv-kd16:3.8.13": "setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”ti.",
  "pli-tv-kd16:3.8.14": "Tena kho pana samayena pariveṇaṁ cikkhallaṁ hoti.",
  "pli-tv-kd16:3.8.15": "Bhagavato etamatthaṁ ārocesuṁ.",
  "pli-tv-kd16:3.8.16": "“Anujānāmi, bhikkhave, marumbaṁ upakiritun”ti.",
  "pli-tv-kd16:3.8.17": "Na pariyāpuṇanti …pe…",
  "pli-tv-kd16:3.8.18": "“anujānāmi, bhikkhave, padarasilaṁ nikkhipitun”ti.",
  "pli-tv-kd16:3.8.19": "Udakaṁ santiṭṭhati …pe…",
  "pli-tv-kd16:3.8.20": "“anujānāmi, bhikkhave, udakaniddhamanan”ti.",
  "pli-tv-kd16:3.9.1": "Tena kho pana samayena bhikkhū pariveṇe tahaṁ tahaṁ aggiṭṭhānaṁ karonti.",
  "pli-tv-kd16:3.9.2": "Pariveṇaṁ uklāpaṁ hoti.",
  "pli-tv-kd16:3.9.3": "Bhagavato etamatthaṁ ārocesuṁ.",
  "pli-tv-kd16:3.9.4": "“Anujānāmi, bhikkhave, ekamantaṁ aggisālaṁ kātun”ti.",
  "pli-tv-kd16:3.9.5": "Aggisālā nīcavatthukā hoti, udakena otthariyyati …pe…",
  "pli-tv-kd16:3.9.6": "“anujānāmi, bhikkhave, uccavatthukaṁ kātun”ti.",
  "pli-tv-kd16:3.9.7": "Cayo paripatati …pe…",
  "pli-tv-kd16:3.9.8": "“anujānāmi, bhikkhave, cinituṁ tayo caye—",
  "pli-tv-kd16:3.9.9": "iṭṭhakācayaṁ, silācayaṁ, dārucayan”ti.",
  "pli-tv-kd16:3.9.10": "Ārohantā vihaññanti …pe…",
  "pli-tv-kd16:3.9.11": "“anujānāmi, bhikkhave, tayo sopāne—",
  "pli-tv-kd16:3.9.12": "iṭṭhakāsopānaṁ, silāsopānaṁ, dārusopānan”ti.",
  "pli-tv-kd16:3.9.13": "Ārohantā paripatanti …pe…",
  "pli-tv-kd16:3.9.14": "“anujānāmi, bhikkhave, ālambanabāhan”ti.",
  "pli-tv-kd16:3.9.15": "Aggisālāya kavāṭaṁ na hoti …pe…",
  "pli-tv-kd16:3.9.16": "“anujānāmi, bhikkhave, kavāṭaṁ piṭṭhasaṅghāṭaṁ udukkhalikaṁ uttarapāsakaṁ aggaḷavaṭṭiṁ kapisīsakaṁ sūcikaṁ ghaṭikaṁ tāḷacchiddaṁ āviñchanacchiddaṁ āviñchanarajjun”ti.",
  "pli-tv-kd16:3.9.17": "Aggisālāya tiṇacuṇṇaṁ paripatati …pe…",
  "pli-tv-kd16:3.9.18": "“anujānāmi, bhikkhave, ogumphetvā ullittāvalittaṁ kātuṁ—",
  "pli-tv-kd16:3.9.19": "setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ cīvaravaṁsaṁ cīvararajjun”ti.",
  "pli-tv-kd16:3.10.0": "8. Ārāmaparikkhepaanujānana",
  "pli-tv-kd16:3.10.1": "Tena kho pana samayena ārāmo aparikkhitto hoti.",
  "pli-tv-kd16:3.10.2": "Ajakāpi pasukāpi uparope viheṭhenti.",
  "pli-tv-kd16:3.10.3": "Bhagavato etamatthaṁ ārocesuṁ.",
  "pli-tv-kd16:3.10.4": "“Anujānāmi, bhikkhave, parikkhipituṁ tayo vāṭe—",
  "pli-tv-kd16:3.10.5": "veḷuvāṭaṁ, kaṇḍakavāṭaṁ, parikkhan”ti.",
  "pli-tv-kd16:3.10.6": "Koṭṭhako na hoti.",
  "pli-tv-kd16:3.10.7": "Tatheva ajakāpi pasukāpi uparope viheṭhenti …pe…",
  "pli-tv-kd16:3.10.8": "“anujānāmi, bhikkhave, koṭṭhakaṁ apesiṁ yamakakavāṭaṁ toraṇaṁ palighan”ti.",
  "pli-tv-kd16:3.10.9": "Koṭṭhake tiṇacuṇṇaṁ paripatati …pe…",
  "pli-tv-kd16:3.10.10": "“anujānāmi, bhikkhave, ogumphetvā ullittāvalittaṁ kātuṁ—",
  "pli-tv-kd16:3.10.11": "setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”ti.",
  "pli-tv-kd16:3.10.12": "Ārāmo cikkhallo hoti …pe…",
  "pli-tv-kd16:3.10.13": "“anujānāmi, bhikkhave, marumbaṁ upakiritun”ti.",
  "pli-tv-kd16:3.10.14": "Na pariyāpuṇanti …pe…",
  "pli-tv-kd16:3.10.15": "“anujānāmi, bhikkhave, padarasilaṁ nikkhipitun”ti.",
  "pli-tv-kd16:3.10.16": "Udakaṁ santiṭṭhati …pe…",
  "pli-tv-kd16:3.10.17": "“anujānāmi, bhikkhave, udakaniddhamanan”ti.",
  "pli-tv-kd16:3.11.1": "Tena kho pana samayena rājā māgadho seniyo bimbisāro saṅghassa atthāya sudhāmattikālepanaṁ pāsādaṁ kāretukāmo hoti.",
  "pli-tv-kd16:3.11.2": "Atha kho bhikkhūnaṁ etadahosi—",
  "pli-tv-kd16:3.11.3": "“kiṁ nu kho bhagavatā chadanaṁ anuññātaṁ, kiṁ ananuññātan”ti.",
  "pli-tv-kd16:3.11.4": "Bhagavato etamatthaṁ ārocesuṁ.",
  "pli-tv-kd16:3.11.5": "“Anujānāmi, bhikkhave, pañca chadanāni—",
  "pli-tv-kd16:3.11.6": "iṭṭhakāchadanaṁ, silāchadanaṁ, sudhāchadanaṁ, tiṇacchadanaṁ, paṇṇacchadanan”ti.",
  "pli-tv-kd16:3.11.7": "Paṭhamabhāṇavāro niṭṭhito.",
  "pli-tv-kd16:4.1.0": "1. Anāthapiṇḍikavatthu",
  "pli-tv-kd16:4.1.1": "Tena kho pana samayena anāthapiṇḍiko gahapati rājagahakassa seṭṭhissa bhaginipatiko hoti.",
  "pli-tv-kd16:4.1.2": "Atha kho anāthapiṇḍiko gahapati rājagahaṁ agamāsi kenacideva karaṇīyena.",
  "pli-tv-kd16:4.1.3": "Tena kho pana samayena rājagahakena seṭṭhinā svātanāya buddhappamukho saṅgho nimantito hoti.",
  "pli-tv-kd16:4.1.4": "Atha kho rājagahako seṭṭhī dāse ca kammakāre ca āṇāpesi—",
  "pli-tv-kd16:4.1.5": "“tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā”ti.",
  "pli-tv-kd16:4.1.6": "Atha kho anāthapiṇḍikassa gahapatissa etadahosi—",
  "pli-tv-kd16:4.1.7": "“pubbe khvāyaṁ gahapati mayi āgate sabbakiccāni nikkhipitvā mamaññeva saddhiṁ paṭisammodati.",
  "pli-tv-kd16:4.1.8": "Sodānāyaṁ vikkhittarūpo dāse ca kammakāre ca āṇāpesi—",
  "pli-tv-kd16:4.1.9": "‘tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā’ti.",
  "pli-tv-kd16:4.1.10": "Kiṁ nu kho imassa gahapatissa āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā”ti?",
  "pli-tv-kd16:4.2.1": "Atha kho rājagahako seṭṭhī dāse ca kammakāre ca āṇāpetvā yena anāthapiṇḍiko gahapati tenupasaṅkami, upasaṅkamitvā anāthapiṇḍikena gahapatinā saddhiṁ paṭisammoditvā ekamantaṁ nisīdi.",
  "pli-tv-kd16:4.2.2": "Ekamantaṁ nisinnaṁ kho rājagahakaṁ seṭṭhiṁ anāthapiṇḍiko gahapati etadavoca—",
  "pli-tv-kd16:4.2.3": "“pubbe kho tvaṁ, gahapati, mayi āgate sabbakiccāni nikkhipitvā mamaññeva saddhiṁ paṭisammodasi.",
  "pli-tv-kd16:4.2.4": "Sodāni tvaṁ vikkhittarūpo dāse ca kammakāre ca āṇāpesi—",
  "pli-tv-kd16:4.2.5": "‘tena hi, bhaṇe, kālasseva uṭṭhāya yāguyo pacatha, bhattāni pacatha, sūpāni sampādetha, uttaribhaṅgāni sampādethā’ti.",
  "pli-tv-kd16:4.2.6": "Kiṁ nu kho te, gahapati, āvāho vā bhavissati, vivāho vā bhavissati, mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā”ti?",
  "pli-tv-kd16:4.2.7": "“Na me, gahapati, āvāho vā bhavissati, nāpi vivāho vā bhavissati, nāpi rājā vā māgadho seniyo bimbisāro nimantito svātanāya saddhiṁ balakāyena;",
  "pli-tv-kd16:4.2.8": "api ca me mahāyañño paccupaṭṭhito;",
  "pli-tv-kd16:4.2.9": "svātanāya buddhappamukho saṅgho nimantito”ti.",
  "pli-tv-kd16:4.2.10": "“Buddhoti tvaṁ, gahapati, vadesī”ti?",
  "pli-tv-kd16:4.2.11": "“Buddho tyāhaṁ, gahapati, vadāmī”ti.",
  "pli-tv-kd16:4.2.12": "“Buddhoti tvaṁ, gahapati, vadesī”ti?",
  "pli-tv-kd16:4.2.13": "“Buddho tyāhaṁ, gahapati, vadāmī”ti.",
  "pli-tv-kd16:4.2.14": "“Buddhoti tvaṁ, gahapati, vadesī”ti?",
  "pli-tv-kd16:4.2.15": "“Buddho tyāhaṁ, gahapati, vadāmī”ti.",
  "pli-tv-kd16:4.2.16": "“Ghosopi kho eso, gahapati, dullabho lokasmiṁ yadidaṁ—",
  "pli-tv-kd16:4.2.17": "buddho buddhoti.",
  "pli-tv-kd16:4.2.18": "Sakkā nu kho, gahapati, imaṁ kālaṁ taṁ bhagavantaṁ dassanāya upasaṅkamituṁ arahantaṁ sammāsambuddhan”ti?",
  "pli-tv-kd16:4.2.19": "“Akālo kho, gahapati, imaṁ kālaṁ taṁ bhagavantaṁ dassanāya upasaṅkamituṁ arahantaṁ sammāsambuddhaṁ.",
  "pli-tv-kd16:4.2.20": "Svedāni tvaṁ kālena taṁ bhagavantaṁ dassanāya upasaṅkamissasi arahantaṁ sammāsambuddhan”ti.",
  "pli-tv-kd16:4.2.21": "Atha kho anāthapiṇḍiko gahapati—",
  "pli-tv-kd16:4.2.22": "svedānāhaṁ kālena taṁ bhagavantaṁ dassanāya upasaṅkamissāmi arahantaṁ sammāsambuddhanti—",
  "pli-tv-kd16:4.2.23": "buddhagatāya satiyā nipajjitvā rattiyā sudaṁ tikkhattuṁ vuṭṭhāsi pabhātaṁ maññamāno.",
  "pli-tv-kd16:4.3.1": "Atha kho anāthapiṇḍiko gahapati yena sivakadvāraṁ tenupasaṅkami.",
  "pli-tv-kd16:4.3.2": "Amanussā dvāraṁ vivariṁsu.",
  "pli-tv-kd16:4.3.3": "Atha kho anāthapiṇḍikassa gahapatissa nagaramhā nikkhantassa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi;",
  "pli-tv-kd16:4.3.4": "tatova puna nivattitukāmo ahosi.",
  "pli-tv-kd16:4.3.5": "Atha kho sivako yakkho antarahito saddamanussāvesi—",
  "pli-tv-kd16:4.3.6": "“Sataṁ hatthī sataṁ assā,",
  "pli-tv-kd16:4.3.7": "Sataṁ assatarīrathā;",
  "pli-tv-kd16:4.3.8": "Sataṁ kaññāsahassāni,",
  "pli-tv-kd16:4.3.9": "Āmukkamaṇikuṇḍalā;",
  "pli-tv-kd16:4.3.10": "Ekassa padavītihārassa,",
  "pli-tv-kd16:4.3.11": "Kalaṁ nāgghanti soḷasiṁ.",
  "pli-tv-kd16:4.3.12": "Abhikkama gahapati abhikkama gahapati,",
  "pli-tv-kd16:4.3.13": "Abhikkantaṁ te seyyo no paṭikkantan”ti.",
  "pli-tv-kd16:4.3.14": "Atha kho anāthapiṇḍikassa gahapatissa andhakāro antaradhāyi, āloko pāturahosi.",
  "pli-tv-kd16:4.3.15": "Yaṁ ahosi bhayaṁ chambhitattaṁ lomahaṁso so paṭippassambhi.",
  "pli-tv-kd16:4.3.16": "Dutiyampi kho …pe…",
  "pli-tv-kd16:4.3.17": "tatiyampi kho …",
  "pli-tv-kd16:4.3.18": "anāthapiṇḍikassa gahapatissa āloko antaradhāyi, andhakāro pāturahosi, bhayaṁ chambhitattaṁ lomahaṁso udapādi, tatova puna nivattitukāmo ahosi.",
  "pli-tv-kd16:4.3.19": "Tatiyampi kho sivako yakkho antarahito saddamanussāvesi—",
  "pli-tv-kd16:4.3.20": "“Sataṁ hatthī sataṁ assā,",
  "pli-tv-kd16:4.3.21": "Sataṁ assatarīrathā;",
  "pli-tv-kd16:4.3.22": "Sataṁ kaññāsahassāni,",
  "pli-tv-kd16:4.3.23": "Āmukkamaṇikuṇḍalā;",
  "pli-tv-kd16:4.3.24": "Ekassa padavītihārassa,",
  "pli-tv-kd16:4.3.25": "Kalaṁ nāgghanti soḷasiṁ.",
  "pli-tv-kd16:4.3.26": "Abhikkama gahapati abhikkama gahapati,",
  "pli-tv-kd16:4.3.27": "Abhikkantaṁ te seyyo no paṭikkantan”ti.",
  "pli-tv-kd16:4.3.28": "Tatiyampi kho anāthapiṇḍikassa gahapatissa andhakāro antaradhāyi, āloko pāturahosi, yaṁ ahosi bhayaṁ chambhitattaṁ lomahaṁso, so paṭippassambhi.",
  "pli-tv-kd16:4.4.1": "Atha kho anāthapiṇḍiko gahapati yena sītavanaṁ tenupasaṅkami.",
  "pli-tv-kd16:4.4.2": "Tena kho pana samayena bhagavā rattiyā paccūsasamayaṁ paccuṭṭhāya ajjhokāse caṅkamati.",
  "pli-tv-kd16:4.4.3": "Addasā kho bhagavā anāthapiṇḍikaṁ gahapatiṁ dūratova āgacchantaṁ.",
  "pli-tv-kd16:4.4.4": "Disvāna caṅkamā orohitvā paññatte āsane nisīdi.",
  "pli-tv-kd16:4.4.5": "Nisajja kho bhagavā anāthapiṇḍikaṁ gahapatiṁ etadavoca—",
  "pli-tv-kd16:4.4.6": "“ehi, sudattā”ti.",
  "pli-tv-kd16:4.4.7": "Atha kho anāthapiṇḍiko gahapati—",
  "pli-tv-kd16:4.4.8": "“nāmena maṁ bhagavā ālapatī”ti—",
  "pli-tv-kd16:4.4.9": "haṭṭho udaggo yena bhagavā tenupasaṅkami, upasaṅkamitvā bhagavato pādesu sirasā nipatitvā bhagavantaṁ etadavoca—",
  "pli-tv-kd16:4.4.10": "“kacci, bhante, bhagavā sukhaṁ sayitthā”ti?",
  "pli-tv-kd16:4.4.11": "“Sabbadā ve sukhaṁ seti,",
  "pli-tv-kd16:4.4.12": "brāhmaṇo parinibbuto;",
  "pli-tv-kd16:4.4.13": "Yo na limpati kāmesu,",
  "pli-tv-kd16:4.4.14": "sītibhūto nirūpadhi.",
  "pli-tv-kd16:4.4.15": "Sabbā āsattiyo chetvā,",
  "pli-tv-kd16:4.4.16": "vineyya hadaye daraṁ;",
  "pli-tv-kd16:4.4.17": "Upasanto sukhaṁ seti,",
  "pli-tv-kd16:4.4.18": "santiṁ pappuyya cetasā”ti.",
  "pli-tv-kd16:4.5.1": "Atha kho bhagavā anāthapiṇḍikassa gahapatissa anupubbiṁ kathaṁ kathesi, seyyathidaṁ—",
  "pli-tv-kd16:4.5.2": "dānakathaṁ sīlakathaṁ saggakathaṁ, kāmānaṁ ādīnavaṁ okāraṁ saṅkilesaṁ, nekkhamme ānisaṁsaṁ pakāsesi.",
  "pli-tv-kd16:4.5.3": "Yadā bhagavā aññāsi anāthapiṇḍikaṁ gahapatiṁ kallacittaṁ muducittaṁ vinīvaraṇacittaṁ udaggacittaṁ pasannacittaṁ, atha yā buddhānaṁ sāmukkaṁsikā dhammadesanā taṁ pakāsesi—",
  "pli-tv-kd16:4.5.4": "dukkhaṁ, samudayaṁ, nirodhaṁ, maggaṁ.",
  "pli-tv-kd16:4.5.5": "Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya;",
  "pli-tv-kd16:4.5.6": "evameva anāthapiṇḍikassa gahapatissa tasmiṁyeva āsane virajaṁ vītamalaṁ dhammacakkhuṁ udapādi—",
  "pli-tv-kd16:4.5.7": "“yaṁ kiñci samudayadhammaṁ sabbaṁ taṁ nirodhadhamman”ti.",
  "pli-tv-kd16:4.5.8": "Atha kho anāthapiṇḍiko gahapati diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca—",
  "pli-tv-kd16:4.5.9": "“abhikkantaṁ, bhante, abhikkantaṁ, bhante.",
  "pli-tv-kd16:4.5.10": "Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—",
  "pli-tv-kd16:4.5.11": "‘cakkhumanto rūpāni dakkhantī’ti;",
  "pli-tv-kd16:4.5.12": "evamevaṁ bhagavatā anekapariyāyena dhammo pakāsito.",
  "pli-tv-kd16:4.5.13": "Esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṅghañca.",
  "pli-tv-kd16:4.5.14": "Upāsakaṁ maṁ bhagavā dhāretu ajjatagge pāṇupetaṁ saraṇaṁ gataṁ.",
  "pli-tv-kd16:4.5.15": "Adhivāsetu ca me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd16:4.5.16": "Adhivāsesi bhagavā tuṇhībhāvena.",
  "pli-tv-kd16:4.5.17": "Atha kho anāthapiṇḍiko gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd16:4.6.1": "Assosi kho rājagahako seṭṭhī—",
  "pli-tv-kd16:4.6.2": "“anāthapiṇḍikena kira gahapatinā svātanāya buddhappamukho saṅgho nimantito”ti.",
  "pli-tv-kd16:4.6.3": "Atha kho rājagahako seṭṭhī anāthapiṇḍikaṁ gahapatiṁ etadavoca—",
  "pli-tv-kd16:4.6.4": "“tayā kira, gahapati, svātanāya buddhappamukho saṅgho nimantito.",
  "pli-tv-kd16:4.6.5": "Tvañcāsi āgantuko.",
  "pli-tv-kd16:4.6.6": "Demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī”ti.",
  "pli-tv-kd16:4.6.7": "“Alaṁ, gahapati, atthi me veyyāyikaṁ yenāhaṁ buddhappamukhassa saṅghassa bhattaṁ karissāmī”ti.",
  "pli-tv-kd16:4.6.8": "Assosi kho rājagahako negamo—",
  "pli-tv-kd16:4.6.9": "“anāthapiṇḍikena kira gahapatinā svātanāya buddhappamukho saṅgho nimantito”ti.",
  "pli-tv-kd16:4.6.10": "Atha kho rājagahako negamo anāthapiṇḍikaṁ gahapatiṁ etadavoca—",
  "pli-tv-kd16:4.6.11": "“tayā kira, gahapati, svātanāya buddhappamukho saṅgho nimantito.",
  "pli-tv-kd16:4.6.12": "Tvañcāsi āgantuko.",
  "pli-tv-kd16:4.6.13": "Demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī”ti.",
  "pli-tv-kd16:4.6.14": "“Alaṁ, ayya;",
  "pli-tv-kd16:4.6.15": "atthi me veyyāyikaṁ yenāhaṁ buddhappamukhassa saṅghassa bhattaṁ karissāmī”ti.",
  "pli-tv-kd16:4.6.16": "Assosi kho rājā māgadho seniyo bimbisāro—",
  "pli-tv-kd16:4.6.17": "“anāthapiṇḍikena kira gahapatinā svātanāya buddhappamukho saṅgho nimantito”ti.",
  "pli-tv-kd16:4.6.18": "Atha kho rājā māgadho seniyo bimbisāro anāthapiṇḍikaṁ gahapatiṁ etadavoca—",
  "pli-tv-kd16:4.6.19": "“tayā kira, gahapati, svātanāya buddhappamukho saṅgho nimantito.",
  "pli-tv-kd16:4.6.20": "Tvañcāsi āgantuko.",
  "pli-tv-kd16:4.6.21": "Demi te, gahapati, veyyāyikaṁ yena tvaṁ buddhappamukhassa saṅghassa bhattaṁ kareyyāsī”ti.",
  "pli-tv-kd16:4.6.22": "“Alaṁ, deva;",
  "pli-tv-kd16:4.6.23": "atthi me veyyāyikaṁ yenāhaṁ buddhappamukhassa saṅghassa bhattaṁ karissāmī”ti.",
  "pli-tv-kd16:4.7.1": "Atha kho anāthapiṇḍiko gahapati tassā rattiyā accayena rājagahakassa seṭṭhissa nivesane paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—",
  "pli-tv-kd16:4.7.2": "“kālo, bhante, niṭṭhitaṁ bhattan”ti.",
  "pli-tv-kd16:4.7.3": "Atha kho bhagavā pubbaṇhasamayaṁ nivāsetvā pattacīvaramādāya yena rājagahakassa seṭṭhissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd16:4.7.4": "Atha kho anāthapiṇḍiko gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi.",
  "pli-tv-kd16:4.7.5": "Ekamantaṁ nisinno kho anāthapiṇḍiko gahapati bhagavantaṁ etadavoca—",
  "pli-tv-kd16:4.7.6": "“adhivāsetu me, bhante, bhagavā sāvatthiyaṁ vassāvāsaṁ saddhiṁ bhikkhusaṅghenā”ti.",
  "pli-tv-kd16:4.7.7": "“Suññāgāre kho, gahapati, tathāgatā abhiramantī”ti.",
  "pli-tv-kd16:4.7.8": "“Aññātaṁ, bhagavā, aññātaṁ, sugatā”ti.",
  "pli-tv-kd16:4.7.9": "Atha kho bhagavā anāthapiṇḍikaṁ gahapatiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi.",
  "pli-tv-kd16:4.8.1": "Tena kho pana samayena anāthapiṇḍiko gahapati bahumitto hoti bahusahāyo ādeyyavāco.",
  "pli-tv-kd16:4.8.2": "Atha kho anāthapiṇḍiko gahapati rājagahe taṁ karaṇīyaṁ tīretvā yena sāvatthi tena pakkāmi.",
  "pli-tv-kd16:4.8.3": "Atha kho anāthapiṇḍiko gahapati antarāmagge manusse āṇāpesi—",
  "pli-tv-kd16:4.8.4": "“ārāme, ayyā, karotha, vihāre patiṭṭhāpetha, dānāni paṭṭhapetha.",
  "pli-tv-kd16:4.8.5": "Buddho loke uppanno.",
  "pli-tv-kd16:4.8.6": "So ca mayā bhagavā nimantito iminā maggena āgacchissatī”ti.",
  "pli-tv-kd16:4.8.7": "Atha kho te manussā anāthapiṇḍikena gahapatinā uyyojitā ārāme akaṁsu, vihāre patiṭṭhāpesuṁ, dānāni paṭṭhapesuṁ.",
  "pli-tv-kd16:4.8.8": "Atha kho anāthapiṇḍiko gahapati sāvatthiṁ gantvā samantā sāvatthiṁ anuvilokesi—",
  "pli-tv-kd16:4.8.9": "“kattha nu kho bhagavā vihareyya?",
  "pli-tv-kd16:4.8.10": "Yaṁ assa gāmato neva atidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ, rattiṁ appasaddaṁ, appanigghosaṁ, vijanavātaṁ, manussarāhasseyyakaṁ, paṭisallānasāruppan”ti.",
  "pli-tv-kd16:4.9.1": "Addasā kho anāthapiṇḍiko gahapati jetassa kumārassa uyyānaṁ—",
  "pli-tv-kd16:4.9.2": "gāmato neva atidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ, rattiṁ appasaddaṁ, appanigghosaṁ, vijanavātaṁ, manussarāhasseyyakaṁ, paṭisallānasāruppaṁ.",
  "pli-tv-kd16:4.9.3": "Disvāna yena jeto kumāro tenupasaṅkami, upasaṅkamitvā jetaṁ kumāraṁ etadavoca—",
  "pli-tv-kd16:4.9.4": "“dehi me, ayyaputta, uyyānaṁ ārāmaṁ kātun”ti.",
  "pli-tv-kd16:4.9.5": "“Adeyyo, gahapati, ārāmo api koṭisantharenā”ti.",
  "pli-tv-kd16:4.9.6": "“Gahito, ayyaputta, ārāmo”ti.",
  "pli-tv-kd16:4.9.7": "“Na, gahapati, gahito ārāmo”ti.",
  "pli-tv-kd16:4.9.8": "“Gahito na gahito”ti vohārike mahāmatte pucchiṁsu.",
  "pli-tv-kd16:4.9.9": "Mahāmattā evamāhaṁsu—",
  "pli-tv-kd16:4.9.10": "“yato tayā, ayyaputta, aggho kato, gahito ārāmo”ti.",
  "pli-tv-kd16:4.9.11": "Atha kho anāthapiṇḍiko gahapati sakaṭehi hiraññaṁ nibbāhāpetvā jetavanaṁ koṭisantharaṁ santharāpesi.",
  "pli-tv-kd16:4.10.1": "Sakiṁ nīhaṭaṁ hiraññaṁ thokassa okāsassa koṭṭhakasāmantā nappahoti.",
  "pli-tv-kd16:4.10.2": "Atha kho anāthapiṇḍiko gahapati manusse āṇāpesi—",
  "pli-tv-kd16:4.10.3": "“gacchatha, bhaṇe, hiraññaṁ āharatha;",
  "pli-tv-kd16:4.10.4": "imaṁ okāsaṁ santharissāmā”ti.",
  "pli-tv-kd16:4.10.5": "Atha kho jetassa kumārassa etadahosi—",
  "pli-tv-kd16:4.10.6": "“na kho idaṁ orakaṁ bhavissati, yathāyaṁ gahapati tāva bahuṁ hiraññaṁ pariccajatī”ti.",
  "pli-tv-kd16:4.10.7": "Anāthapiṇḍikaṁ gahapatiṁ etadavoca—",
  "pli-tv-kd16:4.10.8": "“alaṁ, gahapati;",
  "pli-tv-kd16:4.10.9": "mā taṁ okāsaṁ santharāpesi.",
  "pli-tv-kd16:4.10.10": "Dehi me etaṁ okāsaṁ.",
  "pli-tv-kd16:4.10.11": "Mametaṁ dānaṁ bhavissatī”ti.",
  "pli-tv-kd16:4.10.12": "Atha kho anāthapiṇḍiko gahapati—",
  "pli-tv-kd16:4.10.13": "ayaṁ kho jeto kumāro abhiññāto ñātamanusso;",
  "pli-tv-kd16:4.10.14": "mahatthiko kho pana evarūpānaṁ ñātamanussānaṁ imasmiṁ dhammavinaye pasādoti—",
  "pli-tv-kd16:4.10.15": "taṁ okāsaṁ jetassa kumārassa pādāsi.",
  "pli-tv-kd16:4.10.16": "Atha kho jeto kumāro tasmiṁ okāse koṭṭhakaṁ māpesi.",
  "pli-tv-kd16:4.10.17": "Atha kho anāthapiṇḍiko gahapati jetavane vihāre kārāpesi, pariveṇāni kārāpesi, koṭṭhake kārāpesi, upaṭṭhānasālāyo kārāpesi, aggisālāyo kārāpesi, kappiyakuṭiyo kārāpesi, vaccakuṭiyo kārāpesi, caṅkame kārāpesi, caṅkamanasālāyo kārāpesi, udapāne kārāpesi, udapānasālāyo kārāpesi, jantāghare kārāpesi, jantāgharasālāyo kārāpesi, pokkharaṇiyo kārāpesi, maṇḍape kārāpesi.",
  "pli-tv-kd16:5.1.0": "2. Navakammadāna",
  "pli-tv-kd16:5.1.1": "Atha kho bhagavā rājagahe yathābhirantaṁ viharitvā yena vesālī tena cārikaṁ pakkāmi.",
  "pli-tv-kd16:5.1.2": "Anupubbena cārikaṁ caramāno yena vesālī tadavasari.",
  "pli-tv-kd16:5.1.3": "Tatra sudaṁ bhagavā vesāliyaṁ viharati mahāvane kūṭāgārasālāyaṁ.",
  "pli-tv-kd16:5.1.4": "Tena kho pana samayena manussā sakkaccaṁ navakammaṁ karonti.",
  "pli-tv-kd16:5.1.5": "Yepi bhikkhū navakammaṁ adhiṭṭhenti tepi sakkaccaṁ upaṭṭhenti cīvarapiṇḍapātasenāsanagilānappaccayabhesajjaparikkhārena.",
  "pli-tv-kd16:5.1.6": "Atha kho aññatarassa daliddassa tunnavāyassa etadahosi—",
  "pli-tv-kd16:5.1.7": "“na kho idaṁ orakaṁ bhavissati, yathayime manussā sakkaccaṁ navakammaṁ karonti;",
  "pli-tv-kd16:5.1.8": "yannūnāhampi navakammaṁ kareyyan”ti.",
  "pli-tv-kd16:5.1.9": "Atha kho so daliddo tunnavāyo sāmaṁ cikkhallaṁ madditvā iṭṭhakāyo cinitvā kuṭṭaṁ uṭṭhāpesi.",
  "pli-tv-kd16:5.1.10": "Tena akusalakena citā vaṅkā bhitti paripati.",
  "pli-tv-kd16:5.1.11": "Dutiyampi kho …pe…",
  "pli-tv-kd16:5.1.12": "tatiyampi kho so daliddo tunnavāyo sāmaṁ cikkhallaṁ madditvā iṭṭhakāyo cinitvā kuṭṭaṁ uṭṭhāpesi.",
  "pli-tv-kd16:5.1.13": "Tena akusalakena citā vaṅkā bhitti paripati.",
  "pli-tv-kd16:5.2.1": "Atha kho so daliddo tunnavāyo ujjhāyati khiyyati vipāceti—",
  "pli-tv-kd16:5.2.2": "“ye imesaṁ samaṇānaṁ sakyaputtiyānaṁ denti cīvarapiṇḍapātasenāsanagilānappaccayabhesajjaparikkhāraṁ, te ime ovadanti anusāsanti, tesañca navakammaṁ adhiṭṭhenti.",
  "pli-tv-kd16:5.2.3": "Ahaṁ panamhi daliddo.",
  "pli-tv-kd16:5.2.4": "Na maṁ koci ovadati vā anusāsati vā navakammaṁ vā adhiṭṭhetī”ti.",
  "pli-tv-kd16:5.2.5": "Assosuṁ kho bhikkhū tassa daliddassa tunnavāyassa ujjhāyantassa khiyyantassa vipācentassa.",
  "pli-tv-kd16:5.2.6": "Atha kho te bhikkhū bhagavato etamatthaṁ ārocesuṁ.",
  "pli-tv-kd16:5.2.7": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-kd16:5.2.8": "“anujānāmi, bhikkhave, navakammaṁ dātuṁ.",
  "pli-tv-kd16:5.2.9": "Navakammiko, bhikkhave, bhikkhu ussukkaṁ āpajjissati—",
  "pli-tv-kd16:5.2.10": "‘kinti nu kho vihāro khippaṁ pariyosānaṁ gaccheyyā’ti;",
  "pli-tv-kd16:5.2.11": "khaṇḍaṁ phullaṁ paṭisaṅkharissati.",
  "pli-tv-kd16:5.3.1": "Evañca pana, bhikkhave, dātabbaṁ.",
  "pli-tv-kd16:5.3.2": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:5.3.3": "‘Suṇātu me, bhante, saṅgho.",
  "pli-tv-kd16:5.3.4": "Yadi saṅghassa pattakallaṁ, saṅgho itthannāmassa gahapatino vihāraṁ itthannāmassa bhikkhuno navakammaṁ dadeyya.",
  "pli-tv-kd16:5.3.5": "Esā ñatti.",
  "pli-tv-kd16:5.3.6": "Suṇātu me, bhante, saṅgho.",
  "pli-tv-kd16:5.3.7": "Saṅgho itthannāmassa gahapatino vihāraṁ itthannāmassa bhikkhuno navakammaṁ deti.",
  "pli-tv-kd16:5.3.8": "Yassāyasmato khamati itthannāmassa gahapatino vihāraṁ itthannāmassa bhikkhuno navakammassa dānaṁ, so tuṇhassa;",
  "pli-tv-kd16:5.3.9": "yassa nakkhamati, so bhāseyya.",
  "pli-tv-kd16:5.3.10": "Dinno saṅghena itthannāmassa gahapatino vihāro itthannāmassa bhikkhuno navakammaṁ.",
  "pli-tv-kd16:5.3.11": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:6.1.0": "3. Aggāsanādianujānana",
  "pli-tv-kd16:6.1.1": "Atha kho bhagavā vesāliyaṁ yathābhirantaṁ viharitvā yena sāvatthi tena cārikaṁ pakkāmi.",
  "pli-tv-kd16:6.1.2": "Tena kho pana samayena chabbaggiyānaṁ bhikkhūnaṁ antevāsikā bhikkhū buddhappamukhassa saṅghassa purato purato gantvā vihāre pariggaṇhanti, seyyāyo pariggaṇhanti—",
  "pli-tv-kd16:6.1.3": "“idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī”ti.",
  "pli-tv-kd16:6.1.4": "Atha kho āyasmā sāriputto buddhappamukhassa saṅghassa piṭṭhito piṭṭhito gantvā vihāresu pariggahitesu, seyyāsu pariggahitāsu, seyyaṁ alabhamāno aññatarasmiṁ rukkhamūle nisīdi.",
  "pli-tv-kd16:6.1.5": "Atha kho bhagavā rattiyā paccūsasamayaṁ paccuṭṭhāya ukkāsi.",
  "pli-tv-kd16:6.1.6": "Āyasmāpi sāriputto ukkāsi.",
  "pli-tv-kd16:6.1.7": "“Ko etthā”ti?",
  "pli-tv-kd16:6.1.8": "“Ahaṁ, bhagavā, sāriputto”ti.",
  "pli-tv-kd16:6.1.9": "“Kissa tvaṁ, sāriputta, idha nisinno”ti?",
  "pli-tv-kd16:6.1.10": "Atha kho āyasmā sāriputto bhagavato etamatthaṁ ārocesi.",
  "pli-tv-kd16:6.2.1": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-kd16:6.2.2": "“saccaṁ kira, bhikkhave, chabbaggiyānaṁ bhikkhūnaṁ antevāsikā bhikkhū buddhappamukhassa saṅghassa purato purato gantvā vihāre pariggaṇhanti, seyyāyo pariggaṇhanti—",
  "pli-tv-kd16:6.2.3": "idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī”ti?",
  "pli-tv-kd16:6.2.4": "“Saccaṁ, bhagavā”ti.",
  "pli-tv-kd16:6.2.5": "Vigarahi buddho bhagavā …pe…",
  "pli-tv-kd16:6.2.6": "kathañhi nāma te, bhikkhave, moghapurisā buddhappamukhassa saṅghassa purato purato gantvā vihāre pariggahessanti, seyyāyo pariggahessanti—",
  "pli-tv-kd16:6.2.7": "idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatīti.",
  "pli-tv-kd16:6.2.8": "Netaṁ, bhikkhave, appasannānaṁ vā pasādāya …pe…",
  "pli-tv-kd16:6.2.9": "vigarahitvā …pe…",
  "pli-tv-kd16:6.2.10": "dhammiṁ kathaṁ katvā bhikkhū āmantesi—",
  "pli-tv-kd16:6.2.11": "“ko, bhikkhave, arahati aggāsanaṁ aggodakaṁ aggapiṇḍan”ti?",
  "pli-tv-kd16:6.2.12": "Ekacce bhikkhū evamāhaṁsu—",
  "pli-tv-kd16:6.2.13": "“yo, bhagavā, khattiyakulā pabbajito so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.14": "Ekacce bhikkhū evamāhaṁsu—",
  "pli-tv-kd16:6.2.15": "“yo, bhagavā, brāhmaṇakulā pabbajito so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.16": "Ekacce bhikkhū evamāhaṁsu—",
  "pli-tv-kd16:6.2.17": "“yo, bhagavā, gahapatikulā pabbajito so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.18": "Ekacce bhikkhū evamāhaṁsu—",
  "pli-tv-kd16:6.2.19": "“yo, bhagavā, suttantiko so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.20": "Ekacce bhikkhū evamāhaṁsu—",
  "pli-tv-kd16:6.2.21": "“yo, bhagavā, vinayadharo so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.22": "Ekacce bhikkhū evamāhaṁsu—",
  "pli-tv-kd16:6.2.23": "“yo, bhagavā, dhammakathiko so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.24": "Ekacce bhikkhū evamāhaṁsu—",
  "pli-tv-kd16:6.2.25": "“yo, bhagavā, paṭhamassa jhānassa lābhī so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.26": "Ekacce bhikkhū evamāhaṁsu—",
  "pli-tv-kd16:6.2.27": "“yo, bhagavā, dutiyassa jhānassa lābhī so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.28": "Ekacce bhikkhū evamāhaṁsu—",
  "pli-tv-kd16:6.2.29": "“yo, bhagavā, tatiyassa jhānassa lābhī so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.30": "Ekacce bhikkhū evamāhaṁsu—",
  "pli-tv-kd16:6.2.31": "“yo, bhagavā, catutthassa jhānassa lābhī so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.32": "Ekacce bhikkhū evamāhaṁsu—",
  "pli-tv-kd16:6.2.33": "“yo, bhagavā, sotāpanno so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.34": "Ekacce bhikkhū evamāhaṁsu—",
  "pli-tv-kd16:6.2.35": "“yo, bhagavā, sakadāgāmī …pe…",
  "pli-tv-kd16:6.2.36": "yo, bhagavā, anāgāmī …pe…",
  "pli-tv-kd16:6.2.37": "yo, bhagavā, arahā so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.38": "Ekacce bhikkhū evamāhaṁsu—",
  "pli-tv-kd16:6.2.39": "“yo, bhagavā, tevijjo so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.2.40": "Ekacce bhikkhū evamāhaṁsu—",
  "pli-tv-kd16:6.2.41": "“yo, bhagavā, chaḷabhiñño so arahati aggāsanaṁ aggodakaṁ aggapiṇḍan”ti.",
  "pli-tv-kd16:6.3.1": "Atha kho bhagavā bhikkhū āmantesi—",
  "pli-tv-kd16:6.3.2.1": "“bhūtapubbaṁ, bhikkhave, himavantapadese mahānigrodho ahosi.",
  "pli-tv-kd16:6.3.3": "Taṁ tayo sahāyā upanissāya vihariṁsu—",
  "pli-tv-kd16:6.3.4": "tittiro ca, makkaṭo ca, hatthināgo ca.",
  "pli-tv-kd16:6.3.5": "Te aññamaññaṁ agāravā appatissā asabhāgavuttikā viharanti.",
  "pli-tv-kd16:6.3.6": "Atha kho, bhikkhave, tesaṁ sahāyānaṁ etadahosi—",
  "pli-tv-kd16:6.3.7": "‘aho nūna mayaṁ jāneyyāma yaṁ amhākaṁ jātiyā mahantataraṁ taṁ mayaṁ sakkareyyāma garuṁ kareyyāma māneyyāma pūjeyyāma, tassa ca mayaṁ ovāde tiṭṭheyyāmā’ti.",
  "pli-tv-kd16:6.3.8": "Atha kho, bhikkhave, tittiro ca makkaṭo ca hatthināgaṁ pucchiṁsu—",
  "pli-tv-kd16:6.3.9": "‘tvaṁ, samma, kiṁ porāṇaṁ sarasī’ti?",
  "pli-tv-kd16:6.3.10": "‘Yadāhaṁ, sammā, poto homi, imaṁ nigrodhaṁ antarā satthīnaṁ karitvā atikkamāmi, aggaṅkurakaṁ me udaraṁ chupati.",
  "pli-tv-kd16:6.3.11": "Imāhaṁ, sammā, porāṇaṁ sarāmī’ti.",
  "pli-tv-kd16:6.3.12": "Atha kho, bhikkhave, tittiro ca hatthināgo ca makkaṭaṁ pucchiṁsu—",
  "pli-tv-kd16:6.3.13": "‘tvaṁ, samma, kiṁ porāṇaṁ sarasī’ti?",
  "pli-tv-kd16:6.3.14": "‘Yadāhaṁ, sammā, chāpo homi, chamāyaṁ nisīditvā imassa nigrodhassa aggaṅkurakaṁ khādāmi.",
  "pli-tv-kd16:6.3.15": "Imāhaṁ, sammā, porāṇaṁ sarāmī’ti.",
  "pli-tv-kd16:6.3.16": "Atha kho, bhikkhave, makkaṭo ca hatthināgo ca tittiraṁ pucchiṁsu—",
  "pli-tv-kd16:6.3.17": "‘tvaṁ, samma, kiṁ porāṇaṁ sarasī’ti?",
  "pli-tv-kd16:6.3.18": "‘Amukasmiṁ, sammā, okāse mahānigrodho ahosi.",
  "pli-tv-kd16:6.3.19": "Tato ahaṁ phalaṁ bhakkhitvā imasmiṁ okāse vaccaṁ akāsiṁ;",
  "pli-tv-kd16:6.3.20": "tassāyaṁ nigrodho jāto.",
  "pli-tv-kd16:6.3.21": "Tadāhaṁ, sammā, jātiyā mahantataro’ti.",
  "pli-tv-kd16:6.3.22": "Atha kho, bhikkhave, makkaṭo ca hatthināgo ca tittiraṁ etadavocuṁ—",
  "pli-tv-kd16:6.3.23": "‘tvaṁ, samma, amhākaṁ jātiyā mahantataro.",
  "pli-tv-kd16:6.3.24": "Taṁ mayaṁ sakkarissāma garuṁ karissāma mānessāma pūjessāma, tuyhañca mayaṁ ovāde patiṭṭhissāmā’ti.",
  "pli-tv-kd16:6.3.25": "Atha kho, bhikkhave, tittiro makkaṭañca hatthināgañca pañcasu sīlesu samādapesi, attanā ca pañcasu sīlesu samādāya vattati.",
  "pli-tv-kd16:6.3.26": "Te aññamaññaṁ sagāravā sappatissā sabhāgavuttikā viharitvā kāyassa bhedā paraṁ maraṇā sugatiṁ saggaṁ lokaṁ upapajjiṁsu.",
  "pli-tv-kd16:6.3.27": "Evaṁ kho taṁ, bhikkhave, tittiriyaṁ nāma brahmacariyaṁ ahosi.",
  "pli-tv-kd16:6.3.28": "‘Ye vuḍḍhamapacāyanti,",
  "pli-tv-kd16:6.3.29": "narā dhammassa kovidā;",
  "pli-tv-kd16:6.3.30": "Diṭṭhe dhamme ca pāsaṁsā,",
  "pli-tv-kd16:6.3.31": "samparāye ca suggatī’ti.",
  "pli-tv-kd16:6.4.1": "Te hi nāma, bhikkhave, tiracchānagatā pāṇā aññamaññaṁ sagāravā sappatissā sabhāgavuttikā viharissanti.",
  "pli-tv-kd16:6.4.2": "Idha kho taṁ, bhikkhave, sobhetha yaṁ tumhe evaṁ svākkhāte dhammavinaye pabbajitā samānā aññamaññaṁ agāravā appatissā asabhāgavuttikā vihareyyātha?",
  "pli-tv-kd16:6.4.3": "Netaṁ, bhikkhave, appasannānaṁ vā pasādāya …pe…",
  "pli-tv-kd16:6.4.4": "vigarahitvā …pe…",
  "pli-tv-kd16:6.4.5": "dhammiṁ kathaṁ katvā bhikkhū āmantesi—",
  "pli-tv-kd16:6.4.6": "“anujānāmi, bhikkhave, yathāvuḍḍhaṁ abhivādanaṁ, paccuṭṭhānaṁ, añjalikammaṁ, sāmīcikammaṁ, aggāsanaṁ, aggodakaṁ, aggapiṇḍaṁ.",
  "pli-tv-kd16:6.4.7": "Na ca, bhikkhave, saṅghikaṁ yathāvuḍḍhaṁ paṭibāhitabbaṁ.",
  "pli-tv-kd16:6.4.8": "Yo paṭibāheyya, āpatti dukkaṭassā”ti.",
  "pli-tv-kd16:6.5.0": "4. Avandiyādipuggala",
  "pli-tv-kd16:6.5.1": "“Dasayime, bhikkhave, avandiyā—",
  "pli-tv-kd16:6.5.2": "pure upasampannena pacchā upasampanno avandiyo, anupasampanno avandiyo, nānāsaṁvāsako vuḍḍhataro adhammavādī avandiyo, mātugāmo avandiyo, paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo.",
  "pli-tv-kd16:6.5.3": "Ime kho, bhikkhave, dasa avandiyā.",
  "pli-tv-kd16:6.5.4": "Tayome, bhikkhave, vandiyā—",
  "pli-tv-kd16:6.5.5": "pacchā upasampannena pure upasampanno vandiyo, nānāsaṁvāsako vuḍḍhataro dhammavādī vandiyo, sadevake bhikkhave loke samārake sabrahmake sassamaṇabrāhmaṇiyā pajāya sadevamanussāya tathāgato arahaṁ sammāsambuddho vandiyo.",
  "pli-tv-kd16:6.5.6": "Ime kho, bhikkhave, tayo vandiyā”ti.",
  "pli-tv-kd16:7.0": "5. Āsanappaṭibāhanapaṭikkhepa",
  "pli-tv-kd16:7.1": "Tena kho pana samayena manussā saṅghaṁ uddissa maṇḍape paṭiyādenti, santhare paṭiyādenti, okāse paṭiyādenti.",
  "pli-tv-kd16:7.2": "Chabbaggiyānaṁ bhikkhūnaṁ antevāsikā bhikkhū—",
  "pli-tv-kd16:7.3": "“saṅghikaññeva bhagavatā yathāvuḍḍhaṁ anuññātaṁ, no uddissakatan”ti buddhappamukhassa saṅghassa purato purato gantvā maṇḍapepi pariggaṇhanti, santharepi pariggaṇhanti, okāsepi pariggaṇhanti—",
  "pli-tv-kd16:7.4": "“idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī”ti.",
  "pli-tv-kd16:7.5": "Atha kho āyasmā sāriputto buddhappamukhassa saṅghassa piṭṭhito piṭṭhito gantvā maṇḍapesu pariggahitesu, santharesu pariggahitesu, okāsesu pariggahitesu, okāsaṁ alabhamāno aññatarasmiṁ rukkhamūle nisīdi.",
  "pli-tv-kd16:7.6": "Atha kho bhagavā rattiyā paccūsasamayaṁ paccuṭṭhāya ukkāsi.",
  "pli-tv-kd16:7.7": "Āyasmāpi sāriputto ukkāsi.",
  "pli-tv-kd16:7.8": "“Ko etthā”ti?",
  "pli-tv-kd16:7.9": "“Ahaṁ, bhagavā, sāriputto”ti.",
  "pli-tv-kd16:7.10": "“Kissa tvaṁ, sāriputta, idha nisinno”ti?",
  "pli-tv-kd16:7.11": "Atha kho āyasmā sāriputto bhagavato etamatthaṁ ārocesi.",
  "pli-tv-kd16:7.12": "Atha kho bhagavā etasmiṁ nidāne etasmiṁ pakaraṇe bhikkhusaṅghaṁ sannipātāpetvā bhikkhū paṭipucchi—",
  "pli-tv-kd16:7.13": "“saccaṁ kira, bhikkhave, chabbaggiyānaṁ bhikkhūnaṁ antevāsikā bhikkhū—",
  "pli-tv-kd16:7.14": "‘saṅghikaññeva bhagavatā yathāvuḍḍhaṁ anuññātaṁ, no uddissakatan’ti buddhappamukhassa saṅghassa purato purato gantvā maṇḍape pariggaṇhanti, santhare pariggaṇhanti, okāse pariggaṇhanti—",
  "pli-tv-kd16:7.15": "idaṁ amhākaṁ upajjhāyānaṁ bhavissati, idaṁ amhākaṁ ācariyānaṁ bhavissati, idaṁ amhākaṁ bhavissatī”ti?",
  "pli-tv-kd16:7.16": "“Saccaṁ, bhagavā”ti …pe…",
  "pli-tv-kd16:7.17": "vigarahitvā …pe…",
  "pli-tv-kd16:7.18": "dhammiṁ kathaṁ katvā bhikkhū āmantesi—",
  "pli-tv-kd16:7.19": "“na, bhikkhave, uddissakatampi yathāvuḍḍhaṁ paṭibāhitabbaṁ.",
  "pli-tv-kd16:7.20": "Yo paṭibāheyya, āpatti dukkaṭassā”ti.",
  "pli-tv-kd16:8.0": "6. Gihivikataanujānana",
  "pli-tv-kd16:8.1": "Tena kho pana samayena manussā bhattagge antaraghare uccāsayanamahāsayanāni paññapenti, seyyathidaṁ—",
  "pli-tv-kd16:8.2": "āsandiṁ, pallaṅkaṁ, gonakaṁ, cittakaṁ, paṭikaṁ, paṭalikaṁ, tūlikaṁ, vikatikaṁ, uddalomiṁ, ekantalomiṁ, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ, ajinapaveṇiṁ, kadalimigapavarapaccattharaṇaṁ, sauttaracchadaṁ, ubhatolohitakūpadhānaṁ.",
  "pli-tv-kd16:8.3": "Bhikkhū kukkuccāyantā nābhinisīdanti.",
  "pli-tv-kd16:8.4": "Bhagavato etamatthaṁ ārocesuṁ.",
  "pli-tv-kd16:8.5": "“Anujānāmi, bhikkhave, ṭhapetvā tīṇi—",
  "pli-tv-kd16:8.6": "āsandiṁ, pallaṅkaṁ, tūlikaṁ—",
  "pli-tv-kd16:8.7": "gihivikataṁ abhinisīdituṁ, na tveva abhinipajjitun”ti.",
  "pli-tv-kd16:8.8": "Tena kho pana samayena manussā bhattagge antaraghare tūlonaddhaṁ mañcampi pīṭhampi paññapenti.",
  "pli-tv-kd16:8.9": "Bhikkhū kukkuccāyantā nābhinisīdanti.",
  "pli-tv-kd16:8.10": "Bhagavato etamatthaṁ ārocesuṁ.",
  "pli-tv-kd16:8.11": "“Anujānāmi, bhikkhave, gihivikataṁ abhinisīdituṁ, na tveva abhinipajjitun”ti.",
  "pli-tv-kd16:9.0": "7. Jetavanavihārānumodanā",
  "pli-tv-kd16:9.1.1": "Atha kho bhagavā anupubbena cārikaṁ caramāno yena sāvatthi tadavasari.",
  "pli-tv-kd16:9.1.2": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-kd16:9.1.3": "Atha kho anāthapiṇḍiko gahapati yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi.",
  "pli-tv-kd16:9.1.4": "Ekamantaṁ nisinno kho anāthapiṇḍiko gahapati bhagavantaṁ etadavoca—",
  "pli-tv-kd16:9.1.5": "“adhivāsetu me, bhante, bhagavā svātanāya bhattaṁ saddhiṁ bhikkhusaṅghenā”ti.",
  "pli-tv-kd16:9.1.6": "Adhivāsesi bhagavā tuṇhībhāvena.",
  "pli-tv-kd16:9.1.7": "Atha kho anāthapiṇḍiko gahapati bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi.",
  "pli-tv-kd16:9.1.8": "Atha kho anāthapiṇḍiko gahapati tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—",
  "pli-tv-kd16:9.1.9": "“kālo, bhante, niṭṭhitaṁ bhattan”ti.",
  "pli-tv-kd16:9.1.10": "Atha kho bhagavā pubbaṇhasamayaṁ nivāsetvā pattacīvaramādāya yena anāthapiṇḍikassa gahapatissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṅghena.",
  "pli-tv-kd16:9.1.11": "Atha kho anāthapiṇḍiko gahapati buddhappamukhaṁ bhikkhusaṅghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi.",
  "pli-tv-kd16:9.1.12": "Ekamantaṁ nisinno kho anāthapiṇḍiko gahapati bhagavantaṁ etadavoca—",
  "pli-tv-kd16:9.1.13": "“kathāhaṁ, bhante, jetavane paṭipajjāmī”ti?",
  "pli-tv-kd16:9.1.14": "“Tena hi tvaṁ, gahapati, jetavanaṁ āgatānāgatassa cātuddisassa saṅghassa patiṭṭhapehī”ti.",
  "pli-tv-kd16:9.1.15": "“Evaṁ, bhante”ti kho anāthapiṇḍiko gahapati bhagavato paṭissutvā jetavanaṁ āgatānāgatassa cātuddisassa saṅghassa patiṭṭhāpesi.",
  "pli-tv-kd16:9.2.1": "Atha kho bhagavā anāthapiṇḍikaṁ gahapatiṁ imāhi gāthāhi anumodi—",
  "pli-tv-kd16:9.2.2": "“Sītaṁ uṇhaṁ paṭihanti,",
  "pli-tv-kd16:9.2.3": "tato vāḷamigāni ca;",
  "pli-tv-kd16:9.2.4": "Sarīsape ca makase,",
  "pli-tv-kd16:9.2.5": "sisire cāpi vuṭṭhiyo.",
  "pli-tv-kd16:9.2.6": "Tato vātātapo ghoro,",
  "pli-tv-kd16:9.2.7": "sañjāto paṭihaññati;",
  "pli-tv-kd16:9.2.8": "Leṇatthañca sukhatthañca,",
  "pli-tv-kd16:9.2.9": "jhāyituñca vipassituṁ.",
  "pli-tv-kd16:9.2.10": "Vihāradānaṁ saṅghassa,",
  "pli-tv-kd16:9.2.11": "aggaṁ buddhena vaṇṇitaṁ;",
  "pli-tv-kd16:9.2.12": "Tasmā hi paṇḍito poso,",
  "pli-tv-kd16:9.2.13": "sampassaṁ atthamattano.",
  "pli-tv-kd16:9.2.14": "Vihāre kāraye ramme,",
  "pli-tv-kd16:9.2.15": "vāsayettha bahussute;",
  "pli-tv-kd16:9.2.16": "Tesaṁ annañca pānañca,",
  "pli-tv-kd16:9.2.17": "vatthasenāsanāni ca.",
  "pli-tv-kd16:9.2.18": "Dadeyya ujubhūtesu,",
  "pli-tv-kd16:9.2.19": "Vippasannena cetasā;",
  "pli-tv-kd16:9.2.20": "Te tassa dhammaṁ desenti,",
  "pli-tv-kd16:9.2.21": "Sabbadukkhāpanūdanaṁ;",
  "pli-tv-kd16:9.2.22": "Yaṁ so dhammaṁ idhaññāya,",
  "pli-tv-kd16:9.2.23": "Parinibbāti anāsavo”ti.",
  "pli-tv-kd16:9.2.24": "Atha kho bhagavā anāthapiṇḍikaṁ gahapatiṁ imāhi gāthāhi anumoditvā uṭṭhāyāsanā pakkāmi.",
  "pli-tv-kd16:10.1.0": "8. Āsanappaṭibāhanādi",
  "pli-tv-kd16:10.1.1": "Tena kho pana samayena aññatarassa ājīvakasāvakassa mahāmattassa saṅghabhattaṁ hoti.",
  "pli-tv-kd16:10.1.2": "Āyasmā upanando sakyaputto pacchā āgantvā vippakatabhojanaṁ ānantarikaṁ bhikkhuṁ vuṭṭhāpesi.",
  "pli-tv-kd16:10.1.3": "Bhattaggaṁ kolāhalaṁ ahosi.",
  "pli-tv-kd16:10.1.4": "Atha kho so mahāmatto ujjhāyati khiyyati vipāceti—",
  "pli-tv-kd16:10.1.5": "“kathañhi nāma samaṇā sakyaputtiyā pacchā āgantvā vippakatabhojanaṁ ānantarikaṁ bhikkhuṁ vuṭṭhāpessanti.",
  "pli-tv-kd16:10.1.6": "Bhattaggaṁ kolāhalaṁ ahosi.",
  "pli-tv-kd16:10.1.7": "Nanu nāma labbhā aññatrāpi nisinnena yāvadatthaṁ bhuñjitun”ti?",
  "pli-tv-kd16:10.1.8": "Assosuṁ kho bhikkhū tassa mahāmattassa ujjhāyantassa khiyyantassa vipācentassa.",
  "pli-tv-kd16:10.1.9": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:10.1.10": "“kathañhi nāma āyasmā upanando sakyaputto pacchā āgantvā vippakatabhojanaṁ ānantarikaṁ bhikkhuṁ vuṭṭhāpessati.",
  "pli-tv-kd16:10.1.11": "Bhattaggaṁ kolāhalaṁ ahosī”ti.",
  "pli-tv-kd16:10.1.12": "Atha kho te bhikkhū bhagavato etamatthaṁ ārocesuṁ.",
  "pli-tv-kd16:10.1.13": "“Saccaṁ kira tvaṁ, upananda, pacchā āgantvā vippakatabhojanaṁ ānantarikaṁ bhikkhuṁ vuṭṭhāpesi, bhattaggaṁ kolāhalaṁ ahosī”ti?",
  "pli-tv-kd16:10.1.14": "“Saccaṁ, bhagavā”ti.",
  "pli-tv-kd16:10.1.15": "Vigarahi buddho bhagavā …pe…",
  "pli-tv-kd16:10.1.16": "kathañhi nāma tvaṁ, moghapurisa, pacchā āgantvā vippakatabhojanaṁ ānantarikaṁ bhikkhuṁ vuṭṭhāpessasi?",
  "pli-tv-kd16:10.1.17": "Bhattaggaṁ kolāhalaṁ ahosi.",
  "pli-tv-kd16:10.1.18": "Netaṁ, moghapurisa, appasannānaṁ vā pasādāya …pe…",
  "pli-tv-kd16:10.1.19": "vigarahitvā …pe…",
  "pli-tv-kd16:10.1.20": "dhammiṁ kathaṁ katvā bhikkhū āmantesi—",
  "pli-tv-kd16:10.1.21": "“na, bhikkhave, vippakatabhojano bhikkhu vuṭṭhāpetabbo.",
  "pli-tv-kd16:10.1.22": "Yo vuṭṭhāpeyya, āpatti dukkaṭassa.",
  "pli-tv-kd16:10.1.23": "Sace vuṭṭhāpeti, pavārito ca hoti, ‘gaccha udakaṁ āharā’ti vattabbo.",
  "pli-tv-kd16:10.1.24": "Evañcetaṁ labhetha, iccetaṁ kusalaṁ.",
  "pli-tv-kd16:10.1.25": "No ce labhetha, sādhukaṁ sitthāni gilitvā vuḍḍhatarassa bhikkhuno āsanaṁ dātabbaṁ.",
  "pli-tv-kd16:10.1.26": "Na tvevāhaṁ, bhikkhave, kenaci pariyāyena vuḍḍhatarassa bhikkhuno āsanaṁ paṭibāhitabbanti vadāmi.",
  "pli-tv-kd16:10.1.27": "Yo paṭibāheyya, āpatti dukkaṭassāti”.",
  "pli-tv-kd16:10.2.1": "Tena kho pana samayena chabbaggiyā bhikkhū gilāne bhikkhū vuṭṭhāpenti.",
  "pli-tv-kd16:10.2.2": "Gilānā evaṁ vadenti—",
  "pli-tv-kd16:10.2.3": "“na mayaṁ, āvuso, sakkoma vuṭṭhātuṁ, gilānāmhā”ti.",
  "pli-tv-kd16:10.2.4": "“Mayaṁ āyasmante vuṭṭhāpessāmā”ti pariggahetvā vuṭṭhāpetvā ṭhitake muñcanti.",
  "pli-tv-kd16:10.2.5": "Gilānā mucchitā papatanti.",
  "pli-tv-kd16:10.2.6": "Bhagavato etamatthaṁ ārocesuṁ.",
  "pli-tv-kd16:10.2.7": "“Na, bhikkhave, gilāno vuṭṭhāpetabbo.",
  "pli-tv-kd16:10.2.8": "Yo vuṭṭhāpeyya, āpatti dukkaṭassā”ti.",
  "pli-tv-kd16:10.2.9": "Tena kho pana samayena chabbaggiyā bhikkhū—",
  "pli-tv-kd16:10.2.10": "“gilānā mayamhā avuṭṭhāpanīyā”ti varaseyyāyo palibuddhenti.",
  "pli-tv-kd16:10.2.11": "Bhagavato etamatthaṁ ārocesuṁ.",
  "pli-tv-kd16:10.2.12": "“Anujānāmi, bhikkhave, gilānassa patirūpaṁ seyyaṁ dātun”ti.",
  "pli-tv-kd16:10.2.13": "Tena kho pana samayena chabbaggiyā bhikkhū lesakappena senāsanaṁ paṭibāhanti.",
  "pli-tv-kd16:10.2.14": "Bhagavato etamatthaṁ ārocesuṁ.",
  "pli-tv-kd16:10.2.15": "“Na, bhikkhave, lesakappena senāsanaṁ paṭibāhitabbaṁ.",
  "pli-tv-kd16:10.2.16": "Yo paṭibāheyya, āpatti dukkaṭassā”ti.",
  "pli-tv-kd16:11.1.1": "Tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti—",
  "pli-tv-kd16:11.1.2": "“idha mayaṁ vassaṁ vasissāmā”ti.",
  "pli-tv-kd16:11.1.3": "Addasaṁsu kho chabbaggiyā bhikkhū sattarasavaggiye bhikkhū vihāraṁ paṭisaṅkharonte.",
  "pli-tv-kd16:11.1.4": "Disvāna evamāhaṁsu—",
  "pli-tv-kd16:11.1.5": "“ime, āvuso, sattarasavaggiyā bhikkhū vihāraṁ paṭisaṅkharonti.",
  "pli-tv-kd16:11.1.6": "Handa ne vuṭṭhāpessāmā”ti.",
  "pli-tv-kd16:11.1.7": "Ekacce evamāhaṁsu—",
  "pli-tv-kd16:11.1.8": "“āgamethāvuso, yāva paṭisaṅkharonti, paṭisaṅkhate vuṭṭhāpessāmā”ti.",
  "pli-tv-kd16:11.1.9": "Atha kho chabbaggiyā bhikkhū sattarasavaggiye bhikkhū etadavocuṁ—",
  "pli-tv-kd16:11.1.10": "“uṭṭhethāvuso, amhākaṁ vihāro pāpuṇātī”ti.",
  "pli-tv-kd16:11.1.11": "“Nanu, āvuso, paṭikacceva ācikkhitabbaṁ?",
  "pli-tv-kd16:11.1.12": "Mayañcaññaṁ paṭisaṅkhareyyāmā”ti.",
  "pli-tv-kd16:11.1.13": "“Nanu, āvuso, saṅghiko vihāro”ti?",
  "pli-tv-kd16:11.1.14": "“Āmāvuso, saṅghiko vihāro”ti.",
  "pli-tv-kd16:11.1.15": "“Uṭṭhethāvuso, amhākaṁ vihāro pāpuṇātī”ti.",
  "pli-tv-kd16:11.1.16": "“Mahallako, āvuso, vihāro;",
  "pli-tv-kd16:11.1.17": "tumhepi vasatha, mayampi vasissāmā”ti.",
  "pli-tv-kd16:11.1.18": "“Uṭṭhethāvuso, amhākaṁ vihāro pāpuṇātī”ti kupitā anattamanā gīvāyaṁ gahetvā nikkaḍḍhanti.",
  "pli-tv-kd16:11.1.19": "Te nikkaḍḍhiyamānā rodanti.",
  "pli-tv-kd16:11.1.20": "Bhikkhū evamāhaṁsu—",
  "pli-tv-kd16:11.1.21": "“kissa tumhe, āvuso, rodathā”ti?",
  "pli-tv-kd16:11.1.22": "“Ime, āvuso, chabbaggiyā bhikkhū kupitā anattamanā amhe saṅghikā vihārā nikkaḍḍhantī”ti.",
  "pli-tv-kd16:11.1.23": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:11.1.24": "“kathañhi nāma chabbaggiyā bhikkhū kupitā anattamanā bhikkhū saṅghikā vihārā nikkaḍḍhissantī”ti.",
  "pli-tv-kd16:11.1.25": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd16:11.1.26": "“saccaṁ kira, tumhe bhikkhave, kupitā anattamanā saṅghikā vihārā bhikkhū nikkaḍḍhathā”ti?",
  "pli-tv-kd16:11.1.27": "“Saccaṁ, bhagavā”ti …pe…",
  "pli-tv-kd16:11.1.28": "vigarahitvā …pe…",
  "pli-tv-kd16:11.1.29": "dhammiṁ kathaṁ katvā bhikkhū āmantesi—",
  "pli-tv-kd16:11.1.30": "“na, bhikkhave, kupitena anattamanena bhikkhu saṅghikā vihārā nikkaḍḍhitabbo.",
  "pli-tv-kd16:11.1.31": "Yo nikkaḍḍheyya, yathādhammo kāretabbo.",
  "pli-tv-kd16:11.1.32": "Anujānāmi, bhikkhave, senāsanaṁ gāhetun”ti.",
  "pli-tv-kd16:11.2.0": "9. Senāsanaggāhāpakasammuti",
  "pli-tv-kd16:11.2.1": "Atha kho bhikkhūnaṁ etadahosi—",
  "pli-tv-kd16:11.2.2": "“kena nu kho senāsanaṁ gāhetabban”ti?",
  "pli-tv-kd16:11.2.3": "Bhagavato etamatthaṁ ārocesuṁ …pe…",
  "pli-tv-kd16:11.2.4": "“anujānāmi, bhikkhave, pañcahaṅgehi samannāgataṁ bhikkhuṁ senāsanaggāhāpakaṁ sammannituṁ—",
  "pli-tv-kd16:11.2.5": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyya.",
  "pli-tv-kd16:11.2.6": "Evañca pana, bhikkhave, sammannitabbo—",
  "pli-tv-kd16:11.2.7": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:11.2.8": "‘Suṇātu me, bhante, saṅgho.",
  "pli-tv-kd16:11.2.9": "Yadi saṅghassa pattakallaṁ, saṅgho itthannāmaṁ bhikkhuṁ senāsanaggāhāpakaṁ sammanneyya.",
  "pli-tv-kd16:11.2.10": "Esā ñatti.",
  "pli-tv-kd16:11.2.11": "Suṇātu me, bhante, saṅgho.",
  "pli-tv-kd16:11.2.12": "Saṅgho itthannāmaṁ bhikkhuṁ senāsanaggāhāpakaṁ sammannati.",
  "pli-tv-kd16:11.2.13": "Yassāyasmato khamati itthannāmassa bhikkhuno senāsanaggāhāpakassa sammuti, so tuṇhassa;",
  "pli-tv-kd16:11.2.14": "yassa nakkhamati, so bhāseyya.",
  "pli-tv-kd16:11.2.15": "Sammato saṅghena itthannāmo bhikkhu senāsanaggāhāpako.",
  "pli-tv-kd16:11.2.16": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:11.3.1": "Atha kho senāsanaggāhāpakānaṁ bhikkhūnaṁ etadahosi—",
  "pli-tv-kd16:11.3.2": "“kathaṁ nu kho senāsanaṁ gāhetabban”ti?",
  "pli-tv-kd16:11.3.3": "Bhagavato etamatthaṁ ārocesuṁ.",
  "pli-tv-kd16:11.3.4": "“Anujānāmi, bhikkhave, paṭhamaṁ bhikkhū gaṇetuṁ, bhikkhū gaṇetvā seyyā gaṇetuṁ, seyyā gaṇetvā seyyaggena gāhetun”ti.",
  "pli-tv-kd16:11.3.5": "Seyyaggena gāhentā seyyā ussārayiṁsu …pe…",
  "pli-tv-kd16:11.3.6": "“anujānāmi, bhikkhave, vihāraggena gāhetun”ti.",
  "pli-tv-kd16:11.3.7": "Vihāraggena gāhentā vihārā ussārayiṁsu …pe…",
  "pli-tv-kd16:11.3.8": "“anujānāmi, bhikkhave, pariveṇaggena gāhetun”ti.",
  "pli-tv-kd16:11.3.9": "Pariveṇaggena gāhentā pariveṇā ussārayiṁsu …pe…",
  "pli-tv-kd16:11.3.10": "“anujānāmi, bhikkhave, anubhāgampi dātuṁ.",
  "pli-tv-kd16:11.3.11": "Gahite anubhāge añño bhikkhu āgacchati, akāmā na dātabbo”ti.",
  "pli-tv-kd16:11.3.12": "Tena kho pana samayena bhikkhū nissīme ṭhitassa senāsanaṁ gāhenti.",
  "pli-tv-kd16:11.3.13": "Bhagavato etamatthaṁ ārocesuṁ.",
  "pli-tv-kd16:11.3.14": "“Na, bhikkhave, nissīme ṭhitassa senāsanaṁ gāhetabbaṁ.",
  "pli-tv-kd16:11.3.15": "Yo gāheyya, āpatti dukkaṭassā”ti.",
  "pli-tv-kd16:11.3.16": "Tena kho pana samayena bhikkhū senāsanaṁ gahetvā sabbakālaṁ paṭibāhanti.",
  "pli-tv-kd16:11.3.17": "Bhagavato etamatthaṁ ārocesuṁ.",
  "pli-tv-kd16:11.3.18": "“Na, bhikkhave, senāsanaṁ gahetvā sabbakālaṁ paṭibāhitabbaṁ.",
  "pli-tv-kd16:11.3.19": "Yo paṭibāheyya, āpatti dukkaṭassa.",
  "pli-tv-kd16:11.3.20": "Anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitun”ti.",
  "pli-tv-kd16:11.4.1": "Atha kho bhikkhūnaṁ etadahosi—",
  "pli-tv-kd16:11.4.2": "“kati nu kho senāsanaggāhā”ti?",
  "pli-tv-kd16:11.4.3": "Bhagavato etamatthaṁ ārocesuṁ.",
  "pli-tv-kd16:11.4.4": "“Tayo me, bhikkhave, senāsanaggāhā—",
  "pli-tv-kd16:11.4.5": "purimako, pacchimako, antarāmuttako.",
  "pli-tv-kd16:11.4.6": "Aparajjugatāya āsāḷhiyā purimako gāhetabbo.",
  "pli-tv-kd16:11.4.7": "Māsagatāya āsāḷhiyā pacchimako gāhetabbo.",
  "pli-tv-kd16:11.4.8": "Aparajjugatāya pavāraṇāya āyatiṁ vassāvāsatthāya antarāmuttako gāhetabbo.",
  "pli-tv-kd16:11.4.9": "Ime kho, bhikkhave, tayo senāsanaggāhā”ti.",
  "pli-tv-kd16:11.4.10": "Dutiyabhāṇavāro niṭṭhito.",
  "pli-tv-kd16:12.1.1": "Tena kho pana samayena āyasmā upanando sakyaputto sāvatthiyaṁ senāsanaṁ gahetvā aññataraṁ gāmakāvāsaṁ agamāsi.",
  "pli-tv-kd16:12.1.2": "Tatthapi senāsanaṁ aggahesi.",
  "pli-tv-kd16:12.1.3": "Atha kho tesaṁ bhikkhūnaṁ etadahosi—",
  "pli-tv-kd16:12.1.4": "“ayaṁ, āvuso, āyasmā upanando sakyaputto bhaṇḍanakārako kalahakārako vivādakārako bhassakārako saṅghe adhikaraṇakārako.",
  "pli-tv-kd16:12.1.5": "Sacāyaṁ idha vassaṁ vasissati, sabbeva mayaṁ na phāsu bhavissāma.",
  "pli-tv-kd16:12.1.6": "Handa naṁ pucchāmā”ti.",
  "pli-tv-kd16:12.1.7": "Atha kho te bhikkhū āyasmantaṁ upanandaṁ sakyaputtaṁ etadavocuṁ—",
  "pli-tv-kd16:12.1.8": "“nanu tayā, āvuso upananda, sāvatthiyaṁ senāsanaṁ gahitan”ti?",
  "pli-tv-kd16:12.1.9": "“Evamāvuso”ti.",
  "pli-tv-kd16:12.1.10": "“Kiṁ pana tvaṁ, āvuso upananda, eko dve paṭibāhasī”ti?",
  "pli-tv-kd16:12.1.11": "“Idha dānāhaṁ, āvuso, muñcāmi;",
  "pli-tv-kd16:12.1.12": "tattha gaṇhāmī”ti.",
  "pli-tv-kd16:12.1.13": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:12.1.14": "“kathañhi nāma āyasmā upanando sakyaputto eko dve paṭibāhessatī”ti.",
  "pli-tv-kd16:12.1.15": "Bhagavato etamatthaṁ ārocesuṁ …pe…",
  "pli-tv-kd16:12.1.16": "“saccaṁ kira tvaṁ, upananda, eko dve paṭibāhasī”ti?",
  "pli-tv-kd16:12.1.17": "“Saccaṁ, bhagavā”ti.",
  "pli-tv-kd16:12.1.18": "Vigarahi buddho bhagavā …pe…",
  "pli-tv-kd16:12.1.19": "kathañhi nāma tvaṁ, moghapurisa, eko dve paṭibāhissasi?",
  "pli-tv-kd16:12.1.20": "Tattha tayā, moghapurisa, gahitaṁ idha muttaṁ, idha tayā gahitaṁ tatra muttaṁ.",
  "pli-tv-kd16:12.1.21": "Evaṁ kho tvaṁ, moghapurisa, ubhayattha paribāhiro.",
  "pli-tv-kd16:12.1.22": "Netaṁ, moghapurisa, appasannānaṁ vā pasādāya …pe…",
  "pli-tv-kd16:12.1.23": "vigarahitvā …pe…",
  "pli-tv-kd16:12.1.24": "dhammiṁ kathaṁ katvā bhikkhū āmantesi—",
  "pli-tv-kd16:12.1.25": "“na, bhikkhave, ekena dve paṭibāhitabbā.",
  "pli-tv-kd16:12.1.26": "Yo paṭibāheyya, āpatti dukkaṭassā”ti.",
  "pli-tv-kd16:13.1.1": "Tena kho pana samayena bhagavā bhikkhūnaṁ anekapariyāyena vinayakathaṁ kathesi, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati.",
  "pli-tv-kd16:13.1.2": "Bhikkhūnaṁ etadahosi—",
  "pli-tv-kd16:13.1.3": "“bhagavā kho anekapariyāyena vinayakathaṁ katheti, vinayassa vaṇṇaṁ bhāsati, vinayapariyattiyā vaṇṇaṁ bhāsati, ādissa ādissa āyasmato upālissa vaṇṇaṁ bhāsati.",
  "pli-tv-kd16:13.1.4": "Handa mayaṁ, āvuso, āyasmato upālissa santike vinayaṁ pariyāpuṇāmā”ti.",
  "pli-tv-kd16:13.1.5": "Tedha bahū bhikkhū therā ca navā ca majjhimā ca āyasmato upālissa santike vinayaṁ pariyāpuṇanti.",
  "pli-tv-kd16:13.1.6": "Āyasmā upāli ṭhitakova uddisati therānaṁ bhikkhūnaṁ gāravena.",
  "pli-tv-kd16:13.1.7": "Therāpi bhikkhū ṭhitakāva uddisāpenti dhammagāravena.",
  "pli-tv-kd16:13.1.8": "Tattha therā ceva bhikkhū kilamanti, āyasmā ca upāli kilamati.",
  "pli-tv-kd16:13.1.9": "Bhagavato etamatthaṁ ārocesuṁ.",
  "pli-tv-kd16:13.1.10": "“Anujānāmi, bhikkhave, navakena bhikkhunā uddisantena samake vā āsane nisīdituṁ, uccatare vā dhammagāravena;",
  "pli-tv-kd16:13.1.11": "therena bhikkhunā uddisāpentena samake vā āsane nisīdituṁ, nīcatare vā dhammagāravenā”ti.",
  "pli-tv-kd16:13.2.1": "Tena kho pana samayena bahū bhikkhū āyasmato upālissa santike ṭhitakā uddesaṁ paṭimānentā kilamanti.",
  "pli-tv-kd16:13.2.2": "Bhagavato etamatthaṁ ārocesuṁ.",
  "pli-tv-kd16:13.2.3": "“Anujānāmi, bhikkhave, samānāsanikehi saha nisīditun”ti.",
  "pli-tv-kd16:13.2.4": "Atha kho bhikkhūnaṁ etadahosi—",
  "pli-tv-kd16:13.2.5": "“kittāvatā nu kho samānāsaniko hotī”ti?",
  "pli-tv-kd16:13.2.6": "Bhagavato etamatthaṁ ārocesuṁ—",
  "pli-tv-kd16:13.2.7": "“anujānāmi, bhikkhave, tivassantarena saha nisīditun”ti.",
  "pli-tv-kd16:13.2.8": "Tena kho pana samayena sambahulā bhikkhū samānāsanikā mañce nisīditvā mañcaṁ bhindiṁsu, pīṭhe nisīditvā pīṭhaṁ bhindiṁsu.",
  "pli-tv-kd16:13.2.9": "Bhagavato etamatthaṁ ārocesuṁ.",
  "pli-tv-kd16:13.2.10": "“Anujānāmi, bhikkhave, tivaggassa mañcaṁ, tivaggassa pīṭhan”ti.",
  "pli-tv-kd16:13.2.11": "Tivaggopi mañce nisīditvā mañcaṁ bhindi, pīṭhe nisīditvā pīṭhaṁ bhindi …pe…",
  "pli-tv-kd16:13.2.12": "“anujānāmi, bhikkhave, duvaggassa mañcaṁ, duvaggassa pīṭhan”ti.",
  "pli-tv-kd16:13.2.13": "Tena kho pana samayena bhikkhū asamānāsanikehi saha dīghāsane nisīdituṁ kukkuccāyanti.",
  "pli-tv-kd16:13.2.14": "Bhagavato etamatthaṁ ārocesuṁ.",
  "pli-tv-kd16:13.2.15": "“Anujānāmi, bhikkhave, ṭhapetvā paṇḍakaṁ, mātugāmaṁ, ubhatobyañjanakaṁ, asamānāsanikehi saha dīghāsane nisīditun”ti.",
  "pli-tv-kd16:13.2.16": "Atha kho bhikkhūnaṁ etadahosi—",
  "pli-tv-kd16:13.2.17": "“kittakaṁ pacchimaṁ nu kho dīghāsanaṁ hotī”ti?",
  "pli-tv-kd16:13.2.18": "Bhagavato etamatthaṁ ārocesuṁ.",
  "pli-tv-kd16:13.2.19": "“Anujānāmi, bhikkhave, yaṁ tiṇṇaṁ pahoti, ettakaṁ pacchimaṁ dīghāsanan”ti.",
  "pli-tv-kd16:14.1.1": "Tena kho pana samayena visākhā migāramātā saṅghassa atthāya sāḷindaṁ pāsādaṁ kārāpetukāmā hoti hatthinakhakaṁ.",
  "pli-tv-kd16:14.1.2": "Atha kho bhikkhūnaṁ etadahosi—",
  "pli-tv-kd16:14.1.3": "“kiṁ nu kho bhagavatā pāsādaparibhogo anuññāto kiṁ ananuññāto”ti?",
  "pli-tv-kd16:14.1.4": "Bhagavato etamatthaṁ ārocesuṁ.",
  "pli-tv-kd16:14.1.5": "“Anujānāmi, bhikkhave, sabbaṁ pāsādaparibhogan”ti.",
  "pli-tv-kd16:14.1.6": "Tena kho pana samayena rañño pasenadissa kosalassa ayyikā kālaṅkatā hoti.",
  "pli-tv-kd16:14.1.7": "Tassa kālaṅkiriyāya saṅghassa bahuṁ akappiyabhaṇḍaṁ uppannaṁ hoti, seyyathidaṁ—",
  "pli-tv-kd16:14.1.8": "āsandi, pallaṅko, gonako, cittako, paṭikā, paṭalikā, tūlikā, vikatikā, uddalomī, ekantalomī, kaṭṭissaṁ, koseyyaṁ, kuttakaṁ, hatthattharaṁ, assattharaṁ, rathattharaṁ, ajinapaveṇi, kadalimigapavarapaccattharaṇaṁ, sauttaracchadaṁ, ubhatolohitakūpadhānaṁ.",
  "pli-tv-kd16:14.1.9": "Bhagavato etamatthaṁ ārocesuṁ.",
  "pli-tv-kd16:14.1.10": "“Anujānāmi, bhikkhave, āsandiyā pāde chinditvā paribhuñjituṁ, pallaṅkassa vāḷe bhinditvā paribhuñjituṁ, tūlikaṁ vijaṭetvā bibbohanaṁ kātuṁ, avasesaṁ bhūmattharaṇaṁ kātun”ti.",
  "pli-tv-kd16:15.1.0": "1. Avissajjiyavatthu",
  "pli-tv-kd16:15.1.1": "Tena kho pana samayena sāvatthiyā avidūre aññatarasmiṁ gāmakāvāse āvāsikā bhikkhū upaddutā honti āgantukagamikānaṁ bhikkhūnaṁ senāsanaṁ paññapentā.",
  "pli-tv-kd16:15.1.2": "Atha kho tesaṁ bhikkhūnaṁ etadahosi—",
  "pli-tv-kd16:15.1.3": "“etarahi kho mayaṁ, āvuso, upaddutā āgantukagamikānaṁ bhikkhūnaṁ senāsanaṁ paññapentā.",
  "pli-tv-kd16:15.1.4": "Handa mayaṁ, āvuso, sabbaṁ saṅghikaṁ senāsanaṁ ekassa dema.",
  "pli-tv-kd16:15.1.5": "Tassa santakaṁ paribhuñjissāmā”ti.",
  "pli-tv-kd16:15.1.6": "Te sabbaṁ saṅghikaṁ senāsanaṁ ekassa adaṁsu.",
  "pli-tv-kd16:15.1.7": "Āgantukā bhikkhū te bhikkhū etadavocuṁ—",
  "pli-tv-kd16:15.1.8": "“amhākaṁ, āvuso, senāsanaṁ paññapethā”ti.",
  "pli-tv-kd16:15.1.9": "“Natthāvuso, saṅghikaṁ senāsanaṁ;",
  "pli-tv-kd16:15.1.10": "sabbaṁ amhehi ekassa dinnan”ti.",
  "pli-tv-kd16:15.1.11": "“Kiṁ pana tumhe, āvuso, saṅghikaṁ senāsanaṁ vissajjethā”ti?",
  "pli-tv-kd16:15.1.12": "“Evamāvuso”ti.",
  "pli-tv-kd16:15.1.13": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:15.1.14": "“kathañhi nāma bhikkhū saṅghikaṁ senāsanaṁ vissajjessantī”ti.",
  "pli-tv-kd16:15.1.15": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd16:15.1.16": "“saccaṁ kira, bhikkhave, bhikkhū saṅghikaṁ senāsanaṁ vissajjentī”ti?",
  "pli-tv-kd16:15.1.17": "“Saccaṁ, bhagavā”ti.",
  "pli-tv-kd16:15.1.18": "Vigarahi buddho bhagavā …pe…",
  "pli-tv-kd16:15.1.19": "kathañhi nāma te, bhikkhave, moghapurisā saṅghikaṁ senāsanaṁ vissajjessanti?",
  "pli-tv-kd16:15.1.20": "Netaṁ, bhikkhave, appasannānaṁ vā pasādāya …pe…",
  "pli-tv-kd16:15.1.21": "vigarahitvā …pe…",
  "pli-tv-kd16:15.1.22": "dhammiṁ kathaṁ katvā bhikkhū āmantesi—",
  "pli-tv-kd16:15.2.1": "“Pañcimāni, bhikkhave, avissajjiyāni, na vissajjetabbāni, saṅghena vā gaṇena vā puggalena vā.",
  "pli-tv-kd16:15.2.2": "Vissajjitānipi avissajjitāni honti.",
  "pli-tv-kd16:15.2.3": "Yo vissajjeyya, āpatti thullaccayassa.",
  "pli-tv-kd16:15.2.4": "Katamāni pañca?",
  "pli-tv-kd16:15.2.5": "Ārāmo, ārāmavatthu—",
  "pli-tv-kd16:15.2.6": "idaṁ paṭhamaṁ avissajjiyaṁ, na vissajjetabbaṁ, saṅghena vā gaṇena vā puggalena vā.",
  "pli-tv-kd16:15.2.7": "Vissajjitampi avissajjitaṁ hoti.",
  "pli-tv-kd16:15.2.8": "Yo vissajjeyya, āpatti thullaccayassa.",
  "pli-tv-kd16:15.2.9": "Vihāro, vihāravatthu—",
  "pli-tv-kd16:15.2.10": "idaṁ dutiyaṁ avissajjiyaṁ, na vissajjetabbaṁ, saṅghena vā gaṇena vā puggalena vā.",
  "pli-tv-kd16:15.2.11": "Vissajjitampi avissajjitaṁ hoti.",
  "pli-tv-kd16:15.2.12": "Yo vissajjeyya, āpatti thullaccayassa.",
  "pli-tv-kd16:15.2.13": "Mañco, pīṭhaṁ, bhisi, bibbohanaṁ—",
  "pli-tv-kd16:15.2.14": "idaṁ tatiyaṁ avissajjiyaṁ, na vissajjetabbaṁ, saṅghena vā gaṇena vā puggalena vā.",
  "pli-tv-kd16:15.2.15": "Vissajjitampi avissajjitaṁ hoti.",
  "pli-tv-kd16:15.2.16": "Yo vissajjeyya, āpatti thullaccayassa.",
  "pli-tv-kd16:15.2.17": "Lohakumbhī, lohabhāṇakaṁ, lohavārako, lohakaṭāhaṁ, vāsi, parasu, kuṭhārī, kudālo, nikhādanaṁ—",
  "pli-tv-kd16:15.2.18": "idaṁ catutthaṁ avissajjiyaṁ, na vissajjetabbaṁ, saṅghena vā gaṇena vā puggalena vā.",
  "pli-tv-kd16:15.2.19": "Vissajjitampi avissajjitaṁ hoti.",
  "pli-tv-kd16:15.2.20": "Yo vissajjeyya, āpatti thullaccayassa.",
  "pli-tv-kd16:15.2.21": "Valli, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ—",
  "pli-tv-kd16:15.2.22": "idaṁ pañcamaṁ avissajjiyaṁ, na vissajjetabbaṁ, saṅghena vā gaṇena vā puggalena vā.",
  "pli-tv-kd16:15.2.23": "Vissajjitampi avissajjitaṁ hoti.",
  "pli-tv-kd16:15.2.24": "Yo vissajjeyya, āpatti thullaccayassa.",
  "pli-tv-kd16:15.2.25": "Imāni kho, bhikkhave, pañca avissajjiyāni, na vissajjetabbāni, saṅghena vā gaṇena vā puggalena vā.",
  "pli-tv-kd16:15.2.26": "Vissajjitānipi avissajjitāni honti.",
  "pli-tv-kd16:15.2.27": "Yo vissajjeyya, āpatti thullaccayassā”ti.",
  "pli-tv-kd16:16.1.0": "2. Avebhaṅgiyavatthu",
  "pli-tv-kd16:16.1.1": "Atha kho bhagavā sāvatthiyaṁ yathābhirantaṁ viharitvā yena kīṭāgiri tena cārikaṁ pakkāmi mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca.",
  "pli-tv-kd16:16.1.2": "Assosuṁ kho assajipunabbasukā bhikkhū—",
  "pli-tv-kd16:16.1.3": "“bhagavā kira kīṭāgiriṁ āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca.",
  "pli-tv-kd16:16.1.4": "Handa mayaṁ, āvuso, sabbaṁ saṅghikaṁ senāsanaṁ bhājema.",
  "pli-tv-kd16:16.1.5": "Pāpicchā sāriputtamoggallānā, pāpikānaṁ icchānaṁ vasaṁ gatā;",
  "pli-tv-kd16:16.1.6": "na mayaṁ tesaṁ senāsanaṁ paññapessāmā”ti, te sabbaṁ saṅghikaṁ senāsanaṁ bhājesuṁ.",
  "pli-tv-kd16:16.1.7": "Atha kho bhagavā anupubbena cārikaṁ caramāno yena kīṭāgiri tadavasari.",
  "pli-tv-kd16:16.1.8": "Atha kho bhagavā sambahule bhikkhū āmantesi—",
  "pli-tv-kd16:16.1.9": "“gacchatha tumhe, bhikkhave;",
  "pli-tv-kd16:16.1.10": "assajipunabbasuke bhikkhū upasaṅkamitvā evaṁ vadetha—",
  "pli-tv-kd16:16.1.11": "‘bhagavā, āvuso, āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca.",
  "pli-tv-kd16:16.1.12": "Bhagavato ca, āvuso, senāsanaṁ paññapetha, bhikkhusaṅghassa ca, sāriputtamoggallānānañcā’”ti.",
  "pli-tv-kd16:16.1.13": "“Evaṁ, bhante”ti kho te bhikkhū bhagavato paṭissutvā yena assajipunabbasukā bhikkhū tenupasaṅkamiṁsu, upasaṅkamitvā assajipunabbasuke bhikkhū etadavocuṁ—",
  "pli-tv-kd16:16.1.14": "“bhagavā, āvuso, āgacchati mahatā bhikkhusaṅghena saddhiṁ pañcamattehi bhikkhusatehi sāriputtamoggallānehi ca.",
  "pli-tv-kd16:16.1.15": "Bhagavato ca, āvuso, senāsanaṁ paññapetha, bhikkhusaṅghassa ca, sāriputtamoggallānānañcā”ti.",
  "pli-tv-kd16:16.1.16": "“Natthāvuso, saṅghikaṁ senāsanaṁ.",
  "pli-tv-kd16:16.1.17": "Sabbaṁ amhehi bhājitaṁ.",
  "pli-tv-kd16:16.1.18": "Svāgataṁ, āvuso, bhagavato.",
  "pli-tv-kd16:16.1.19": "Yasmiṁ vihāre bhagavā icchissati tasmiṁ vihāre vasissati.",
  "pli-tv-kd16:16.1.20": "Pāpicchā sāriputtamoggallānā, pāpikānaṁ icchānaṁ vasaṁ gatā.",
  "pli-tv-kd16:16.1.21": "Na mayaṁ tesaṁ senāsanaṁ paññapessāmā”ti.",
  "pli-tv-kd16:16.2.1": "“Kiṁ pana tumhe, āvuso, saṅghikaṁ senāsanaṁ bhājitthā”ti?",
  "pli-tv-kd16:16.2.2": "“Evamāvuso”ti.",
  "pli-tv-kd16:16.2.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:16.2.4": "“kathañhi nāma assajipunabbasukā bhikkhū saṅghikaṁ senāsanaṁ bhājessantī”ti.",
  "pli-tv-kd16:16.2.5": "Atha kho te bhikkhū bhagavato etamatthaṁ ārocesuṁ …pe…",
  "pli-tv-kd16:16.2.6": "“saccaṁ kira, bhikkhave …pe…",
  "pli-tv-kd16:16.2.7": "“Saccaṁ, bhagavā”ti.",
  "pli-tv-kd16:16.2.8": "Vigarahi buddho bhagavā …pe…",
  "pli-tv-kd16:16.2.9": "kathañhi nāma te, bhikkhave, moghapurisā saṅghikaṁ senāsanaṁ bhājessanti?",
  "pli-tv-kd16:16.2.10": "Netaṁ, bhikkhave, appasannānaṁ vā pasādāya …pe…",
  "pli-tv-kd16:16.2.11": "vigarahitvā …pe…",
  "pli-tv-kd16:16.2.12": "dhammiṁ kathaṁ katvā bhikkhū āmantesi—",
  "pli-tv-kd16:16.2.13": "“Pañcimāni, bhikkhave, avebhaṅgiyāni, na vibhajitabbāni, saṅghena vā gaṇena vā puggalena vā.",
  "pli-tv-kd16:16.2.14": "Vibhattānipi avibhattāni honti.",
  "pli-tv-kd16:16.2.15": "Yo vibhajeyya, āpatti thullaccayassa.",
  "pli-tv-kd16:16.2.16": "Katamāni pañca?",
  "pli-tv-kd16:16.2.17": "Ārāmo, ārāmavatthu—",
  "pli-tv-kd16:16.2.18": "idaṁ paṭhamaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā.",
  "pli-tv-kd16:16.2.19": "Vibhattampi avibhattaṁ hoti.",
  "pli-tv-kd16:16.2.20": "Yo vibhajeyya, āpatti thullaccayassa.",
  "pli-tv-kd16:16.2.21": "Vihāro, vihāravatthu—",
  "pli-tv-kd16:16.2.22": "idaṁ dutiyaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā.",
  "pli-tv-kd16:16.2.23": "Vibhattampi avibhattaṁ hoti.",
  "pli-tv-kd16:16.2.24": "Yo vibhajeyya, āpatti thullaccayassa.",
  "pli-tv-kd16:16.2.25": "Mañco, pīṭhaṁ, bhisi, bibbohanaṁ—",
  "pli-tv-kd16:16.2.26": "idaṁ tatiyaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā.",
  "pli-tv-kd16:16.2.27": "Vibhattampi avibhattaṁ hoti.",
  "pli-tv-kd16:16.2.28": "Yo vibhajeyya, āpatti thullaccayassa.",
  "pli-tv-kd16:16.2.29": "Lohakumbhī, lohabhāṇakaṁ, lohavārako, lohakaṭāhaṁ, vāsī, parasu, kuṭhārī, kudālo, nikhādanaṁ—",
  "pli-tv-kd16:16.2.30": "idaṁ catutthaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā.",
  "pli-tv-kd16:16.2.31": "Vibhattampi avibhattaṁ hoti.",
  "pli-tv-kd16:16.2.32": "Yo vibhajeyya, āpatti thullaccayassa.",
  "pli-tv-kd16:16.2.33": "Vallī, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ—",
  "pli-tv-kd16:16.2.34": "idaṁ pañcamaṁ avebhaṅgiyaṁ, na vibhajitabbaṁ, saṅghena vā gaṇena vā puggalena vā.",
  "pli-tv-kd16:16.2.35": "Vibhattampi avibhattaṁ hoti.",
  "pli-tv-kd16:16.2.36": "Yo vibhajeyya, āpatti thullaccayassa.",
  "pli-tv-kd16:16.2.37": "Imāni kho, bhikkhave, pañca avebhaṅgiyāni, na vibhajitabbāni, saṅghena vā gaṇena vā puggalena vā.",
  "pli-tv-kd16:16.2.38": "Vibhattānipi avibhattāni honti.",
  "pli-tv-kd16:16.2.39": "Yo vibhajeyya, āpatti thullaccayassā”ti.",
  "pli-tv-kd16:17.1.0": "3. Navakammadānakathā",
  "pli-tv-kd16:17.1.1": "Atha kho bhagavā kīṭāgirismiṁ yathābhirantaṁ viharitvā yena āḷavī tena cārikaṁ pakkāmi.",
  "pli-tv-kd16:17.1.2": "Anupubbena cārikaṁ caramāno yena āḷavī tadavasari.",
  "pli-tv-kd16:17.1.3": "Tatra sudaṁ bhagavā āḷaviyaṁ viharati aggāḷave cetiye.",
  "pli-tv-kd16:17.1.4": "Tena kho pana samayena āḷavakā bhikkhū evarūpāni navakammāni denti—",
  "pli-tv-kd16:17.1.5": "piṇḍanikkhepanamattenapi navakammaṁ denti;",
  "pli-tv-kd16:17.1.6": "kuṭṭalepanamattenapi navakammaṁ denti;",
  "pli-tv-kd16:17.1.7": "dvāraṭṭhapanamattenapi navakammaṁ denti;",
  "pli-tv-kd16:17.1.8": "aggaḷavaṭṭikaraṇamattenapi navakammaṁ denti;",
  "pli-tv-kd16:17.1.9": "ālokasandhikaraṇamattenapi navakammaṁ denti;",
  "pli-tv-kd16:17.1.10": "setavaṇṇakaraṇamattenapi navakammaṁ denti;",
  "pli-tv-kd16:17.1.11": "kāḷavaṇṇakaraṇamattenapi navakammaṁ denti;",
  "pli-tv-kd16:17.1.12": "gerukaparikammakaraṇamattenapi navakammaṁ denti;",
  "pli-tv-kd16:17.1.13": "chādanamattenapi navakammaṁ denti;",
  "pli-tv-kd16:17.1.14": "bandhanamattenapi navakammaṁ denti;",
  "pli-tv-kd16:17.1.15": "bhaṇḍikāṭṭhapanamattenapi navakammaṁ denti;",
  "pli-tv-kd16:17.1.16": "khaṇḍaphullapaṭisaṅkharaṇamattenapi navakammaṁ denti;",
  "pli-tv-kd16:17.1.17": "paribhaṇḍakaraṇamattenapi navakammaṁ denti;",
  "pli-tv-kd16:17.1.18": "vīsativassikampi navakammaṁ denti;",
  "pli-tv-kd16:17.1.19": "tiṁsavassikampi navakammaṁ denti;",
  "pli-tv-kd16:17.1.20": "yāvajīvikampi navakammaṁ denti;",
  "pli-tv-kd16:17.1.21": "dhūmakālikampi pariyositaṁ vihāraṁ navakammaṁ denti.",
  "pli-tv-kd16:17.1.22": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-kd16:17.1.23": "“kathañhi nāma āḷavakā bhikkhū evarūpāni navakammāni dassanti—",
  "pli-tv-kd16:17.1.24": "piṇḍanikkhepanamattenapi navakammaṁ dassanti;",
  "pli-tv-kd16:17.1.25": "kuṭṭalepanamattenapi …",
  "pli-tv-kd16:17.1.26": "dvāraṭṭhapanamattenapi …",
  "pli-tv-kd16:17.1.27": "aggaḷavaṭṭikaraṇamattenapi …",
  "pli-tv-kd16:17.1.28": "ālokasandhikaraṇamattenapi …",
  "pli-tv-kd16:17.1.29": "setavaṇṇakaraṇamattenapi …",
  "pli-tv-kd16:17.1.30": "kāḷavaṇṇakaraṇamattenapi …",
  "pli-tv-kd16:17.1.31": "gerukaparikammakaraṇamattenapi …",
  "pli-tv-kd16:17.1.32": "chādanamattenapi …",
  "pli-tv-kd16:17.1.33": "bandhanamattenapi …",
  "pli-tv-kd16:17.1.34": "bhaṇḍikāṭṭhapanamattenapi …",
  "pli-tv-kd16:17.1.35": "khaṇḍaphullapaṭisaṅkharaṇamattenapi …",
  "pli-tv-kd16:17.1.36": "paribhaṇḍakaraṇamattenapi …",
  "pli-tv-kd16:17.1.37": "vīsativassikampi …",
  "pli-tv-kd16:17.1.38": "tiṁsavassikampi …",
  "pli-tv-kd16:17.1.39": "yāvajīvikampi …",
  "pli-tv-kd16:17.1.40": "dhūmakālikampi pariyositaṁ vihāraṁ navakammaṁ dassantī”ti.",
  "pli-tv-kd16:17.1.41": "Bhagavato etamatthaṁ ārocesuṁ …pe…",
  "pli-tv-kd16:17.1.42": "“saccaṁ kira, bhikkhave …pe…",
  "pli-tv-kd16:17.1.43": "“saccaṁ, bhagavā”ti …pe…",
  "pli-tv-kd16:17.1.44": "vigarahitvā …pe…",
  "pli-tv-kd16:17.1.45": "dhammiṁ kathaṁ katvā bhikkhū āmantesi—",
  "pli-tv-kd16:17.1.46": "“na, bhikkhave, piṇḍanikkhepanamattena navakammaṁ dātabbaṁ …pe…",
  "pli-tv-kd16:17.1.47": "na kuṭṭalepanamattena navakammaṁ dātabbaṁ.",
  "pli-tv-kd16:17.1.48": "Na dvāraṭṭhapanamattena navakammaṁ dātabbaṁ.",
  "pli-tv-kd16:17.1.49": "Na aggaḷavaṭṭikaraṇamattena navakammaṁ dātabbaṁ.",
  "pli-tv-kd16:17.1.50": "Na ālokasandhikaraṇamattena navakammaṁ dātabbaṁ.",
  "pli-tv-kd16:17.1.51": "Na setavaṇṇakaraṇamattena navakammaṁ dātabbaṁ.",
  "pli-tv-kd16:17.1.52": "Na kāḷavaṇṇakaraṇamattena navakammaṁ dātabbaṁ.",
  "pli-tv-kd16:17.1.53": "Na gerukaparikammakaraṇamattena navakammaṁ dātabbaṁ.",
  "pli-tv-kd16:17.1.54": "Na chādanamattena navakammaṁ dātabbaṁ.",
  "pli-tv-kd16:17.1.55": "Na bandhanamattena navakammaṁ dātabbaṁ.",
  "pli-tv-kd16:17.1.56": "Na bhaṇḍikāṭṭhapanamattena navakammaṁ dātabbaṁ.",
  "pli-tv-kd16:17.1.57": "Na khaṇḍaphullapaṭisaṅkharaṇamattena navakammaṁ dātabbaṁ.",
  "pli-tv-kd16:17.1.58": "Na paribhaṇḍakaraṇamattena navakammaṁ dātabbaṁ.",
  "pli-tv-kd16:17.1.59": "Na vīsativassikaṁ navakammaṁ dātabbaṁ.",
  "pli-tv-kd16:17.1.60": "Na tiṁsavassikaṁ navakammaṁ dātabbaṁ.",
  "pli-tv-kd16:17.1.61": "Na yāvajīvikaṁ navakammaṁ dātabbaṁ.",
  "pli-tv-kd16:17.1.62": "Na dhūmakālikampi pariyositaṁ vihāraṁ navakammaṁ dātabbaṁ.",
  "pli-tv-kd16:17.1.63": "Yo dadeyya, āpatti dukkaṭassa.",
  "pli-tv-kd16:17.1.64": "Anujānāmi, bhikkhave, akataṁ vā vippakataṁ vā navakammaṁ dātuṁ, khuddake vihāre kammaṁ oloketvā chappañcavassikaṁ navakammaṁ dātuṁ, aḍḍhayoge kammaṁ oloketvā sattaṭṭhavassikaṁ navakammaṁ dātuṁ, mahallake vihāre pāsāde vā kammaṁ oloketvā dasadvādasavassikaṁ navakammaṁ dātun”ti.",
  "pli-tv-kd16:17.2.1": "Tena kho pana samayena bhikkhū sabbe vihāre navakammaṁ denti.",
  "pli-tv-kd16:17.2.2": "Bhagavato etamatthaṁ ārocesuṁ.",
  "pli-tv-kd16:17.2.3": "“Na, bhikkhave, sabbe vihāre navakammaṁ dātabbaṁ.",
  "pli-tv-kd16:17.2.4": "Yo dadeyya, āpatti dukkaṭassā”ti.",
  "pli-tv-kd16:17.2.5": "Tena kho pana samayena bhikkhū ekassa dve denti.",
  "pli-tv-kd16:17.2.6": "Bhagavato etamatthaṁ ārocesuṁ.",
  "pli-tv-kd16:17.2.7": "“Na, bhikkhave, ekassa dve dātabbā.",
  "pli-tv-kd16:17.2.8": "Yo dadeyya, āpatti dukkaṭassā”ti.",
  "pli-tv-kd16:17.2.9": "Tena kho pana samayena bhikkhū navakammaṁ gahetvā aññaṁ vāsenti.",
  "pli-tv-kd16:17.2.10": "Bhagavato etamatthaṁ ārocesuṁ.",
  "pli-tv-kd16:17.2.11": "“Na, bhikkhave, navakammaṁ gahetvā añño vāsetabbo.",
  "pli-tv-kd16:17.2.12": "Yo vāseyya, āpatti dukkaṭassā”ti.",
  "pli-tv-kd16:17.2.13": "Tena kho pana samayena bhikkhū navakammaṁ gahetvā saṅghikaṁ paṭibāhenti.",
  "pli-tv-kd16:17.2.14": "Bhagavato etamatthaṁ ārocesuṁ.",
  "pli-tv-kd16:17.2.15": "“Na, bhikkhave, navakammaṁ gahetvā saṅghikaṁ paṭibāhitabbaṁ.",
  "pli-tv-kd16:17.2.16": "Yo paṭibāheyya, āpatti dukkaṭassa.",
  "pli-tv-kd16:17.2.17": "Anujānāmi, bhikkhave, ekaṁ varaseyyaṁ gahetun”ti.",
  "pli-tv-kd16:17.2.18": "Tena kho pana samayena bhikkhū nissīme ṭhitassa navakammaṁ denti.",
  "pli-tv-kd16:17.2.19": "Bhagavato etamatthaṁ ārocesuṁ.",
  "pli-tv-kd16:17.2.20": "“Na, bhikkhave, nissīme ṭhitassa navakammaṁ dātabbaṁ.",
  "pli-tv-kd16:17.2.21": "Yo dadeyya, āpatti dukkaṭassā”ti.",
  "pli-tv-kd16:17.2.22": "Tena kho pana samayena bhikkhū navakammaṁ gahetvā sabbakālaṁ paṭibāhanti.",
  "pli-tv-kd16:17.2.23": "Bhagavato etamatthaṁ ārocesuṁ.",
  "pli-tv-kd16:17.2.24": "“Na, bhikkhave, navakammaṁ gahetvā sabbakālaṁ paṭibāhitabbaṁ.",
  "pli-tv-kd16:17.2.25": "Yo paṭibāheyya, āpatti dukkaṭassa.",
  "pli-tv-kd16:17.2.26": "Anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitun”ti.",
  "pli-tv-kd16:17.3.1": "Tena kho pana samayena bhikkhū navakammaṁ gahetvā pakkamantipi, vibbhamantipi, kālampi karonti;",
  "pli-tv-kd16:17.3.2": "sāmaṇerāpi paṭijānanti;",
  "pli-tv-kd16:17.3.3": "sikkhaṁ paccakkhātakāpi paṭijānanti;",
  "pli-tv-kd16:17.3.4": "antimavatthuṁ ajjhāpannakāpi paṭijānanti;",
  "pli-tv-kd16:17.3.5": "ummattakāpi paṭijānanti;",
  "pli-tv-kd16:17.3.6": "khittacittāpi paṭijānanti;",
  "pli-tv-kd16:17.3.7": "vedanāṭṭāpi paṭijānanti;",
  "pli-tv-kd16:17.3.8": "āpattiyā adassane ukkhittakāpi paṭijānanti;",
  "pli-tv-kd16:17.3.9": "āpattiyā appaṭikamme ukkhittakāpi paṭijānanti;",
  "pli-tv-kd16:17.3.10": "pāpikāya diṭṭhiyā appaṭinissagge ukkhittakāpi paṭijānanti;",
  "pli-tv-kd16:17.3.11": "paṇḍakāpi paṭijānanti;",
  "pli-tv-kd16:17.3.12": "theyyasaṁvāsakāpi paṭijānanti;",
  "pli-tv-kd16:17.3.13": "titthiyapakkantakāpi paṭijānanti;",
  "pli-tv-kd16:17.3.14": "tiracchānagatāpi paṭijānanti;",
  "pli-tv-kd16:17.3.15": "mātughātakāpi paṭijānanti;",
  "pli-tv-kd16:17.3.16": "pitughātakāpi paṭijānanti;",
  "pli-tv-kd16:17.3.17": "arahantaghātakāpi paṭijānanti;",
  "pli-tv-kd16:17.3.18": "bhikkhunidūsakāpi paṭijānanti;",
  "pli-tv-kd16:17.3.19": "saṅghabhedakāpi paṭijānanti;",
  "pli-tv-kd16:17.3.20": "lohituppādakāpi paṭijānanti;",
  "pli-tv-kd16:17.3.21": "ubhatobyañjanakāpi paṭijānanti.",
  "pli-tv-kd16:17.3.22": "Bhagavato etamatthaṁ ārocesuṁ.",
  "pli-tv-kd16:17.3.23": "“Idha pana, bhikkhave, bhikkhu navakammaṁ gahetvā pakkamati—",
  "pli-tv-kd16:17.3.24": "mā saṅghassa hāyīti aññassa dātabbaṁ.",
  "pli-tv-kd16:17.3.25": "Idha pana, bhikkhave, bhikkhu navakammaṁ gahetvā vibbhamati …pe…",
  "pli-tv-kd16:17.3.26": "kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti, ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti, paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti—",
  "pli-tv-kd16:17.3.27": "mā saṅghassa hāyīti aññassa dātabbaṁ.",
  "pli-tv-kd16:17.3.28": "Idha pana, bhikkhave, bhikkhu navakammaṁ gahetvā vippakate pakkamati—",
  "pli-tv-kd16:17.3.29": "mā saṅghassa hāyīti aññassa dātabbaṁ.",
  "pli-tv-kd16:17.3.30": "Idha pana, bhikkhave, bhikkhu navakammaṁ gahetvā vippakate vibbhamati …pe…",
  "pli-tv-kd16:17.3.31": "ubhatobyañjanako paṭijānāti—",
  "pli-tv-kd16:17.3.32": "mā saṅghassa hāyīti aññassa dātabbaṁ.",
  "pli-tv-kd16:17.3.33": "Idha pana, bhikkhave, bhikkhu navakammaṁ gahetvā pariyosite pakkamati—",
  "pli-tv-kd16:17.3.34": "tassevetaṁ.",
  "pli-tv-kd16:17.3.35": "Idha pana, bhikkhave, bhikkhu navakammaṁ gahetvā pariyosite vibbhamati …pe…",
  "pli-tv-kd16:17.3.36": "kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti—",
  "pli-tv-kd16:17.3.37": "saṅgho sāmī.",
  "pli-tv-kd16:17.3.38": "Idha pana, bhikkhave, bhikkhu navakammaṁ gahetvā pariyosite ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti—",
  "pli-tv-kd16:17.3.39": "tassevetaṁ.",
  "pli-tv-kd16:17.3.40": "Idha pana, bhikkhave, bhikkhu navakammaṁ gahetvā pariyosite paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṅghabhedako paṭijānāti, lohituppādako paṭijānāti, ubhatobyañjanako paṭijānāti—",
  "pli-tv-kd16:17.3.41": "saṅgho sāmī”ti.",
  "pli-tv-kd16:18.1.0": "4. Aññatraparibhogapaṭikkhepādi",
  "pli-tv-kd16:18.1.1": "Tena kho pana samayena bhikkhū aññatarassa upāsakassa vihāraparibhogaṁ senāsanaṁ aññatra paribhuñjanti.",
  "pli-tv-kd16:18.1.2": "Atha kho so upāsako ujjhāyati khiyyati vipāceti—",
  "pli-tv-kd16:18.1.3": "“kathañhi nāma bhadantā aññatra paribhogaṁ aññatra paribhuñjissantī”ti.",
  "pli-tv-kd16:18.1.4": "Bhagavato etamatthaṁ ārocesuṁ.",
  "pli-tv-kd16:18.1.5": "“Na, bhikkhave, aññatra paribhogo aññatra paribhuñjitabbo.",
  "pli-tv-kd16:18.1.6": "Yo paribhuñjeyya, āpatti dukkaṭassā”ti.",
  "pli-tv-kd16:18.1.7": "Tena kho pana samayena bhikkhū uposathaggampi sannisajjampi harituṁ kukkuccāyantā chamāya nisīdanti.",
  "pli-tv-kd16:18.1.8": "Gattānipi cīvarānipi paṁsukitāni honti.",
  "pli-tv-kd16:18.1.9": "Bhagavato etamatthaṁ ārocesuṁ.",
  "pli-tv-kd16:18.1.10": "“Anujānāmi, bhikkhave, tāvakālikaṁ haritun”ti.",
  "pli-tv-kd16:18.1.11": "Tena kho pana samayena saṅghassa mahāvihāro undriyati.",
  "pli-tv-kd16:18.1.12": "Bhikkhū kukkuccāyantā senāsanaṁ nātiharanti.",
  "pli-tv-kd16:18.1.13": "Bhagavato etamatthaṁ ārocesuṁ.",
  "pli-tv-kd16:18.1.14": "“Anujānāmi, bhikkhave, guttatthāya haritun”ti.",
  "pli-tv-kd16:19.1.1": "Tena kho pana samayena saṅghassa senāsanaparikkhāriko mahaggho kambalo uppanno hoti.",
  "pli-tv-kd16:19.1.2": "Bhagavato etamatthaṁ ārocesuṁ.",
  "pli-tv-kd16:19.1.3": "“Anujānāmi, bhikkhave, phātikammatthāya parivattetun”ti.",
  "pli-tv-kd16:19.1.4": "Tena kho pana samayena saṅghassa senāsanaparikkhārikaṁ mahagghaṁ dussaṁ uppannaṁ hoti.",
  "pli-tv-kd16:19.1.5": "Bhagavato etamatthaṁ ārocesuṁ.",
  "pli-tv-kd16:19.1.6": "“Anujānāmi, bhikkhave, phātikammatthāya parivattetun”ti.",
  "pli-tv-kd16:19.1.7": "Tena kho pana samayena saṅghassa acchacammaṁ uppannaṁ hoti.",
  "pli-tv-kd16:19.1.8": "Bhagavato etamatthaṁ ārocesuṁ.",
  "pli-tv-kd16:19.1.9": "“Anujānāmi, bhikkhave, pādapuñchaniṁ kātun”ti.",
  "pli-tv-kd16:19.1.10": "Tena kho pana samayena saṅghassa cakkalikaṁ uppannaṁ hoti.",
  "pli-tv-kd16:19.1.11": "Bhagavato etamatthaṁ ārocesuṁ.",
  "pli-tv-kd16:19.1.12": "“Anujānāmi, bhikkhave, pādapuñchaniṁ kātun”ti.",
  "pli-tv-kd16:19.1.13": "Tena kho pana samayena saṅghassa coḷakaṁ uppannaṁ hoti.",
  "pli-tv-kd16:19.1.14": "Bhagavato etamatthaṁ ārocesuṁ.",
  "pli-tv-kd16:19.1.15": "“Anujānāmi, bhikkhave, pādapuñchaniṁ kātun”ti.",
  "pli-tv-kd16:20.1.1": "Tena kho pana samayena bhikkhū adhotehi pādehi senāsanaṁ akkamanti.",
  "pli-tv-kd16:20.1.2": "Senāsanaṁ dussati.",
  "pli-tv-kd16:20.1.3": "Bhagavato etamatthaṁ ārocesuṁ.",
  "pli-tv-kd16:20.1.4": "“Na, bhikkhave, adhotehi pādehi senāsanaṁ akkamitabbaṁ.",
  "pli-tv-kd16:20.1.5": "Yo akkameyya, āpatti dukkaṭassā”ti.",
  "pli-tv-kd16:20.1.6": "Tena kho pana samayena bhikkhū allehi pādehi senāsanaṁ akkamanti.",
  "pli-tv-kd16:20.1.7": "Senāsanaṁ dussati.",
  "pli-tv-kd16:20.1.8": "Bhagavato etamatthaṁ ārocesuṁ.",
  "pli-tv-kd16:20.1.9": "“Na, bhikkhave, allehi pādehi senāsanaṁ akkamitabbaṁ.",
  "pli-tv-kd16:20.1.10": "Yo akkameyya, āpatti dukkaṭassā”ti.",
  "pli-tv-kd16:20.1.11": "Tena kho pana samayena bhikkhū saupāhanā senāsanaṁ akkamanti.",
  "pli-tv-kd16:20.1.12": "Senāsanaṁ dussati.",
  "pli-tv-kd16:20.1.13": "Bhagavato etamatthaṁ ārocesuṁ.",
  "pli-tv-kd16:20.1.14": "“Na, bhikkhave, saupāhanena senāsanaṁ akkamitabbaṁ.",
  "pli-tv-kd16:20.1.15": "Yo akkameyya, āpatti dukkaṭassā”ti.",
  "pli-tv-kd16:20.2.1": "Tena kho pana samayena bhikkhū parikammakatāya bhūmiyā niṭṭhubhanti.",
  "pli-tv-kd16:20.2.2": "Vaṇṇo dussati.",
  "pli-tv-kd16:20.2.3": "Bhagavato etamatthaṁ ārocesuṁ.",
  "pli-tv-kd16:20.2.4": "“Na, bhikkhave, parikammakatāya bhūmiyā niṭṭhubhitabbaṁ.",
  "pli-tv-kd16:20.2.5": "Yo niṭṭhubheyya, āpatti dukkaṭassa.",
  "pli-tv-kd16:20.2.6": "Anujānāmi, bhikkhave, kheḷamallakan”ti.",
  "pli-tv-kd16:20.2.7": "Tena kho pana samayena mañcapādāpi pīṭhapādāpi parikammakataṁ bhūmiṁ vilikhanti.",
  "pli-tv-kd16:20.2.8": "Bhagavato etamatthaṁ ārocesuṁ.",
  "pli-tv-kd16:20.2.9": "“Anujānāmi, bhikkhave, coḷakena paliveṭhetun”ti.",
  "pli-tv-kd16:20.2.10": "Tena kho pana samayena bhikkhū parikammakataṁ bhittiṁ apassenti.",
  "pli-tv-kd16:20.2.11": "Vaṇṇo dussati.",
  "pli-tv-kd16:20.2.12": "Bhagavato etamatthaṁ ārocesuṁ.",
  "pli-tv-kd16:20.2.13": "“Na, bhikkhave, parikammakatā bhitti apassetabbā.",
  "pli-tv-kd16:20.2.14": "Yo apasseyya, āpatti dukkaṭassa.",
  "pli-tv-kd16:20.2.15": "Anujānāmi, bhikkhave, apassenaphalakan”ti.",
  "pli-tv-kd16:20.2.16": "Apassenaphalakaṁ heṭṭhato bhūmiṁ vilikhati, uparito bhittiñca.",
  "pli-tv-kd16:20.2.17": "Bhagavato etamatthaṁ ārocesuṁ.",
  "pli-tv-kd16:20.2.18": "“Anujānāmi, bhikkhave, heṭṭhato ca uparito ca coḷakena paliveṭhetun”ti.",
  "pli-tv-kd16:20.2.19": "Tena kho pana samayena bhikkhū dhotapādakā nipajjituṁ kukkuccāyanti.",
  "pli-tv-kd16:20.2.20": "Bhagavato etamatthaṁ ārocesuṁ.",
  "pli-tv-kd16:20.2.21": "“Anujānāmi, bhikkhave, paccattharitvā nipajjitun”ti.",
  "pli-tv-kd16:21.1.0": "5. Saṅghabhattādianujānana",
  "pli-tv-kd16:21.1.1": "Atha kho bhagavā āḷaviyaṁ yathābhirantaṁ viharitvā yena rājagahaṁ tena cārikaṁ pakkāmi.",
  "pli-tv-kd16:21.1.2": "Anupubbena cārikaṁ caramāno yena rājagahaṁ tadavasari.",
  "pli-tv-kd16:21.1.3": "Tatra sudaṁ bhagavā rājagahe viharati veḷuvane kalandakanivāpe.",
  "pli-tv-kd16:21.1.4": "Tena kho pana samayena rājagahaṁ dubbhikkhaṁ hoti.",
  "pli-tv-kd16:21.1.5": "Manussā na sakkonti saṅghabhattaṁ kātuṁ;",
  "pli-tv-kd16:21.1.6": "icchanti uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikaṁ kātuṁ.",
  "pli-tv-kd16:21.1.7": "Bhagavato etamatthaṁ ārocesuṁ.",
  "pli-tv-kd16:21.1.8": "“Anujānāmi, bhikkhave, saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadikan”ti.",
  "pli-tv-kd16:21.1.9.0": "6. Bhattuddesakasammuti",
  "pli-tv-kd16:21.1.9.1": "Tena kho pana samayena chabbaggiyā bhikkhū attano varabhattāni gahetvā lāmakāni bhattāni bhikkhūnaṁ denti.",
  "pli-tv-kd16:21.1.10": "Bhagavato etamatthaṁ ārocesuṁ.",
  "pli-tv-kd16:21.1.11": "“Anujānāmi, bhikkhave, pañcahaṅgehi samannāgataṁ bhikkhuṁ bhattuddesakaṁ sammannituṁ—",
  "pli-tv-kd16:21.1.12": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, uddiṭṭhānuddiṭṭhañca jāneyya.",
  "pli-tv-kd16:21.1.13": "Evañca pana, bhikkhave, sammannitabbo.",
  "pli-tv-kd16:21.1.14": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:21.1.15": "‘Suṇātu me, bhante, saṅgho.",
  "pli-tv-kd16:21.1.16": "Yadi saṅghassa pattakallaṁ, saṅgho itthannāmaṁ bhikkhuṁ bhattuddesakaṁ sammanneyya.",
  "pli-tv-kd16:21.1.17": "Esā ñatti.",
  "pli-tv-kd16:21.1.18": "Suṇātu me, bhante, saṅgho.",
  "pli-tv-kd16:21.1.19": "Saṅgho itthannāmaṁ bhikkhuṁ bhattuddesakaṁ sammannati.",
  "pli-tv-kd16:21.1.20": "Yassāyasmato khamati itthannāmassa bhikkhuno bhattuddesakassa sammuti, so tuṇhassa;",
  "pli-tv-kd16:21.1.21": "yassa nakkhamati, so bhāseyya.",
  "pli-tv-kd16:21.1.22": "Sammato saṅghena itthannāmo bhikkhu bhattuddesako.",
  "pli-tv-kd16:21.1.23": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:21.1.24": "Atha kho bhattuddesakānaṁ bhikkhūnaṁ etadahosi—",
  "pli-tv-kd16:21.1.25": "“kathaṁ nu kho bhattaṁ uddisitabban”ti?",
  "pli-tv-kd16:21.1.26": "Bhagavato etamatthaṁ ārocesuṁ.",
  "pli-tv-kd16:21.1.27": "“Anujānāmi, bhikkhave, salākāya vā paṭṭikāya vā upanibandhitvā opuñjitvā bhattaṁ uddisitun”ti.",
  "pli-tv-kd16:21.2.0": "7. Senāsanapaññāpakādisammuti",
  "pli-tv-kd16:21.2.1": "Tena kho pana samayena saṅghassa senāsanapaññāpako na hoti …pe…",
  "pli-tv-kd16:21.2.2": "bhaṇḍāgāriko na hoti …pe…",
  "pli-tv-kd16:21.2.3": "cīvarappaṭiggāhako na hoti …pe…",
  "pli-tv-kd16:21.2.4": "cīvarabhājako na hoti …pe…",
  "pli-tv-kd16:21.2.5": "yāgubhājako na hoti …pe…",
  "pli-tv-kd16:21.2.6": "phalabhājako na hoti …pe…",
  "pli-tv-kd16:21.2.7": "khajjakabhājako na hoti.",
  "pli-tv-kd16:21.2.8": "Khajjakaṁ abhājiyamānaṁ nassati.",
  "pli-tv-kd16:21.2.9": "Bhagavato etamatthaṁ ārocesuṁ.",
  "pli-tv-kd16:21.2.10": "“Anujānāmi, bhikkhave, pañcahaṅgehi samannāgataṁ bhikkhuṁ khajjakabhājakaṁ sammannituṁ—",
  "pli-tv-kd16:21.2.11": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, bhājitābhājitañca jāneyya.",
  "pli-tv-kd16:21.2.12": "Evañca pana, bhikkhave, sammannitabbo.",
  "pli-tv-kd16:21.2.13": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:21.2.14": "‘Suṇātu me, bhante, saṅgho.",
  "pli-tv-kd16:21.2.15": "Yadi saṅghassa pattakallaṁ, saṅgho itthannāmaṁ bhikkhuṁ khajjakabhājakaṁ sammanneyya.",
  "pli-tv-kd16:21.2.16": "Esā ñatti.",
  "pli-tv-kd16:21.2.17": "Suṇātu me, bhante, saṅgho.",
  "pli-tv-kd16:21.2.18": "Saṅgho itthannāmaṁ bhikkhuṁ khajjakabhājakaṁ sammannati.",
  "pli-tv-kd16:21.2.19": "Yassāyasmato khamati itthannāmassa bhikkhuno khajjakabhājakassa sammuti, so tuṇhassa;",
  "pli-tv-kd16:21.2.20": "yassa nakkhamati, so bhāseyya.",
  "pli-tv-kd16:21.2.21": "Sammato saṅghena itthannāmo bhikkhu khajjakabhājako.",
  "pli-tv-kd16:21.2.22": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:21.3.0": "8. Appamattakavissajjakasammuti",
  "pli-tv-kd16:21.3.1": "Tena kho pana samayena saṅghassa bhaṇḍāgāre appamattako parikkhāro uppanno hoti.",
  "pli-tv-kd16:21.3.2": "Bhagavato etamatthaṁ ārocesuṁ.",
  "pli-tv-kd16:21.3.3": "“Anujānāmi, bhikkhave, pañcahaṅgehi samannāgataṁ bhikkhuṁ appamattakavissajjakaṁ sammannituṁ—",
  "pli-tv-kd16:21.3.4": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, vissajjitāvissajjitañca jāneyya.",
  "pli-tv-kd16:21.3.5": "Evañca pana, bhikkhave, sammannitabbo.",
  "pli-tv-kd16:21.3.6": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:21.3.7": "‘Suṇātu me, bhante, saṅgho.",
  "pli-tv-kd16:21.3.8": "Yadi saṅghassa pattakallaṁ, saṅgho itthannāmaṁ bhikkhuṁ appamattakavissajjakaṁ sammanneyya.",
  "pli-tv-kd16:21.3.9": "Esā ñatti.",
  "pli-tv-kd16:21.3.10": "Suṇātu me, bhante, saṅgho.",
  "pli-tv-kd16:21.3.11": "Saṅgho itthannāmaṁ bhikkhuṁ appamattakavissajjakaṁ sammannati.",
  "pli-tv-kd16:21.3.12": "Yassāyasmato khamati itthannāmassa bhikkhuno appamattakavissajjakassa sammuti, so tuṇhassa;",
  "pli-tv-kd16:21.3.13": "yassa nakkhamati, so bhāseyya.",
  "pli-tv-kd16:21.3.14": "Sammato saṅghena itthannāmo bhikkhu appamattakavissajjako.",
  "pli-tv-kd16:21.3.15": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:21.3.16": "Tena appamattakavissajjakena bhikkhunā ekā sūci dātabbā, satthakaṁ dātabbaṁ, upāhanā dātabbā, kāyabandhanaṁ dātabbaṁ, aṁsabaddhako dātabbo, parissāvanaṁ dātabbaṁ, dhammakaraṇo dātabbo, kusi dātabbā, aḍḍhakusi dātabbā, maṇḍalaṁ dātabbaṁ, aḍḍhamaṇḍalaṁ dātabbaṁ, anuvāto dātabbo, paribhaṇḍaṁ dātabbaṁ.",
  "pli-tv-kd16:21.3.17": "Sace hoti saṅghassa sappi vā telaṁ vā madhu vā phāṇitaṁ vā, sakiṁ paṭisāyituṁ dātabbaṁ.",
  "pli-tv-kd16:21.3.18": "Sace punapi attho hoti, punapi dātabbaṁ.",
  "pli-tv-kd16:21.3.19.0": "9. Sāṭiyaggāhāpakādisammuti",
  "pli-tv-kd16:21.3.19.1": "Tena kho pana samayena saṅghassa sāṭiyaggāhāpako na hoti …pe…",
  "pli-tv-kd16:21.3.20": "pattaggāhāpako na hoti …pe…",
  "pli-tv-kd16:21.3.21": "ārāmikapesako na hoti …pe…",
  "pli-tv-kd16:21.3.22": "sāmaṇerapesako na hoti.",
  "pli-tv-kd16:21.3.23": "Sāmaṇerā apesiyamānā kammaṁ na karonti.",
  "pli-tv-kd16:21.3.24": "Bhagavato etamatthaṁ ārocesuṁ.",
  "pli-tv-kd16:21.3.25": "“Anujānāmi, bhikkhave, pañcahaṅgehi samannāgataṁ bhikkhuṁ sāmaṇerapesakaṁ sammannituṁ—",
  "pli-tv-kd16:21.3.26": "yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, pesitāpesitañca jāneyya.",
  "pli-tv-kd16:21.3.27": "Evañca pana, bhikkhave, sammannitabbo.",
  "pli-tv-kd16:21.3.28": "Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo—",
  "pli-tv-kd16:21.3.29": "‘Suṇātu me, bhante, saṅgho.",
  "pli-tv-kd16:21.3.30": "Yadi saṅghassa pattakallaṁ, saṅgho itthannāmaṁ bhikkhuṁ sāmaṇerapesakaṁ sammanneyya.",
  "pli-tv-kd16:21.3.31": "Esā ñatti.",
  "pli-tv-kd16:21.3.32": "Suṇātu me, bhante, saṅgho.",
  "pli-tv-kd16:21.3.33": "Saṅgho itthannāmaṁ bhikkhuṁ sāmaṇerapesakaṁ sammannati.",
  "pli-tv-kd16:21.3.34": "Yassāyasmato khamati itthannāmassa bhikkhuno sāmaṇerapesakassa sammuti, so tuṇhassa;",
  "pli-tv-kd16:21.3.35": "yassa nakkhamati, so bhāseyya.",
  "pli-tv-kd16:21.3.36": "Sammato saṅghena itthannāmo bhikkhu sāmaṇerapesako.",
  "pli-tv-kd16:21.3.37": "Khamati saṅghassa, tasmā tuṇhī, evametaṁ dhārayāmī’”ti.",
  "pli-tv-kd16:21.3.38": "Tatiyabhāṇavāro niṭṭhito.",
  "pli-tv-kd16:21.3.39": "Senāsanakkhandhako chaṭṭho.",
  "pli-tv-kd16:21.3.40": "Tassuddānaṁ",
  "pli-tv-kd16:21.3.41": "Vihāraṁ buddhaseṭṭhena,",
  "pli-tv-kd16:21.3.42": "apaññattaṁ tadā ahu;",
  "pli-tv-kd16:21.3.43": "Tahaṁ tahaṁ nikkhamanti,",
  "pli-tv-kd16:21.3.44": "vāsā te jinasāvakā.",
  "pli-tv-kd16:21.3.45": "Seṭṭhī gahapati disvā,",
  "pli-tv-kd16:21.3.46": "bhikkhūnaṁ idamabravi;",
  "pli-tv-kd16:21.3.47": "Kārāpeyyaṁ vaseyyātha,",
  "pli-tv-kd16:21.3.48": "paṭipucchiṁsu nāyakaṁ.",
  "pli-tv-kd16:21.3.49": "Vihāraṁ aḍḍhayogañca,",
  "pli-tv-kd16:21.3.50": "pāsādaṁ hammiyaṁ guhaṁ;",
  "pli-tv-kd16:21.3.51": "Pañcaleṇaṁ anuññāsi,",
  "pli-tv-kd16:21.3.52": "vihāre seṭṭhi kārayi.",
  "pli-tv-kd16:21.3.53": "Jano vihāraṁ kāreti,",
  "pli-tv-kd16:21.3.54": "akavāṭaṁ asaṁvutaṁ;",
  "pli-tv-kd16:21.3.55": "Kavāṭaṁ piṭṭhasaṅghāṭaṁ,",
  "pli-tv-kd16:21.3.56": "udukkhalañca uttari.",
  "pli-tv-kd16:21.3.57": "Āviñchanacchiddaṁ rajjuṁ,",
  "pli-tv-kd16:21.3.58": "vaṭṭiñca kapisīsakaṁ;",
  "pli-tv-kd16:21.3.59": "Sūcighaṭitāḷacchiddaṁ,",
  "pli-tv-kd16:21.3.60": "lohakaṭṭhavisāṇakaṁ.",
  "pli-tv-kd16:21.3.61": "Yantakaṁ sūcikañceva,",
  "pli-tv-kd16:21.3.62": "chadanaṁ ullittāvalittaṁ;",
  "pli-tv-kd16:21.3.63": "Vedijālasalākañca,",
  "pli-tv-kd16:21.3.64": "cakkali santharena ca.",
  "pli-tv-kd16:21.3.65": "Miḍḍhi bidalamañcañca,",
  "pli-tv-kd16:21.3.66": "sosānikamasārako;",
  "pli-tv-kd16:21.3.67": "Bundikuḷirapādañca,",
  "pli-tv-kd16:21.3.68": "āhaccāsandi uccake.",
  "pli-tv-kd16:21.3.69": "Sattaṅgo ca bhaddapīṭhaṁ,",
  "pli-tv-kd16:21.3.70": "pīṭhakeḷakapādakaṁ;",
  "pli-tv-kd16:21.3.71": "Āmalāphalakā kocchā,",
  "pli-tv-kd16:21.3.72": "palālapīṭhameva ca.",
  "pli-tv-kd16:21.3.73": "Uccāhipaṭipādakā,",
  "pli-tv-kd16:21.3.74": "aṭṭhaṅguli ca pādakā;",
  "pli-tv-kd16:21.3.75": "Suttaṁ aṭṭhapadaṁ coḷaṁ,",
  "pli-tv-kd16:21.3.76": "tūlikaṁ aḍḍhakāyikaṁ.",
  "pli-tv-kd16:21.3.77": "Giraggo bhisiyo cāpi,",
  "pli-tv-kd16:21.3.78": "dussaṁ senāsanampi ca;",
  "pli-tv-kd16:21.3.79": "Onaddhaṁ heṭṭhā patati,",
  "pli-tv-kd16:21.3.80": "uppāṭetvā haranti ca.",
  "pli-tv-kd16:21.3.81": "Bhattiñca hatthabhattiñca,",
  "pli-tv-kd16:21.3.82": "anuññāsi tathāgato;",
  "pli-tv-kd16:21.3.83": "Titthiyā vihāre cāpi,",
  "pli-tv-kd16:21.3.84": "thusaṁ saṇhañca mattikā.",
  "pli-tv-kd16:21.3.85": "Ikkāsaṁ pāṇikaṁ kuṇḍaṁ,",
  "pli-tv-kd16:21.3.86": "sāsapaṁ sitthatelakaṁ;",
  "pli-tv-kd16:21.3.87": "Ussanne paccuddharituṁ,",
  "pli-tv-kd16:21.3.88": "pharusaṁ gaṇḍumattikaṁ.",
  "pli-tv-kd16:21.3.89": "Ikkāsaṁ paṭibhānañca,",
  "pli-tv-kd16:21.3.90": "nīcā cayo ca āruhaṁ;",
  "pli-tv-kd16:21.3.91": "Paripatanti āḷakā,",
  "pli-tv-kd16:21.3.92": "aḍḍhakuṭṭaṁ tayo puna.",
  "pli-tv-kd16:21.3.93": "Khuddake kuṭṭapādo ca,",
  "pli-tv-kd16:21.3.94": "ovassati saraṁ khilaṁ;",
  "pli-tv-kd16:21.3.95": "Cīvaravaṁsaṁ rajjuñca,",
  "pli-tv-kd16:21.3.96": "āḷindaṁ kiṭikena ca.",
  "pli-tv-kd16:21.3.97": "Ālambanaṁ tiṇacuṇṇaṁ,",
  "pli-tv-kd16:21.3.98": "heṭṭhāmagge nayaṁ kare;",
  "pli-tv-kd16:21.3.99": "Ajjhokāse otappati,",
  "pli-tv-kd16:21.3.100": "sālaṁ heṭṭhā ca bhājanaṁ.",
  "pli-tv-kd16:21.3.101": "Vihāro koṭṭhako ceva,",
  "pli-tv-kd16:21.3.102": "pariveṇaggisālakaṁ;",
  "pli-tv-kd16:21.3.103": "Ārāme ca puna koṭṭhe,",
  "pli-tv-kd16:21.3.104": "heṭṭhaññeva nayaṁ kare.",
  "pli-tv-kd16:21.3.105": "Sudhaṁ anāthapiṇḍi ca,",
  "pli-tv-kd16:21.3.106": "saddho sītavanaṁ agā;",
  "pli-tv-kd16:21.3.107": "Diṭṭhadhammo nimantesi,",
  "pli-tv-kd16:21.3.108": "saha saṅghena nāyakaṁ.",
  "pli-tv-kd16:21.3.109": "Āṇāpesantarāmagge,",
  "pli-tv-kd16:21.3.110": "ārāmaṁ kārayī gaṇo;",
  "pli-tv-kd16:21.3.111": "Vesāliyaṁ navakammaṁ,",
  "pli-tv-kd16:21.3.112": "purato ca pariggahi.",
  "pli-tv-kd16:21.3.113": "Ko arahati bhattagge,",
  "pli-tv-kd16:21.3.114": "tittirañca avandiyā;",
  "pli-tv-kd16:21.3.115": "Pariggahitantaragharā,",
  "pli-tv-kd16:21.3.116": "tūlo sāvatthi osari.",
  "pli-tv-kd16:21.3.117": "Patiṭṭhāpesi ārāmaṁ,",
  "pli-tv-kd16:21.3.118": "bhattagge ca kolāhalaṁ;",
  "pli-tv-kd16:21.3.119": "Gilānā varaseyyā ca,",
  "pli-tv-kd16:21.3.120": "lesā sattarasā tahiṁ.",
  "pli-tv-kd16:21.3.121": "Kena nu kho kathaṁ nu kho,",
  "pli-tv-kd16:21.3.122": "vihāraggena bhājayi;",
  "pli-tv-kd16:21.3.123": "Pariveṇaṁ anubhāgañca,",
  "pli-tv-kd16:21.3.124": "akāmā bhāgaṁ no dade.",
  "pli-tv-kd16:21.3.125": "Nissīmaṁ sabbakālañca,",
  "pli-tv-kd16:21.3.126": "gāhā senāsane tayo;",
  "pli-tv-kd16:21.3.127": "Upanando ca vaṇṇesi,",
  "pli-tv-kd16:21.3.128": "ṭhitakā samakāsanā.",
  "pli-tv-kd16:21.3.129": "Samānāsanikā bhindiṁsu,",
  "pli-tv-kd16:21.3.130": "tivaggā ca duvaggikaṁ;",
  "pli-tv-kd16:21.3.131": "Asamānāsanikā dīghaṁ,",
  "pli-tv-kd16:21.3.132": "sāḷindaṁ paribhuñjituṁ.",
  "pli-tv-kd16:21.3.133": "Ayyikā ca avidūre,",
  "pli-tv-kd16:21.3.134": "bhājitañca kīṭāgire;",
  "pli-tv-kd16:21.3.135": "Āḷavī piṇḍakakuṭṭehi,",
  "pli-tv-kd16:21.3.136": "dvāraaggaḷavaṭṭikā.",
  "pli-tv-kd16:21.3.137": "Ālokasetakāḷañca,",
  "pli-tv-kd16:21.3.138": "geruchādanabandhanā;",
  "pli-tv-kd16:21.3.139": "Bhaṇḍikhaṇḍaparibhaṇḍaṁ,",
  "pli-tv-kd16:21.3.140": "vīsa tiṁsā ca kālikā.",
  "pli-tv-kd16:21.3.141": "Osite akataṁ vippaṁ,",
  "pli-tv-kd16:21.3.142": "khudde chappañcavassikaṁ;",
  "pli-tv-kd16:21.3.143": "Aḍḍhayoge ca sattaṭṭha,",
  "pli-tv-kd16:21.3.144": "mahalle dasa dvādasa.",
  "pli-tv-kd16:21.3.145": "Sabbaṁ vihāraṁ ekassa,",
  "pli-tv-kd16:21.3.146": "aññaṁ vāsenti saṅghikaṁ;",
  "pli-tv-kd16:21.3.147": "Nissīmaṁ sabbakālañca,",
  "pli-tv-kd16:21.3.148": "pakkami vibbhamanti ca.",
  "pli-tv-kd16:21.3.149": "Kālañca sāmaṇerañca,",
  "pli-tv-kd16:21.3.150": "sikkhāpaccakkhaantimaṁ;",
  "pli-tv-kd16:21.3.151": "Ummattakhittacittā ca,",
  "pli-tv-kd16:21.3.152": "vedanāpattidassanā.",
  "pli-tv-kd16:21.3.153": "Appaṭikammadiṭṭhiyā,",
  "pli-tv-kd16:21.3.154": "paṇḍakā theyyatitthiyā;",
  "pli-tv-kd16:21.3.155": "Tiracchānamātupitu,",
  "pli-tv-kd16:21.3.156": "arahantā ca dūsakā.",
  "pli-tv-kd16:21.3.157": "Bhedakā lohituppādā,",
  "pli-tv-kd16:21.3.158": "ubhato cāpi byañjanakā;",
  "pli-tv-kd16:21.3.159": "Mā saṅghassa parihāyi,",
  "pli-tv-kd16:21.3.160": "kammaṁ aññassa dātave.",
  "pli-tv-kd16:21.3.161": "Vippakate ca aññassa,",
  "pli-tv-kd16:21.3.162": "kate tasseva pakkame;",
  "pli-tv-kd16:21.3.163": "Vibbhamati kālaṅkato,",
  "pli-tv-kd16:21.3.164": "sāmaṇero ca jāyati.",
  "pli-tv-kd16:21.3.165": "Paccakkhāto ca sikkhāya,",
  "pli-tv-kd16:21.3.166": "antimajjhāpannako yadi;",
  "pli-tv-kd16:21.3.167": "Saṅghova sāmiko hoti,",
  "pli-tv-kd16:21.3.168": "ummattakhittavedanā.",
  "pli-tv-kd16:21.3.169": "Adassanāppaṭikamme,",
  "pli-tv-kd16:21.3.170": "diṭṭhi tasseva hoti taṁ;",
  "pli-tv-kd16:21.3.171": "Paṇḍako theyyatitthī ca,",
  "pli-tv-kd16:21.3.172": "tiracchānamātupettikaṁ.",
  "pli-tv-kd16:21.3.173": "Ghātako dūsako cāpi,",
  "pli-tv-kd16:21.3.174": "bhedalohitabyañjanā;",
  "pli-tv-kd16:21.3.175": "Paṭijānāti yadi so,",
  "pli-tv-kd16:21.3.176": "saṅghova hoti sāmiko.",
  "pli-tv-kd16:21.3.177": "Harantaññatra kukkuccaṁ,",
  "pli-tv-kd16:21.3.178": "undriyati ca kambalaṁ;",
  "pli-tv-kd16:21.3.179": "Dussañca cammacakkalī,",
  "pli-tv-kd16:21.3.180": "coḷakaṁ akkamanti ca.",
  "pli-tv-kd16:21.3.181": "Allā upāhanāniṭṭhu,",
  "pli-tv-kd16:21.3.182": "likhanti apassenti ca;",
  "pli-tv-kd16:21.3.183": "Apassenaṁ likhateva,",
  "pli-tv-kd16:21.3.184": "dhotapaccattharena ca.",
  "pli-tv-kd16:21.3.185": "Rājagahe na sakkonti,",
  "pli-tv-kd16:21.3.186": "lāmakaṁ bhattuddesakaṁ;",
  "pli-tv-kd16:21.3.187": "Kathaṁ nu kho paññāpakaṁ,",
  "pli-tv-kd16:21.3.188": "bhaṇḍāgārikasammuti.",
  "pli-tv-kd16:21.3.189": "Paṭiggāhabhājako cāpi,",
  "pli-tv-kd16:21.3.190": "yāgu ca phalabhājako;",
  "pli-tv-kd16:21.3.191": "Khajjakabhājako ceva,",
  "pli-tv-kd16:21.3.192": "appamattakavissajje.",
  "pli-tv-kd16:21.3.193": "Sāṭiyaggāhāpako ceva,",
  "pli-tv-kd16:21.3.194": "tatheva pattaggāhako;",
  "pli-tv-kd16:21.3.195": "Ārāmikasāmaṇera,",
  "pli-tv-kd16:21.3.196": "pesakassa ca sammuti.",
  "pli-tv-kd16:21.3.197": "Sabbābhibhū lokavidū,",
  "pli-tv-kd16:21.3.198": "hitacitto vināyako;",
  "pli-tv-kd16:21.3.199": "Leṇatthañca sukhatthañca,",
  "pli-tv-kd16:21.3.200": "jhāyituñca vipassitunti.",
  "pli-tv-kd16:21.3.201": "Senāsanakkhandhako niṭṭhito."
}