<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp3.4' lang='af'>
<header>
<ul>
<li class='division'>Sutta Nipāta 3.4</li>
</ul>
<h1>Offerande</h1>
</header>
<p>Aldus het ek gehoor:</p>
<p>By geleentheid het die Deurlugtige onder die mense van Kosala gewoon, op die wal van die Sundarika-rivier. Op daardie stadium was die brahmaan Sundarikabharadvaja besig om op die rivier se wal die ritueel van die vuuroffer uit te voer. Dit gedoen, het die brahmaan Sundarikabharadvaja opgestaan en in alle rigtings rondgekyk:</p>
<p>‘Aan wie sal ek die oorblyfsel van my offer gee om te eet?’</p>
<p>Toe sien die brahmaan Sundarikabharadvaja nie ver van hom af nie die Deurlugtige by die voet van ’n boom sit, heeltemal met sy kleed bedek. Hy gaan na die Deurlugtige toe met die oorblyfsel van die offer in sy linkerhand en ’n waterkan in sy regterhand. By die aanhoor van die brahmaan Sundarikabharadvaja se voetstappe ontbloot die Deurlugtige sy hoof. Toe besef die brahmaan Sundarikabharadvaja:</p>
<p>‘Hierdie man het sy kop geskeer, hy is ’n kaalgeskeerde,’ en hy oorweeg dit om om te draai, maar toe dink hy:</p>
<p>‘Wel, baie brahmane skeer ook hulle koppe kaal. Kom ek vra hom uit oor sy afkoms.’</p>
<p>Die brahmaan Sundarikabharadvaja gaan toe na die Deurlugtige toe en vra:</p>
<p>‘Van watter stand is u?’</p>
<p>Toe antwoord die Deurlugtige die brahmaan Sundarikabharadvaja met verse:</p>
<blockquote class='gatha'>
<p><a class='jsk' id='jsk455'></a>‘Brahmaan of prins of arbeider of watter stand ook—ek is dit nie.<br>
Van afstam weet ek alles maar ek besit op aarde niks—<br>
is net ’n swerwer-denker.</p>
<p><a class='jsk' id='jsk456'></a>Sonder huis met net ’n kleed,<br>
sonder hare maar in rus gehul,<br>
sonder kleef aan mensekind<br>
swerf ek o brahmaan—<br>
jou vraag oor afstam is misplaas.’</p>
<p><a class='jsk' id='jsk457'></a>‘Maar meneer, as brahmaan brahmaan ontmoet<br>
word immers altyd gevra of ’n heer brahmaan is.’</p>
</blockquote>
<p>‘Noem jy jouself ’n brahmaan maar my nie, dan vra ek jou<br>
na die Savitti-gebed van drie reëls en vier en twintig sillabes.’</p>
<blockquote class='gatha'>
<p><a class='jsk' id='jsk458'></a>‘Waarom het sieners—werkers, krygers en brahmane—<br>
hier op aarde aan die gode almal offerandes voorberei?’</p>
</blockquote>
<p>‘As ’n volkome mens met volmaakte kennis op die regte tyd<br>
’n offer van wie ook al ontvang, dan sal dit voorspoedig wees.’</p>
<blockquote class='gatha'>
<p><a class='jsk' id='jsk459'></a>‘Waarlik, my offer sal goeie vrugte dra<br>
want ek het een met volmaakte kennis gesien.<br>
As ek nie iemand soos u gesien het nie<br>
sou ’n ander een my offerkoek geëet het.’</p>
<p><a class='jsk' id='jsk460'></a>‘Brahmaan, jy soek heil.<br>
Kom nader, vra gerus.<br>
Miskien vind jy hier ’n verstandige—<br>
’n helder stille sonder woede, sonder drang.’</p>
<p><a class='jsk' id='jsk461'></a>‘In offerande vind ek plesier, o Gotama.<br>
Ek wil graag offer maar ek verstaan dit nie.<br>
Onderrig my, o edele.<br>
Vertel my wanneer ’n offer werk.’</p>
</blockquote>
<p>‘Gee my jou oor, brahmaan, dat ek jou die Waarheid kan leer:</p>
<blockquote class='gatha'>
<p><a class='jsk' id='jsk462'></a>Vra nie na afkoms nie maar na gedrag.<br>
Soos vuur uit ’n droë houtstomp vlam<br>
kan magtige wysheid uit eenvoud stam.<br>
Ware adel kom uit beskeidenheid voort,</p>
<p><a class='jsk' id='jsk463'></a>is onder beheer van die waarheid,<br>
het volle kennis verkry, leef die goeie lewe—<br>
laat die brahmaan wat verdienste soek<br>
op die regte tyd aan so ’n mens ’n offer bring.</p>
<p><a class='jsk' id='jsk464'></a>Wie sonder behoefte huisloos swerwend woon<br>
en die reguit pad van eenvoud loop—<br>
laat die brahmaan wat verdienste soek<br>
op die regte tyd aan so ’n mens ’n offer bring.</p>
<p><a class='jsk' id='jsk465'></a>Wie se gees kragtig sonder drif gerig is en bevry<br>
soos die maan uit die greep van Rahu—<br>
laat die brahmaan wat verdienste soek<br>
op die regte tyd aan so ’n mens ’n offer bring.</p>
<p><a class='jsk' id='jsk466'></a>Wie van kosbaarhede afstand doen en aandagtig<br>
ongebonde deur die wêreld swerf—<br>
laat die brahmaan wat verdienste soek<br>
op die regte tyd aan so ’n mens ’n offer bring.</p>
<p><a class='jsk' id='jsk467'></a>Die oorwinnaar wat sonder begeerte leef<br>
weet van die end van geboorte en dood,<br>
is helder soos ’n dam koel water.<br>
Die Volkomene is die offer werd.</p>
<p><a class='jsk' id='jsk468'></a>Gelyk met eerlikes, van oneerlikes ver,<br>
onbesoedeld hier en hierna<br>
is die oneindig wyse.<br>
Die Volkomene is die offer werd.</p>
<p><a class='jsk' id='jsk469'></a>Ydelheid en hoogmoed bestaan nie meer nie<br>
en van hebsug, selfsug en begeerte is geen spoor nie.<br>
Woede is weg. Die edele is volkome opgeklaar<br>
en het die vlek van leed verwyder.<br>
Die Volkomene is die offer werd.</p>
<p><a class='jsk' id='jsk470'></a>’n Vastrapplek vir die gees het hy nie,<br>
gryp na niks in hierdie lewe of in een hierna<br>
en hou aan niks meer vas nie.<br>
Die Volkomene is die offer werd.</p>
<p><a class='jsk' id='jsk471'></a>Diep skouend in die waarheid van alle dinge<br>
en onbelemmerd, vir laas met net die lyf belas,<br>
het hy kalm die stroom oorgesteek.<br>
Die Volkomene is die offer werd.</p>
<p><a class='jsk' id='jsk472'></a>Noudat bestaansdrif nie meer bestaan nie<br>
en sy harde taal verstom het, is hy vry,<br>
het hy volledig insig.<br>
Die Volkomene is die offer werd.</p>
<p><a class='jsk' id='jsk473'></a>Hy het hom losgemaak van bindende verpligtinge<br>
en strewe nie in ydel trots teen ander nie<br>
want hy ken lyding se domein.<br>
Die Volkomene is die offer werd.</p>
<p><a class='jsk' id='jsk474'></a>Hy soek alleenheid op sonder om aan hoop te hang<br>
en sonder bou op sintuiglike ervaar,<br>
anderkant ander se opinies.<br>
Die Volkomene is die offer werd.</p>
<p><a class='jsk' id='jsk475'></a>AIle geesverskynsels het hy bestudeer<br>
en almal het hy tot niet gemaak,<br>
vry in sy onthegting.<br>
Die Volkomene is die offer werd.</p>
<p><a class='jsk' id='jsk476'></a>Die einde van gebondenheid, die afsterf van geboorte sien<br>
wat suiwer is, helder, sonder die vlek van weersin,<br>
van die pad van hartstog afgedraai.<br>
Die Volkomene is die offer werd.</p>
<p><a class='jsk' id='jsk477'></a>Omdat hy homself nie as substans “Self” beskou nie<br>
is hy sonder behoefte, aggressie en onsekerheid,<br>
net kalm, reguit, ferm.<br>
Die Volkomene is die offer werd.</p>
<p><a class='jsk' id='jsk478'></a>Geen verwarring dra hy in hom rond nie<br>
en hy kyk met diepe kennis in verskynsels in.<br>
Hy dra die laaste liggaam.<br>
Vol-verlig het hy geluk sonder einde bereik<br>
en suiwerheid op ver hoër as gewone aardse vlak.<br>
Die Volkomene is die offer werd.’</p>
<p><a class='jsk' id='jsk479'></a>‘Mag my offer ’n waaragtige offer wees,<br>
want ek het iemand met volmaakte kennis gevind.<br>
Brahma is my getuie:<br>
mag die Deurlugtige my aanvaar,<br>
mag die Deurlugtige my offer geniet.’</p>
<p><a class='jsk' id='jsk480'></a>‘Offers waaroor gesing is, o brahmaan, sal ek nie aanvaar nie<br>
want dit is nie die gewoonte van die wat helder sien nie.<br>
Solank die leer bestaan het Boeddhas nog altyd offers<br>
waaroor gesing is, van die hand gewys.</p>
<p><a class='jsk' id='jsk481'></a>Sorg jy met ander kos en drank vir ’n volkome mens,<br>
vir ’n groot siener wie se smette gestop is,<br>
wie se wroeging gestil is.<br>
Dáár moet jy verdienste soek.’</p>
<p><a class='jsk' id='jsk482'></a>‘O Deurlugtige,<br>
noudat ek u leer aanvaar het<br>
sal dit goed wees om te weet<br>
wie ’n geskenk sal aanneem van iemand soos ek,<br>
na wie ek moet soek op die regte offertyd.’</p>
<p><a class='jsk' id='jsk483'></a>‘As ’n <i>muni</i>—<br>
’n mens van wysheid<br>
wie se humeur verdwyn het<br>
en wat vlekloos van gees<br>
van behoeftes bevry is,<br>
’n mens wat sy traagheid verdryf</p>
<p><a class='jsk' id='jsk484'></a>en sy beperkings oorskry het<br>
en wat geboorte en dood verstaan—<br>
as so ’n mens na die offer gekom het,</p>
<p><a class='jsk' id='jsk485'></a>doen dan afstand van jou hovaardigheid,<br>
verwelkom hom met uitgestrekte hande<br>
en vereer hom met kos en drank.<br>
Dan sal jou geskenke voorspoed bring.’</p>
<p><a class='jsk' id='jsk486'></a>‘Heer, u is die Boeddha, u is ’n offer waardig,<br>
u die veld van verdienste sonder weerga,<br>
ontvanger van die hele wêreld.<br>
Wat aan u geskenk word, Heer, is vol vrug.’</p>
</blockquote>
<p>Toe sê die brahmaan Sundarikabharadvaja aan die Deurlugtige:</p>
<p>‘Wonderlik, Gotama, wonderlik! Net soos mens regop sou sit wat omgeval het, sou oopmaak wat toegemaak is, die weg vir iemand wat verdwaal het, sou aandui, of ’n olielamp in ’n donker plek sou inbring sodat dié wat oë het vorms kan onderskei—so het die eerbiedwaardige Gotama op verskeie maniere die waarheid bekend gemaak. Ek neem toevlug in die deurlugtige Gotama, en in die waarheid, en in die gemeenskap van monnike. Mag ek in die teenwoordigheid van die deurlugtige Gotama die huislose lewe opneem, mag ek die monnike-lewe opneem.’</p>
<p>Die brahmaan Sundarikabharadvaja het in die teenwoordigheid van die Deurlugtige die huislose lewe, en die monnike-lewe, opgeneem. Nie lank nadat Sundarikabharadvaja die monnike-lewe opgeneem het nie, het hy self deur alleen, afgesonderd, ywerig, toegewyd en vasberade te leef, in ’n kort tyd die onoortreflike ideaal van die edel lewe in hierdie wêreld verstaan, ervaar en bereik—dit ter wille waarvan die seuns van goeie families met alle reg die huislike lewe verlaat en die huislose lewe opneem. Hy het tot die insig gekom dat hergeboorte vernietig is, dat die edel lewe volbring is, dat wat gedoen moes word, gedoen is, dat daar niks meer in hierdie lewe oorgebly het nie. Die eerbiedwaardige Sundarikabharadvaja was een van die volmaaktes.</p>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
