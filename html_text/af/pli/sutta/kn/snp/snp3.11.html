<!DOCTYPE html>
<html>
<head>
<meta charset='UTF-8'>
<meta name='author' content='Prof. J.S. Krüger'>
<title></title>
</head>
<body>
<article id='snp3.11' lang='af'>
<header>
<ul>
<li class='division'>Sutta Nipāta 3.11</li>
</ul>
<h1>Die oorwinnaar</h1>
</header>
<blockquote class='gatha'>
<p><a class='ref jsk' id='jsk679'>JSK 679</a>Waar hulle bedags rus, het die siener Asita gesien<br>
hoe die groep van dertig gode<br>
Inda vrolik-laggend loof en uitbundig prys<br>
met skoon en helder klere uitgesprei.</p>
<p><a class='ref jsk' id='jsk680'>JSK 680</a>By die sien van die gode so ekstaties gelukkig<br>
het hy eerbied betoon en gesê:<br>
‘Vanwaar die vergadering se blydskap so uitbundig,<br>
die uitsprei en die swaai van klere?</p>
<p><a class='ref jsk' id='jsk681'>JSK 681</a>Selfs toe die gode die Asuras oorrompel het<br>
was die blydskap nie so groot nie.<br>
Watter wonderlike ding het die geeste aanskou<br>
om so gelukkig te wees?</p>
<p><a class='ref jsk' id='jsk682'>JSK 682</a>Hulle roep luidkeels, sing en maak musiek, klap hande en dans.<br>
Edeles wat woon op die kruin van berg Meru,<br>
ek vra u<br>
om my onkunde terstond te beëindig!’</p>
<p><a class='ref jsk' id='jsk683'>JSK 683</a>‘Ons juig uitbundig<br>
want ’n juweel onskatbaar werd<br>
het in die Sakya-dorp Lumbini in die mensewêreld begin blink:<br>
’n Bodhisatta—vir welsyn en geluk!</p>
<p><a class='ref jsk' id='jsk684'>JSK 684</a>Vanuit die Woud van Wyses sal hierdie mensebul<br>
—hierdie grootse mens op die allerhoogste lewenspiek—<br>
die waarheidswiel vooruit laat rol<br>
soos ’n leeu wat magtig oor die diere heers, sy brul uitkringend kan laat<br>
hoor.’</p>
<p><a class='ref jsk' id='jsk685'>JSK 685</a>By die hoor van die geroep het Asita uit die hemel van Tusita neergedaal,<br>
na Suddhodana se paleis beweeg, gaan sit<br>
en die Sakyas uitgevra:<br>
‘Waar is die seun? Ek begeer om hom te sien.’</p>
<p><a class='ref jsk' id='jsk686'>JSK 686</a>’n Seuntjie glansend mooi<br>
stralend heerlik met ’n volmaakte vel<br>
soos goud kunsvaardig voor die smeltoond met smidshand geboetseer<br>
het die Sakyas toe ‘die Ongebondene’ laat sien.</p>
<p><a class='ref jsk' id='jsk687'>JSK 687</a>Geluk het hom met vreugde vasgegryp<br>
toe hy die seun sien so suiwer soos ’n vlam wat brand,<br>
’n maan wat glyend tussen sterre skyn,<br>
’n son wat wolkloos op ’n herfsdag gloei.</p>
<p><a class='ref jsk' id='jsk688'>JSK 688</a>Geeste ongesien<br>
het ’n skerm duisend maal uitkringend met talle speke<br>
in die lug gehou om die son te keer<br>
en waaiers van jakstert met grepe van goud op en neer geswaai.</p>
<p><a class='ref jsk' id='jsk689'>JSK 689</a>‘Donker Skoonheid’, wyse askeet met saamgekoekte hare,<br>
het innig-gelukkig die Sakya-trots<br>
soos ’n glinstergoue munt op die oranje kleed sien lê<br>
met die wit sambreel bo sy hoof gehou en hom vrolik opgetel,</p>
<p><a class='ref jsk' id='jsk690'>JSK 690</a>en hy wat die voortekens van grootheid en die mantras ken<br>
het hunkerend na die toekoms en met helder blydskap<br>
sy stem verhef en plegtig uitgeroep:<br>
‘Hierdie een is die onoortreflik hoogste mens.’</p>
<p><a class='ref jsk' id='jsk691'>JSK 691</a>Maar gedagtig aan sy eie heengaan<br>
het hy hartseer begin huil,<br>
waarop die Sakyas die wenende wyse vra:<br>
‘Verkeer die prins dan in gevaar?’</p>
<p><a class='ref jsk' id='jsk692'>JSK 692</a>Toe die wyse die droeftreid van die Sakyas sien sê hy:<br>
‘Geen leed of gevaar waarvan ek weet wag<br>
op hierdie een—hierdie seun en tog geen gewone sterfling nie.<br>
Luister fyn:</p>
<p><a class='ref jsk' id='jsk693'>JSK 693</a>Dié seun sal staan op die kruin van verligting<br>
en die wydste uitsig van suiwerheid sien<br>
en uit meegevoel vir die menigte die waarheidswiel laat ro1,<br>
en sy heilige wyse van leef sal wyd versprei.</p>
<p><a class='ref jsk' id='jsk694'>JSK 694</a>Maar van leef bly vir my nie veel oor nie.<br>
Ek sal voor die tyd sterf<br>
en na die leer van die onvergelyklik-sterke nie luister nie—<br>
dáárom treur ek, ongelukkig, bedroef.’</p>
<p><a class='ref jsk' id='jsk695'>JSK 695</a>Ná hy die Sakyas oorvloedig verheug het<br>
het die heilige man die harem verlaat<br>
en met deernis sy eie susterskind<br>
na die leer van die onvergelyklik-sterke geneig:</p>
<p><a class='ref jsk' id='jsk696'>JSK 696</a>‘Wanneer jy eendag iemand hoor praat van ’n “Boeddha”,<br>
van “hom wat die hoogste verligting bereik het en die weg van waarheid bewandel”<br>
gaan dan soontoe en vra uit oor sy leer,<br>
en leef die heilige lewe in die teenwoordigheid van daardie Deurlugtige.’</p>
<p><a class='ref jsk' id='jsk697'>JSK 697</a>Geleer deur iemand so welwillend<br>
wat die hoogste suiwerheid aanskou het nog lank voor dit gekom het,<br>
het Nalaka verdienste opgegaar en sintuie bewaak,<br>
en bly wag op die Oorwinnaar.</p>
<p><a class='ref jsk' id='jsk698'>JSK 698</a>En toe die tyd van Asita se profesie kom<br>
en die groot Oorwinnaar die wiel laat draai, het hy die nuus gehoor<br>
en die uitnemende kolos onder die wyses gaan sien<br>
en in vertroue oor die hoogste insig uitgevra.</p>
<p><a class='ref jsk' id='jsk699'>JSK 699</a>‘Gotama, wat Asita gesê het word as waar aanvaar.<br>
U wat tot die grens van alle verskynsels deurgedring het</p>
<p><a class='ref jsk' id='jsk700'>JSK 700</a>vra ek wat huisloos leef, na heilige monnikwees streef:<br>
verduidelik die weg na die uiterste insig.’</p>
</blockquote>
<p>Die Deurlugtige:</p>
<blockquote class='gatha'>
<p><a class='ref jsk' id='jsk701'>JSK 701</a>‘Kom, ek sal verduidelik, die staat van wysheid uiteensit:<br>
dit is moeilik te doen en moeilik te dra,<br>
dit is vasstaan en sterkwees.</p>
<p><a class='ref jsk' id='jsk702'>JSK 702</a>Bly egaal (dis net die gewone dorpse hoon en prys)<br>
bewaar jou hart van verbittering,<br>
leef kalm en nederig.</p>
<p><a class='ref jsk' id='jsk703'>JSK 703</a>Soos vuur in brandende hout vlam allerlei drange na buite:<br>
vroue wek begeerte by die wyse man<br>
—laat hulle jou nie verlei nie.</p>
<p><a class='ref jsk' id='jsk704'>JSK 704</a>Wees finaal klaar met al die veelvuldige vreugdes van seks<br>
en met al die vorms van lewe roerend of stil<br>
moet jy nóg twis nóg dweep.</p>
<p><a class='ref jsk' id='jsk705'>JSK 705</a>Verbindend wetend dat “hulle soos ek is en ek soos hulle”<br>
sal jy geen lewe neem<br>
of laat neem nie.</p>
<p><a class='ref jsk' id='jsk706'>JSK 706</a>Ontslae van wens en lus waaraan die gewone sterfling haak<br>
sal jy met helder blik jou weg kan vind,<br>
uit hierdie kuil kan kom.</p>
<p><a class='ref jsk' id='jsk707'>JSK 707</a>Eet min, vra niks, wees matig, tevrede,<br>
honger gestil, behoefte geblus,<br>
uitgewoed.</p>
<p><a class='ref jsk' id='jsk708'>JSK 708</a>Bedel ’n ronde, gaan dan na ’n woud se rand<br>
en by ’n boomwortel, o wyse,<br>
gaan jy sit.</p>
<p><a class='ref jsk' id='jsk709'>JSK 709</a>Skep jou geluk in die woud waar jy vasbeslote<br>
by ’n boomwortel<br>
peins.</p>
<p><a class='ref jsk' id='jsk710'>JSK 710</a>Gaan dorp toe as die nag begin dag word<br>
maar voor die dorpse vra en gee<br>
swig jy nie.</p>
<p><a class='ref jsk' id='jsk711'>JSK 711</a>Wyse, storm nie in die dorp tussen die huise rond<br>
en soek skimpend kos nie<br>
—swyg.</p>
<p><a class='ref jsk' id='jsk712'>JSK 712</a>Gaan in albei gevalle weer terug na die boom<br>
of jy iets ontvang het of niks<br>
ewe tevrede.</p>
<p><a class='ref jsk' id='jsk713'>JSK 713</a>Verag geen gawe en sien op geen gewer neer.<br>
jy wat geen stomme woord sè nie<br>
en bedelend swerf.</p>
<p><a class='ref jsk' id='jsk714'>JSK 714</a>Ek, die askeet, beduie velerlei paaie<br>
wat eenmalig geleidelik<br>
Oorkant toe lei.</p>
<p><a class='ref jsk' id='jsk715'>JSK 715</a>O monnik, sny begeerteloos die synstroom af<br>
en los die doen van blote plig,<br>
en leed sal jou verlaat.</p>
<p><a class='ref jsk' id='jsk716'>JSK 716</a>Ek sal die staat van wysheid uiteensit: wees skerp soos ’n lem,<br>
sit jou tong teen die dak van jou mond<br>
en beheer jou aptyt.</p>
<p><a class='ref jsk' id='jsk717'>JSK 717</a>Sonder smet en band op heilig-leef gerig<br>
dink jy nie oor baie nie,<br>
vry gees.</p>
<p><a class='ref jsk' id='jsk718'>JSK 718</a>Die dissipline van alleen-sit is die kluisenaar se diens,<br>
eensaamheid is wysheid (dis bewys),<br>
alleenheid is geluk.</p>
<p><a class='ref jsk' id='jsk719'>JSK 719</a>Hoor die woord van die peinsende wyses wat genot versaak het,<br>
wees nederig en vol vertroue, my leerling,<br>
en jy sal in tien rigtings skyn.</p>
<p><a class='ref jsk' id='jsk720'>JSK 720</a>Luister en leer van water wat in hol dieptes stroom:<br>
klein watertjies klots rusteloos,<br>
stil vloei die see.</p>
<p><a class='ref jsk' id='jsk721'>JSK 721</a>Die dwaas is soos ’n half-vol pot,<br>
die wyse soos ’n diep vol dam:<br>
hol is luid, vol is stil.</p>
<p><a class='ref jsk' id='jsk722'>JSK 722</a>Die kluisenaar het veel te sê oorlopend vol betekenis<br>
sou hy die waarheid wetend leer:<br>
wetend sê hy veel.</p>
<p><a class='ref jsk' id='jsk723'>JSK 723</a>Maar wie wetend in homself gekeer is, wetend stil,<br>
is die wyse wat wysheid verdien<br>
en wysheid verkry het.’</p>
</blockquote>
<footer>
<p>Vertaler: <span class='author'>Prof. J.S. Krüger</span></p>
<p><cite class='book' translate='no'>Skep die skip leeg—en andere vroeë Boeddhistiese gedigte—’n vertaling, uit Pali, van die Sutta Nipata</cite></p>
<p>© <span class='publication-date'>1999</span> Universiteit van Suid-Afrika—Alle regte voorbehou.</p>
<p>ISBN 1 86888 142 3</p>
<p>Uitgegee deur Unisa Uitgewers. Elektronies versorg deur Pretoria Setters. Gedruk deur NBD.</p>
<p>Te bekom by: <a href='http://www.unisa.ac.za/default.asp?Cmd=ViewContent&amp;ContentID=13542&amp;P_XSLFile=unisa/mobi3.xsl'>Unisa Online</a></p>
<p>Kobus Krüger reken dat juis Afrikaans met sy natuurlike eenvoud en bondigheid besonder goed aansluit by die karakter van die oorspronklike Pali-gedigte. Maar dit was nogtans ’n uitdaging om reg te laat geskied aan albei wêrelde, wat moes ontmoet in die vertaling. Sy oplossing was: `As eerste reël. Getrouheid aan die oorspronklike bedoeling, en sover moontlik, aan die oorspronklike beelde, vergelykings, ensovoorts’.</p>
<p>`My bedoeling was dat die Afrikaanse weergawe sover moontlik op sy eie bene moet staan.’ Dit doen hierdie teks gewis. Om die leser verder te help in die ontdekkingsproses het Kobus die titels van gedigte of vertellings soms aangepas om ’n leidraad tot die kern te gee soms is onnodige herhaling weggelaat, of ter wille van die ritme net so gelaat. Dus kan ’n mens die bundel geniet deur net dele te ontdek; soos wat dit losweg in temas gerangskik is. Die Sutta Nipata bestaan uit vyf afdelings met uiteenlopende style en temas, en die gedigte en vertellings het in elk geval afsonderlik, of ten minste in afsonderlike klein versamelings, bestaan lank voor dit saamgevat is in die huidige vorm.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
