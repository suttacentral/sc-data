<!DOCTYPE html>
<html>
<head>
<meta charset='UTF-8'>
<meta name='author' content='John Brough'>
<title></title>
</head>
<body>
<article id='gdhp1-50' lang='pgd'>
<header>
<ul>
<li class='division'>Gāndhārī Dharmapada</li>
</ul>
<h1>1. brammaṇa vagga</h1>
</header>
<blockquote class='gatha'>
<p>Budhavarmasa ṣamaṇasa<br>
Budhaṇadisa<span class='unclear'>r</span>dhavayarisa<br>
ida Dharmapadasa postaka<br>
Dharmaśraveṇa likhida arañi ◦</p>
</blockquote>
<blockquote class='gatha'>
<p><a class='jb' id='1' data-uid='gdhp1'></a>na jaḍaï na gotreṇa<br>
na yaca bhodi bramaṇo<br>
yo du brahetva pavaṇa<br>
aṇuthulaṇi sarvaśo<br>
brahidare va pavaṇa<br>
brammaṇo di pravucadi ◦</p>
<p><a class='jb' id='2' data-uid='gdhp2'></a>ki di jaḍaï drumedha<br>
ki di ayiṇaśa<span class='unclear'>ḍ</span>ia<br>
adara gahaṇa kitva<br>
bahire parimajasi ◦</p>
<p><a class='jb' id='3' data-uid='gdhp3'></a>yasa dha<span class='unclear'>r</span>mo viaṇea<br>
samesabudhadeśida<br>
sakhaca ṇa namasea<br>
agihotra ba brammaṇo ◦</p>
<p><a class='jb' id='4' data-uid='gdhp4'></a>na yaca brammaṇo bhodi<br>
na trevija na śotria<br>
na agiparikiryaï<br>
udake oruhaṇeṇa va ◦</p>
<p><a class='jb' id='5' data-uid='gdhp5'></a>purvenivasa yo uvedi<br>
svaga avaya ya paśadi<br>
atha jadikṣaya prato<br>
abhiñavosido muṇi ◦</p>
<p><a class='jb' id='6' data-uid='gdhp6'></a>edahi trihi vijahi<br>
treviju bhodi brammaṇu<br>
vijacaraṇasabarṇo<br>
brammaṇo di pravucadi ◦</p>
<p><a class='jb' id='7' data-uid='gdhp7'></a>trihi vijahi sabarṇo<br>
śadu kṣiṇapuṇarbhavu<br>
asido sarvalokasya<br>
brammaṇo di pravucadi ◦</p>
<p><a class='jb' id='8' data-uid='gdhp8'></a>taveṇa brammayiryeṇa<br>
sañameṇa dameṇa ca<br>
edeṇa brammaṇo bhodi<br>
eda brammaña utamu ◦</p>
<p><a class='jb' id='9' data-uid='gdhp9'></a>china sodu parakamu<br>
kama praṇuyu bramaṇa<br>
na aprahaï muṇi kama<br>
ekatvu adhikachadi ◦</p>
<p><a class='jb' id='10' data-uid='gdhp10'></a>china sodu parakamu<br>
kama praṇuyu bramaṇa<br>
sagharaṇa kṣaya ñatva<br>
akadaño si brammaṇa ◦</p>
<p><a class='jb' id='11' data-uid='gdhp11'></a>na brammaṇasa praharea<br>
nasa mujea bramaṇi<br>
dhi bramaṇasa hadara<br>
tada vi dhi yo ṇa mujadi ◦</p>
<p><a class='jb' id='12' data-uid='gdhp12'></a>madara pidara j̄atva<br>
rayaṇa dvayu śotria<br>
raṭha saṇayara j̄atva<br>
aṇiho yadi brammaṇo ◦</p>
<p><a class='jb' id='13' data-uid='gdhp13'></a>rayaṇa pradhamu j̄atva<br>
pariṣa ja aṇadara<br>
doṣi saseñaka j̄atva<br>
aṇiho yadi brammaṇo ◦</p>
<p><a class='jb' id='14' data-uid='gdhp14'></a>yada dvaeṣu dharmeṣu<br>
parako bhodi brammaṇo<br>
athasa sarvi sañoka<br>
astag̱achadi jaṇada ◦</p>
<p><a class='jb' id='15' data-uid='gdhp15'></a>na bramaṇasediṇa ki ji bhodi<br>
yo na nisedhe maṇasa priaṇi<br>
yado yado yasa maṇo nivartadi<br>
tado tado samudim aha saca ◦</p>
<p><a class='jb' id='16' data-uid='gdhp16'></a>brahetva pavaṇi brammaṇo<br>
samaïrya śramaṇo di vucadi<br>
parvahia atvaṇo mala<br>
tasa parvaïdo di vucadi ◦</p>
<p><a class='jb' id='17' data-uid='gdhp17'></a>na aho brammaṇa bromi<br>
yoṇekamatrasabhamu<br>
bhovaï namu so bhodi<br>
sayi bhodi sakijaṇo<br>
akijaṇa aṇadaṇa<br>
tam aho bro<span class='add'>mi bra</span>mmaṇa ◦</p>
<p><a class='jb' id='18' data-uid='gdhp18'></a>nihaï daṇa bhudeṣu<br>
traseṣu thavareṣu ca<br>
yo na hadi na ghadhedi<br>
tam aho bromi bramaṇa ◦</p>
<p><a class='jb' id='19' data-uid='gdhp19'></a>yo du drigha ci rasa ji<br>
aṇothulu śuhaśuhu<br>
loki adiṇa na adiadi<br>
tam aho brommi bramaṇa ◦</p>
<p><a class='jb' id='20' data-uid='gdhp20'></a>yo du kama prahatvaṇa<br>
aṇakare parivaya<br>
kamabhokaparikṣiṇa<br>
tam aho bromi bramaṇa ◦</p>
<p><a class='jb' id='21' data-uid='gdhp21'></a>vari puṣkarapatre va<br>
arage r iva sarṣava<br>
yo na lipadi kamehi<br>
tam ahu bromi brammaṇa ◦</p>
<p><a class='jb' id='22' data-uid='gdhp22'></a>akakaśa viñamaṇi<br>
gira saca udiraï<br>
yaï naviṣaï ka ji<br>
tam ahu bromi brammaṇa ◦</p>
<p><a class='jb' id='23' data-uid='gdhp23'></a>yasya kaeṇa vayaï<br>
maṇasa nasti drukida<br>
savrudu trihi ṭ́haṇehi<br>
tam aho bromi brammaṇa ◦</p>
<p><a class='jb' id='24' data-uid='gdhp24'></a>vaśada varada<br>
manabhaṇi aṇudhada<br>
artha dharma ja deśedi<br>
tam aho bromi brammaṇa ◦</p>
<p><a class='jb' id='25' data-uid='gdhp25'></a>vaśada varada<br>
manabhaṇi aṇudhada<br>
utamatha aṇuprato<br>
tam aho bromi brammaṇa ◦</p>
<p><a class='jb' id='26' data-uid='gdhp26'></a>yasya rako ca doṣo ca<br>
avija ca viraïda<br>
kṣiṇasavu arahada<br>
tam ahu bromi brammaṇa ◦</p>
<p><a class='jb' id='27' data-uid='gdhp27'></a>yasya rako ca doṣo ca<br>
maṇu makṣu pravadido<br>
paṇabhara visañutu<br>
tam ahu bromi brammaṇo ◦</p>
<p><a class='jb' id='28' data-uid='gdhp28'></a>ak<span class='unclear'>r</span>ośa vadhaban̄a ca<br>
aduṭh<span class='unclear'>u</span> yo tidikṣadi<br>
kṣadibala balaṇeka<br>
tam ahu bromi brammaṇa ◦</p>
<p><a class='jb' id='29' data-uid='gdhp29'></a>avirudhu virudheṣu<br>
atadaṇeṣu nivudu<br>
sadaṇeṣu aṇadaṇa<br>
tam aho bromi brammaṇa ◦</p>
<p><a class='jb' id='30' data-uid='gdhp30'></a>yo idheva preaṇadi<br>
dukhasa kṣaya atvaṇo<br>
vipramutu visañutu<br>
tam aho bromi brammaṇa</p>
<p><a class='jb' id='31' data-uid='gdhp31'></a>navaj̄aï navij̄apu<br>
pavaka na vicidaï<br>
sadaśam athadaśavi<br>
tam aho bromi bramaṇa ◦</p>
<p><a class='jb' id='32' data-uid='gdhp32'></a>asatsiṭha ghahaṭ́hehi<br>
aṇakarehi yuhaï<br>
aṇovasari apicha<br>
tam aho brommi brammaṇa ◦</p>
<p><a class='jb' id='33' data-uid='gdhp33'></a>aradi radi ca yo hitva<br>
sab<span class='unclear'>r</span>ayaṇ<span class='unclear'>o</span> pradisvado<br>
sarvabhavaparikṣiṇa<br>
tam aho brommi brammaṇa</p>
<p><a class='jb' id='34' data-uid='gdhp34'></a>yasa pure ya pacha ya<br>
<span class='gap'>+ + + + + + +</span><span class='gap'>.</span>i<br>
akijaṇa aṇadaṇa<br>
tam ahu brommi brammaṇa ◦</p>
<p><a class='jb' id='35' data-uid='gdhp35'></a>yasa pari avare ca<br>
para <span class='gap'>+ + + + + +</span><br>
vikadadvara visañota<br>
tam aho brommi brammaṇa ◦</p>
<p><a class='jb' id='36' data-uid='gdhp36'></a>chitvaṇa paja saṃdaṇa<br>
<span class='gap'>+ + + + + + + +</span><br>
nanibhavaparikṣiṇa<br>
tam ahu bromi bramaṇa ◦</p>
<p><a class='jb' id='37' data-uid='gdhp37'></a>ruva chada rasa gan̄a<br>
phaṣa dhama ya kevala<br>
prahaï na paritasadi<br>
tam ahu brommi brammaṇa ◦</p>
<p><a class='jb' id='38' data-uid='gdhp38'></a>patsukuladhara jadu<br>
kiśa dhamaṇisadhada<br>
jayada rukhamulasya<br>
tam ahu brommi bramaṇa ◦</p>
<p><a class='jb' id='39' data-uid='gdhp39'></a>eṇejag̱a kiśa vira<br>
apahara alolubhu<br>
apaṭ́ha apakica ji<br>
tam ahu brommi brammaṇa ◦</p>
<p><a class='jb' id='40' data-uid='gdhp40'></a>akrodhu aṇuvayasaṃ<br>
viprasana aṇavila<br>
cadra ba vimali śudhu<br>
tam ahu bromi brammaṇa ◦</p>
<p><a class='jb' id='41' data-uid='gdhp41'></a><span class='gap'>+ + + + +</span><span class='unclear'>ra dhira</span><br>
<span class='gap'>+</span> <span class='unclear'>h</span><span class='gap'>. +</span> <span class='unclear'>v</span>iy<span class='unclear'>i</span>daviṇo<br>
aṇiha ṇadaka budhu<br>
tam ahu bromi bramaṇa ◦</p>
<p><a class='jb' id='42' data-uid='gdhp42'></a>chetva nadhi valatra ya<br>
sadaṇa samadikrammi<br>
ukṣitaphalia vira<br>
tam aho brommi brammaṇa</p>
<p><a class='jb' id='43' data-uid='gdhp43'></a>yasa gadi na jaṇadi<br>
deva gan̄avamaṇ<span class='gap'>. +</span><br>
tadhakadasa budhasa<br>
tam ahu brommi bramaṇa</p>
<p><a class='jb' id='44' data-uid='gdhp44'></a>yo cudi uvedi satvaṇa<br>
vavati cavi sarvaśo<br>
budhu adimaśarira<br>
tam aho bromi bramaṇa ◦</p>
<p><a class='jb' id='45' data-uid='gdhp45'></a>akrodhu aṇuvayasa<br>
vipramutu p<span class='unclear'>u</span>ṇa<span class='unclear'>r</span>bhava<br>
budhu vadamala dhira<br>
tam aho bromi bramaṇa ◦</p>
<p><a class='jb' id='46' data-uid='gdhp46'></a>yo du puñe ca pave ca<br>
uhu ṣag̱a uvacaï<br>
aṣag̱a viraya budhu<br>
tam ahu bromi bramaṇa ◦</p>
<p><a class='jb' id='47' data-uid='gdhp47'></a>jaï parakada budhu<br>
jidavi akadagadi<br>
pruju devamaṇuśaṇa<br>
tam ahu brommi bramaṇa ◦</p>
<p><a class='jb' id='48' data-uid='gdhp48'></a>jaï parakada budhu<br>
kidakica aṇasr̥vu<br>
budhu daśabaloveda<br>
tam ahu bromi bramaṇa ◦</p>
<p><a class='jb' id='49' data-uid='gdhp49'></a>gammirapraña medhavi<br>
margamargasakoia<br>
utamu pravara vira<br>
tam ahu brommi bramaṇa ◦</p>
<p><a class='jb' id='50' data-uid='gdhp50'></a>diva tavadi adicu<br>
radi avhaï cadrimu<br>
sanadhu kṣatrio tavadi<br>
j̄aï tavadi bramaṇo<br>
adha sarva ahoratra<br>
budhu tavadi teyasa ◦</p>
</blockquote>
<footer>
<p><cite class='book' translate='no'>Gāndhārī Dharmapada</cite></p>
<p>Sources: Baums 2014.4, John Brough, London 1962. (London Oriental Series, 7.)</p>
<p>Original text can be found at the <a href='https://gandhari.org/a_manuscript.php?catid=CKM0077'>Gandhari.org Catalog</a>.</p>
<p>Main site: <a href='https://gandhari.org/'>Gandhari.org</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
