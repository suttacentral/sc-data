<!DOCTYPE html>
<html>
<head>
<meta charset='UTF-8'>
<meta name='author' content='John Brough'>
<title></title>
</head>
<body>
<article id='gdhp243-258' lang='pgd'>
<header>
<ul>
<li class='division'>Gāndhārī Dharmapada</li>
</ul>
<h1>15. bahuśruta vagga</h1>
</header>
<blockquote class='gatha'>
<p><a class='jb' id='243' data-uid='gdhp243'></a>ayoa va na jaṇadi<br>
michaviṇayadu iva<br>
avijaï va samu<span class='unclear'>śa</span><br>
budhaṇa va adaśaṇi ◦</p>
<p><a class='jb' id='244' data-uid='gdhp244'></a>aṇuyoa du jaṇadi<br>
sameviṇiad<span class='unclear'>u</span> iva<br>
yoṇiśa viyiṇi dhama<br>
sevamaṇa bahoṣuda ◦</p>
<p><a class='jb' id='245' data-uid='gdhp245'></a>duhaeṇa i artheṇa<br>
sevidavi bahoṣuda<br>
suhiṇa uyidatheṇa<br>
nica kichakadeṇa ca ◦</p>
<p><a class='jb' id='246' data-uid='gdhp246'></a>prahodi duhiṇo dokhu<br>
avaṇedu bahoṣuda<br>
kathaï paḍiruvaï<br>
bhaṣamaṇa puṇapuṇu ◦</p>
<p><a class='jb' id='247' data-uid='gdhp247'></a>suhidasa vi pramoju<br>
jaṇayadi bahoṣuda<br>
deśada amuda dhamu<br>
dukhavaśamakamia ◦</p>
<p><a class='jb' id='248' data-uid='gdhp248'></a>śi<span class='add'>la</span>mada mahapraña<br>
dharmakamabahoṣuda<br>
bhayidavi saprañeṇa<br>
bhuyasa bhorim ichadu ◦</p>
<p><a class='jb' id='249' data-uid='gdhp249'></a>bahuṣuda dhamadhara<br>
sapraña budhaṣavaka<br>
śrudiviñati akakṣu<br>
ta bhayea tadhavidha ◦</p>
<p><a class='jb' id='250' data-uid='gdhp250'></a>sabhir ava samasea<br>
sabhi kuvia sadhavu<br>
sada sadharmu añaï<br>
sarvadukha pramucadi <span class='unclear'>◦</span></p>
<p><a class='jb' id='251' data-uid='gdhp251'></a>yadha akara suchana<br>
praviśi tamasarṇudu<br>
vijamaṇa vi ruveṣu<br>
cakhkṣuma vi na paśadi ◦</p>
<p><a class='jb' id='252' data-uid='gdhp252'></a>emam eva idhekacu<br>
jadima vi ca yo naro<br>
aṣutva na viaṇadi<br>
dhama <span class='del'>dhama</span> kalaṇapavaka</p>
<p><a class='jb' id='253' data-uid='gdhp253'></a>pradiveṇa nu ruvani<br>
yadha paśadi cakhkṣuma<br>
emu ṣutva viaṇadi<br>
dhama kalaṇapavaka</p>
<p><a class='jb' id='254' data-uid='gdhp254'></a>suṣuda ṣudavaḍhaṇa<br>
ṣuda prañaya vaḍhadi<br>
praña artha viśodhedi<br>
artha śudho suhavaü</p>
<p><a class='jb' id='255' data-uid='gdhp255'></a>so arthaladhu medhavi<br>
prañaśilasamahidu<br>
ṣudadhamu suyidrakṣu<br>
panodi paramu suhu</p>
<p><a class='jb' id='256' data-uid='gdhp256'></a>nica hi aviaṇada<br>
caradi amara viva<br>
sadhama du viaṇada<br>
aduraseva śadvari ◦</p>
<p><a class='jb' id='257' data-uid='gdhp257'></a>kim añatra aṣamaṇadha<br>
dhamaseva adaśaṇe<br>
eva apasa jividi<br>
vera kuyadi keṇa i</p>
<p><a class='jb' id='258' data-uid='gdhp258'></a>ye śaśaṇa arahadu<br>
ariaṇa dhamajiviṇo<br>
paḍikośadi drumedho<br>
diṭhi niṣaï pavia<br>
phalaṇi kaḍakaseva<br>
atvakañaï phaladi</p>
</blockquote>
<footer>
<p><cite class='book' translate='no'>Gāndhārī Dharmapada</cite></p>
<p>Sources: Baums 2014.4, John Brough, London 1962. (London Oriental Series, 7.)</p>
<p>Original text can be found at the <a href='https://gandhari.org/a_manuscript.php?catid=CKM0077'>Gandhari.org Catalog</a>.</p>
<p>Main site: <a href='https://gandhari.org/'>Gandhari.org</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
