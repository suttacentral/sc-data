<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Štěpán Chromovský'>
</head>
<body>
<article id='dhp60-75' lang='cs'>
<header>
<ul>
<li class='division'>Khuddaka-nikája</li>
<li class='subdivision'>Dhammapada</li>
<li>Slova Učení</li>
</ul>
<h1>5. Díl: Pošetilý</h1>
</header>
<blockquote class='gatha'>
<p><a class='ref sc' id='sc60' data-uid='dhp60'>SC 60</a>dlouhá je bdícímu noc,<br>
dlouhá je míle znavenému,<br>
dlouhý je koloběh životů pošetilcům,<br>
neznalým dobrého učení</p>
<p><a class='ref sc' id='sc61' data-uid='dhp61'>SC 61</a>jestliže v životě nenajdeš<br>
někoho lepšího nebo sobě rovného,<br>
pak vytrvale žij sám,<br>
není pro tebe sdružování s pošetilými</p>
<p><a class='ref sc' id='sc62' data-uid='dhp62'>SC 62</a>„ach moji synové, ach můj majetek“<br>
tak se trápí pošetilý,<br>
jenž ani sám sobě nepatří,<br>
natož synové, natož majetek</p>
<p><a class='ref sc' id='sc63' data-uid='dhp63'>SC 63</a>pošetilý, jenž se považuje za pošetilého,<br>
moudrým se stane,<br>
ale pošetilý, který se má za moudrého,<br>
vpravdě pošetilým je nazýván</p>
<p><a class='ref sc' id='sc64' data-uid='dhp64'>SC 64</a>i když po celý život pošetilý<br>
s moudrým pobývá,<br>
nepozná Dhammu,<br>
tak jako lžíce neokusí chuť polévky</p>
<p><a class='ref sc' id='sc65' data-uid='dhp65'>SC 65</a>i když pouhý okamžik vnímavý [inteligentní] člověk<br>
s moudrým pobývá,<br>
rychle pozná Dhammu,<br>
tak jako jazyk okouší chuť polévky</p>
<p><a class='ref sc' id='sc66' data-uid='dhp66'>SC 66</a>pošetilí a hloupí se chovají<br>
sami k sobě jako nepřátelé,<br>
tím, že konají zlé činy,<br>
které nesou trpké plody</p>
<p><a class='ref sc' id='sc67' data-uid='dhp67'>SC 67</a>takový čin nebyl vykonán dobře,<br>
kterého po vykonání lituješ,<br>
jehož se slzami v tváři a s nářkem<br>
následek pak sklízíš</p>
<p><a class='ref sc' id='sc68' data-uid='dhp68'>SC 68</a>takový čin byl vykonán dobře,<br>
kterého po vykonání nelituješ,<br>
jehož s potěšením a radostí<br>
následek pak sklízíš</p>
<p><a class='ref sc' id='sc69' data-uid='dhp69'>SC 69</a>za med ho může považovat pošetilec,<br>
zlo, dokud nedozraje,<br>
když však zlo dozraje,<br>
pak stihne pošetilce strast</p>
<p><a class='ref sc' id='sc70' data-uid='dhp70'>SC 70</a>stéblem trávy měsíc za měsícem<br>
může pošetilec pojídat své jídlo,<br>
těch, kdo pochopili Dhammu,<br>
tím však nedosáhne ani šestnáctinu jejich ceny</p>
<p><a class='ref sc' id='sc71' data-uid='dhp71'>SC 71</a>ani vykonaný zlý čin<br>
se ihned, tak jako mléko, nesrazí,<br>
ale doutnaje, následuje pošetilce<br>
jako oheň skrytý v žhavých uhlících</p>
<p><a class='ref sc' id='sc72' data-uid='dhp72'>SC 72</a>pouze k vlastnímu neprospěchu<br>
bude pošetilci popularita [věhlas],<br>
zničí pošetilci pravé štěstí<br>
a rozláme mu hlavu</p>
<p><a class='ref sc' id='sc73' data-uid='dhp73'>SC 73</a>přeje si nezasloužené postavení,<br>
přednost mezi mnichy,<br>
představenství v klášteře<br>
a pocty od laických rodin</p>
<p><a class='ref sc' id='sc74' data-uid='dhp74'>SC 74</a>„nechť si o mě myslí<br>
hospodáři i ti, co odešli do bezdomoví,<br>
že toto jsem udělal já sám,<br>
nechť sám rozhoduji co má být konáno a co ne“ -<br>
takové jsou pošetilcovy myšlenky [záměry]<br>
a jeho žádosti a domýšlivost jen vzrůstají</p>
<p><a class='ref sc' id='sc75' data-uid='dhp75'>SC 75</a>jiné je získávání materiální opory,<br>
jiné je to, co vede k odpoutání [vyhasnutí],<br>
toto pochopiv,<br>
mnich, který je žákem probuzeného<br>
by si neměl libovat v poctách<br>
a zachovávat si od nich odstup</p>
</blockquote>
<footer>
<p>Překlad <span class='author'>Štěpán Chromovský</span>.</p>
<p>(C) Přátelé Dhammy: http://dhamma.wz.cz/textarchive.htm</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
