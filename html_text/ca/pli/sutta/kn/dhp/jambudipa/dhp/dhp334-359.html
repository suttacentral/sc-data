<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp334-359' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>24. Capítol del desig</h1>
</header>
<blockquote class='gatha'>
<p><a class='sc' id='334' data-uid='dhp334'></a>Creix com l’heura el desig<br>
de l’home que no està atent,<br>
que salta d’un lloc a l’altre<br>
com el mico que cerca fruits.</p>
<p><a class='sc' id='335' data-uid='dhp335'></a>Com la mala herba regada per la pluja<br>
creix el neguit de qui es deixa conquerir<br>
pel desig del món que es reprodueix, enganxós.</p>
<p><a class='sc' id='336' data-uid='dhp336'></a>Però els neguits cauen<br>
com les gotes d’aigua del lotus,<br>
per a qui conquereix el desig del món<br>
que es reprodueix i és difícil de superar.</p>
<p><a class='sc' id='337' data-uid='dhp337'></a>Aquest bon consell us dono<br>
als que esteu aquí reunits:<br>
Talleu la rel del desig<br>
com el recolector de vetiver talla l’herba,<br>
que Mara no se us enganxi un cop i un altre<br>
com la corretjola a la canya.</p>
<p><a class='sc' id='338' data-uid='dhp338'></a>Així com l’arbre tallat torna a brotar<br>
si té la rel intacta i forta,<br>
si no s’elimina la propensió al desig,<br>
retorna un cop i un altre el sofriment.</p>
<p><a class='sc' id='339' data-uid='dhp339'></a>Els pensaments plens de passió<br>
s’enduen aquell que no hi veu bé<br>
amb les trenta-sis poderoses tiges<br>
que arrosseguen la ment.</p>
<p><a class='sc' id='340' data-uid='dhp340'></a>Les tiges s’escampen pertot,<br>
l’heura que ha brotat roman,<br>
quan vegeu que l’heura neix,<br>
talleu-ne la rel amb seny.</p>
<p><a class='sc' id='341' data-uid='dhp341'></a>La gent tenen pensaments<br>
fugissers i agafadissos,<br>
els homes volen el bé<br>
i estan subjectes al que els plau,<br>
certament han de passar<br>
pel naixement i la vellesa.</p>
<p><a class='sc' id='342' data-uid='dhp342'></a>Els homes, perseguits pel desig,<br>
serpentegen com la llebre encerclada,<br>
amb ganes d’agafar-se a un lloc segur,<br>
troben sofriment un cop i un altre,<br>
molt de temps…</p>
<p><a class='sc' id='343' data-uid='dhp343'></a>Els homes, perseguits pel desig,<br>
serpentegen com la llebre encerclada,<br>
per tant, que faci fora el desig<br>
el monjo que es vol desapassionar.</p>
<p><a class='sc' id='344' data-uid='dhp344'></a>Mireu aquest home! És lliure<br>
i corre a empresonar-se;<br>
satisfet, és atret pel desig;<br>
alliberat del desig, hi torna a córrer.</p>
<p><a class='sc' id='345' data-uid='dhp345'></a>No és forta la cadena de ferro,<br>
diuen els savis,<br>
ni la de fusta ni la de corda,<br>
la preocupació excessiva<br>
per les pedres precioses,<br>
les joies, els fills i les dones,<br>
és una cadena forta,<br>
diuen els savis,<br>
és pesat i difícil alliberar-se’n<br>
si hom és feble.</p>
<p><a class='sc' id='346' data-uid='dhp346'></a>Tallant aquesta cadena,<br>
deixen la llar els que no s’hi fixen<br>
i abandonen els plaers del consumisme.</p>
<p><a class='sc' id='347' data-uid='dhp347'></a>Els apassionats segueixen el fil<br>
que ell mateixos han teixit<br>
com l’aranya a la teranyina.</p>
<p><a class='sc' id='348' data-uid='dhp348'></a>Tallant aquesta cadena,<br>
deixen la llar els que no s’hi fixen<br>
i abandonen tot sofriment.</p>
<p><a class='sc' id='349' data-uid='dhp349'></a>Deixa el que ha passat, deixa el que vindrà,<br>
deixa el que hi ha al mig;<br>
tu que vas més enllà de la repetició,<br>
amb la ment sempre lliure<br>
no passaràs de nou pel naixement i la vellesa.</p>
<p><a class='sc' id='350' data-uid='dhp350'></a>En l’home de pensa agitada,<br>
que té fortes passions i es deixa endur,<br>
el desig va creixent i forma una cadena.</p>
<p><a class='sc' id='351' data-uid='dhp351'></a>Aquell que s’habitua a la calma del pensament<br>
i, sempre atent, pensa en l’inconvenient,<br>
aquest sí que arribarà al final,<br>
aquest tallarà la cadena de Mara.</p>
<p><a class='sc' id='352' data-uid='dhp352'></a>Aquell que ha aconseguit l’objectiu,<br>
no té por,<br>
ha calmat el desig,<br>
no té defecte,<br>
i ha eliminat el dard de l’existència,<br>
es troba en el seu últim cos.</p>
<p><a class='sc' id='353' data-uid='dhp353'></a>Aquell que no desitja,<br>
no roba,<br>
és expert en les paraules i el seu significat,<br>
coneix la unió de les lletres,<br>
quina va abans i quina després,<br>
hom diu que es troba en el seu últim cos<br>
i és home de gran discerniment,<br>
conqueridor de tot,<br>
coneixedor de tot,<br>
no tocat per cap cosa,<br>
obert a tot, alliberat!</p>
<p><a class='sc' id='354' data-uid='dhp354'></a>El do de la veritat supera tot do,<br>
el gust de la veritat supera tot gust,<br>
el goig de la veritat supera tot goig,<br>
el final del desig venç tot sofriment.</p>
<p><a class='sc' id='355' data-uid='dhp355'></a>Les possessions destrueixen qui no té seny,<br>
però no aquell que aspira a una altra cosa,<br>
amb el desig de possessions<br>
qui no té seny es perjudica a si mateix.</p>
<p><a class='sc' id='356' data-uid='dhp356'></a>L’herba perjudica els camps,<br>
la cobejança perjudica aquesta generació,<br>
per això és profitós donar<br>
als que ja no cobegen.</p>
<p><a class='sc' id='357' data-uid='dhp357'></a>L’herba perjudica els camps,<br>
l’odi perjudica aquesta generació,<br>
per això és profitós donar<br>
als que ja no odien.</p>
<p><a class='sc' id='358' data-uid='dhp358'></a>L’herba perjudica els camps,<br>
la ignorància perjudica aquesta generació,<br>
per això és profitós donar<br>
als que ja no ignoren.</p>
<p><a class='sc' id='359' data-uid='dhp359'></a>L’herba perjudica els camps,<br>
el desig perjudica aquesta generació,<br>
per això és profitós donar<br>
als que ja no desitgen.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
