<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp129-145' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>10. Capítol de la violència</h1>
</header>
<blockquote class='gatha'>
<p><a class='sc' id='129' data-uid='dhp129'></a>Tothom tremola amb la violència,<br>
tothom tem la mort;<br>
cal posar-se al lloc de l’altre<br>
i no matar ni fer matar.</p>
<p><a class='sc' id='130' data-uid='dhp130'></a>Tothom tremola amb la violència,<br>
tothom s’estima la vida;<br>
cal posar-se al lloc de l’altre<br>
i no matar ni fer matar.</p>
<p><a class='sc' id='131' data-uid='dhp131'></a>Aquell que usa la violència<br>
contra els éssers que volen ser feliços<br>
quan ho vulgui ser ell mateix<br>
no ho podrà ser més endavant.</p>
<p><a class='sc' id='132' data-uid='dhp132'></a>Aquell que usa la violència<br>
contra els éssers que volen ser feliços<br>
quan ho vulgui ser ell mateix<br>
ho podrà ser més endavant.</p>
<p><a class='sc' id='133' data-uid='dhp133'></a>No diguis res ofensiu,<br>
el que hagis dit se’t podria dir a tu,<br>
parlar agressivament és dolorós,<br>
els cops et tocaran a tu.</p>
<p><a class='sc' id='134' data-uid='dhp134'></a>Si no reverberes,<br>
com un gong esquerdat,<br>
has arribat a l’estat de pau,<br>
en tu no hi ha agressivitat.</p>
<p><a class='sc' id='135' data-uid='dhp135'></a>Com el pastor porta les vaques<br>
a la pastura amb el bastó,<br>
així la vellesa i la mort<br>
porten la vida dels éssers.</p>
<p><a class='sc' id='136' data-uid='dhp136'></a>El neci no comprèn<br>
que ha fet accions nocives,<br>
el desassenyat pateix,<br>
cremat pel foc dels seus actes.</p>
<p><a class='sc' id='137' data-uid='dhp137'></a>Aquell que, amb la violència,<br>
fereix els innocents<br>
que no l’han agredit<br>
ràpidament pot trobar-se<br>
en un d’aquests deu estats:</p>
<p><a class='sc' id='138' data-uid='dhp138'></a>un fort dolor físic i la pèrdua<br>
o el trencament d’una part del cos<br>
o bé una malaltia greu<br>
i la bogeria;</p>
<p><a class='sc' id='139' data-uid='dhp139'></a>o bé l’atac del rei,<br>
acusacions greus,<br>
la pèrdua de parents<br>
i la disminució de les riqueses,</p>
<p><a class='sc' id='140' data-uid='dhp140'></a>el foc, destructor,<br>
li pot cremar les possessions,<br>
i, en desintegrar-se el cos,<br>
el ximplet renaixerà a l’infern.</p>
<p><a class='sc' id='141' data-uid='dhp141'></a>Ni nuesa, ni trenes, ni fangs, ni dejunis,<br>
ni el jeure damunt d’una pedra,<br>
ni la pols i la suor d’exercitar-se ajupit<br>
purifiquen el mortal que encara dubta.</p>
<p><a class='sc' id='142' data-uid='dhp142'></a>Si va vestit però és equànime,<br>
calmat, dominat, controlat, cast,<br>
i deposa la violència contra les criatures,<br>
és un home superior, un asceta, un monjo.</p>
<p><a class='sc' id='143' data-uid='dhp143'></a>¿Qui, en aquest món, censura l’home<br>
que té vergonya i es conté,<br>
i que no coneix el retret<br>
—com el bon cavall no coneix el fuet?<br>
Com el bon cavall, atent al fuet,<br>
sigueu amatents i ràpids a respondre.</p>
<p><a class='sc' id='144' data-uid='dhp144'></a>Amb confiança, virtut i energia,<br>
concentració i discerniment,<br>
seny i bona conducta,<br>
eliminareu aquesta gran angoixa.</p>
<p><a class='sc' id='145' data-uid='dhp145'></a>Els aqüeductes porten aigua,<br>
els sageters adrecen sagetes,<br>
els fusters dobleguen la fusta,<br>
els virtuosos es modelen ells mateixos.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
