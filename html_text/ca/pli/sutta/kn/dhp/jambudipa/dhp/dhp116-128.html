<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp116-128' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>9. Capítol de l’acció nociva</h1>
</header>
<blockquote class='gatha'>
<p><a class='sc' id='116' data-uid='dhp116'></a>Cal afanyar-se en el bé<br>
i apartar la ment del que és nociu,<br>
car la ment s’hi acostuma<br>
si hom és lent en els actes meritoris.</p>
<p><a class='sc' id='117' data-uid='dhp117'></a>Si hom fa una acció nociva,<br>
que no la repeteixi,<br>
—que no es converteixi en hàbit!—:<br>
acumular demèrit és dolorós.</p>
<p><a class='sc' id='118' data-uid='dhp118'></a>Si hom fa una acció beneficiosa,<br>
que la repeteixi,<br>
i la converteixi en hàbit:<br>
acumular mèrit és agradable.</p>
<p><a class='sc' id='119' data-uid='dhp119'></a>El malvat s’ho passa bé,<br>
mentre no madura el mal,<br>
però quan el mal madura,<br>
llavors rep el mal que ha fet.</p>
<p><a class='sc' id='120' data-uid='dhp120'></a>El bo s’ho passa malament,<br>
mentre no madura el bé,<br>
però quan el bé madura,<br>
llavors rep el bé que ha fet.</p>
<p><a class='sc' id='121' data-uid='dhp121'></a>No s’ha de pensar del demèrit:<br>
“això no m’arribarà a mi”.<br>
Amb gotes d’aigua s’omple el càntir;<br>
el malvat s’omple de demèrit<br>
acumulant-lo de mica en mica.</p>
<p><a class='sc' id='122' data-uid='dhp122'></a>No s’ha de pensar del mèrit:<br>
“això a no m’arribarà a mi”.<br>
Amb gotes d’aigua s’omple el càntir;<br>
el savi s’omple de mèrit<br>
acumulant-lo de mica en mica.</p>
<p><a class='sc' id='123' data-uid='dhp123'></a>Com el mercader que transporta<br>
els béns en una caravana<br>
tem el camí,<br>
com tem el verí qui vol viure,<br>
cal evitar els actes nocius.</p>
<p><a class='sc' id='124' data-uid='dhp124'></a>Qui no té la mà ferida,<br>
pot agafar-hi el verí,<br>
el verí no penetra la mà sana,<br>
no hi ha demèrit per a qui no el fa.</p>
<p><a class='sc' id='125' data-uid='dhp125'></a>Si un home fa mal a qui no està ofuscat,<br>
s’ha transformat i no té defectes,<br>
la seva mala acció li retorna —neci!—,<br>
com la pols fina llançada contra el vent.</p>
<p><a class='sc' id='126' data-uid='dhp126'></a>Alguns reneixen a l’úter,<br>
els que fan demèrit<br>
van a l’infern,<br>
els que tenen un bon destí<br>
van al cel,<br>
els que no tenen residu<br>
s’extingeixen.</p>
<p><a class='sc' id='127' data-uid='dhp127'></a>Ni dalt del cel,<br>
ni enmig del mar,<br>
ni dins d’una cova a la muntanya,<br>
no hi ha cap lloc a la terra<br>
on s’estigui lliure d’una mala acció.</p>
<p><a class='sc' id='128' data-uid='dhp128'></a>Ni dalt del cel,<br>
ni enmig del mar,<br>
ni dins d’una cova a la muntanya,<br>
no hi ha cap lloc a la terra<br>
fora de l’abast de la mort.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
