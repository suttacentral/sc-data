<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp44-59' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>4. Capítol de les flors</h1>
</header>
<blockquote class='gatha'>
<p><a class='sc' id='44' data-uid='dhp44'></a>Qui conquerirà aquesta terra<br>
i el món de Yama amb els seus déus?<br>
Qui collirà la doctrina<br>
veritable i ben ensenyada,<br>
com qui cull una flor?</p>
<p><a class='sc' id='45' data-uid='dhp45'></a>El deixeble conquerirà la terra<br>
i el món de Yama amb els seus déus,<br>
el deixeble collirà la doctrina<br>
veritable i ben ensenyada,<br>
com qui cull una flor amb destresa.</p>
<p><a class='sc' id='46' data-uid='dhp46'></a>Qui sap que aquest cos és com l’escuma<br>
i entén que és un miratge,<br>
talla les flors de Mara<br>
i camina invisible per al Rei de la Mort.</p>
<p><a class='sc' id='47' data-uid='dhp47'></a>Car, si cull les flors,<br>
l’home de ment distreta,<br>
la mort arriba i se l’emporta,<br>
com l’aiguat s’endú un poble adormit.</p>
<p><a class='sc' id='48' data-uid='dhp48'></a>Car, si cull les flors,<br>
l’home de ment distreta,<br>
mai satisfet de plaers,<br>
la Mort en fa el seu vassall.</p>
<p><a class='sc' id='49' data-uid='dhp49'></a>Com l’abella xucla el pol·len de la flor,<br>
sense tocar-ne el color ni l’olor,<br>
així mateix el monjo silenciós<br>
ha de caminar pels poblats.</p>
<p><a class='sc' id='50' data-uid='dhp50'></a>Que no es fixi en les faltes dels altres,<br>
ni en el que fan o no fan,<br>
que es fixi en si mateix<br>
i en el que fa o no fa.</p>
<p><a class='sc' id='51' data-uid='dhp51'></a>Com una flor que és bonica,<br>
però no té color ni aroma,<br>
és estèril dir veritats<br>
sense portar-les a la pràctica.</p>
<p><a class='sc' id='52' data-uid='dhp52'></a>Com una flor que és bonica,<br>
acolorida, aromàtica,<br>
és profitós dir veritats<br>
portant-les a la pràctica.</p>
<p><a class='sc' id='53' data-uid='dhp53'></a>Igual que d’una pila de flors<br>
se’n pot fer moltes garlandes,<br>
el mortal pot fer molt de bé<br>
amb aquesta vida.</p>
<p><a class='sc' id='54' data-uid='dhp54'></a>L’aroma de la flor no va a contravent,<br>
sigui de sàndal, tàgara o llessamí<br>
l’aroma dels virtuosos va a contravent,<br>
la virtut de l’home de bé bufa en totes direccions.</p>
<p><a class='sc' id='55' data-uid='dhp55'></a>L’aroma de sàndal o tàgara,<br>
de lotus o llessamí,<br>
no es poden comparar<br>
amb l’aroma de la virtut.</p>
<p><a class='sc' id='56' data-uid='dhp56'></a>De poc abast és l’aroma<br>
del sàndal o de la tàgara;<br>
l’aroma dels virtuosos<br>
arriba fins als déus.</p>
<p><a class='sc' id='57' data-uid='dhp57'></a>Mara no barra el camí<br>
dels virtuosos que estan atents,<br>
dels que són lliures<br>
perquè comprenen amb justesa.</p>
<p><a class='sc' id='58' data-uid='dhp58'></a>Igual que en un munt de deixalles<br>
llançades al carrer<br>
hi pot créixer una flor de lotus,<br>
olorosa, estimulant,</p>
<p><a class='sc' id='59' data-uid='dhp59'></a>així, entre la gentalla<br>
encegada i vulgar,<br>
el deixeble del Ben Despert<br>
resplendeix pel coneixement.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
