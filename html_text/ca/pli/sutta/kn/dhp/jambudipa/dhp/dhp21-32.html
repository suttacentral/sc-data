<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp21-32' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>2. Capítol de l’atenció</h1>
</header>
<blockquote class='gatha'>
<p><a class='ref sc' id='sc21' data-uid='dhp21'>SC 21</a>L’atenció és el camí de l’immortal,<br>
la distracció és el camí de la mort.<br>
Els que estan atents no moren,<br>
però els distrets són com morts.</p>
<p><a class='ref sc' id='sc22' data-uid='dhp22'>SC 22</a>Els que han comprès aquesta diferència,<br>
els experts en l’atenció,<br>
gaudeixen estant atents,<br>
s’alegren de fer el camí dels purs.</p>
<p><a class='ref sc' id='sc23' data-uid='dhp23'>SC 23</a>Meditant perseverants<br>
i esforçant-se amb constància,<br>
els savis viuen en l’estat de pau,<br>
la seguretat més gran.</p>
<p><a class='ref sc' id='sc24' data-uid='dhp24'>SC 24</a>El renom creix de qui s’esforça i és conscient,<br>
actua amb puresa i amb prudència,<br>
viu l’ensenyament amb atenció<br>
i amb domini de si mateix.</p>
<p><a class='ref sc' id='sc25' data-uid='dhp25'>SC 25</a>Amb esforç i amb atenció,<br>
autodomini i entrenament,<br>
l’assenyat s’ha de fer una illa<br>
que no s’emporti l’aiguat.</p>
<p><a class='ref sc' id='sc26' data-uid='dhp26'>SC 26</a>Els necis, arrauxats,<br>
persegueixen distraccions;<br>
l’assenyat guarda l’atenció<br>
com el tresor més preuat.</p>
<p><a class='ref sc' id='sc27' data-uid='dhp27'>SC 27</a>Les distraccions no li calen,<br>
ni aficionar-se als plaers,<br>
meditant i estant atent<br>
obté la joia més gran.</p>
<p><a class='ref sc' id='sc28' data-uid='dhp28'>SC 28</a>Quan el savi amb l’atenció<br>
desvia tota distracció,<br>
encimbellat al palau del coneixement,<br>
estable com una muntanya,<br>
contempla, ell que no té neguit,<br>
el patiment dels necis.</p>
<p><a class='ref sc' id='sc29' data-uid='dhp29'>SC 29</a>Atent entre els distrets,<br>
ben despert entre adormits,<br>
l’assenyat va al davant,<br>
com el cavall veloç avança el feble.</p>
<p><a class='ref sc' id='sc30' data-uid='dhp30'>SC 30</a>Maghavà, amb l’atenció<br>
va arribar a ser el senyor dels déus.<br>
l’atenció sempre és lloada,<br>
la distracció, reprovada.</p>
<p><a class='ref sc' id='sc31' data-uid='dhp31'>SC 31</a>El monjo que es lliura a l’atenció<br>
i veu el risc d’estar distret,<br>
va cremant els lligams,<br>
petits i grans,<br>
com si fos un foc encès.</p>
<p><a class='ref sc' id='sc32' data-uid='dhp32'>SC 32</a>El monjo que es lliura a l’atenció<br>
i veu el risc d’estar distret,<br>
incapaç de tornar enrere,<br>
ja es troba en l’estat de pau.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
