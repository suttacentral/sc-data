<!DOCTYPE html>
<html>
<head>
<meta charset='UTF-8'>
<meta name='author' content='Jambudipa'>
<title></title>
</head>
<body>
<article id='dhp1-20' lang='ca'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>1. Capítol dels versos bessons</h1>
</header>
<blockquote class='gatha'>
<p><a class='sc' id='1' data-uid='dhp1'></a><a class='sc' id='1' data-uid='dhp1'></a>La ment precedeix les experiències,<br>
la ment les inicia i elabora.<br>
Aquell que parla o actua amb la ment ofuscada,<br>
el malestar l’encalça, com la roda el peu del bou.</p>
<p><a class='sc' id='2' data-uid='dhp2'></a>La ment precedeix les experiències,<br>
la ment les inicia i elabora.<br>
Aquell que parla o actua amb la ment clara,<br>
el benestar l’encalça, inseparable com l’ombra.</p>
<p><a class='sc' id='3' data-uid='dhp3'></a>M’ha insultat!, m’ha ferit!,<br>
m’ha vençut!, m’ha robat!<br>
Els que es queixen així<br>
no apaivaguen l’odi.</p>
<p><a class='sc' id='4' data-uid='dhp4'></a>M’ha insultat!, m’ha ferit!,<br>
m’ha vençut!, m’ha robat!<br>
Els que no es queixen així<br>
apaivaguen l’odi.</p>
<p><a class='sc' id='5' data-uid='dhp5'></a>Perquè no és mai amb l’odi<br>
que l’odi s’apaivaga,<br>
sinó amb l’absència d’odi.<br>
Aquesta llei és eterna.</p>
<p><a class='sc' id='6' data-uid='dhp6'></a>Tot i que altres no ho comprenen,<br>
això és el que hem de practicar.<br>
Aquells que ho comprenen<br>
aturen les batalles.</p>
<p><a class='sc' id='7' data-uid='dhp7'></a>Aquell que es deixa emportar,<br>
no té domini dels sentits,<br>
consumeix sense mesura,<br>
i és indolent i apàtic,<br>
Mara el destruirà.<br>
Com un arbre feble,<br>
la ventada el parteix.</p>
<p><a class='sc' id='8' data-uid='dhp8'></a>Aquell que no es deixa emportar,<br>
té domini dels sentits,<br>
consumeix amb mesura<br>
i és confiat i energètic,<br>
Mara no el pot destruir.<br>
Com una muntanya de roca<br>
resisteix la ventada.</p>
<p><a class='sc' id='9' data-uid='dhp9'></a>Aquell que es cenyeix l’hàbit safrà<br>
però no ha superat els mals hàbits<br>
no es mereix l’hàbit safrà,<br>
perquè li manca sinceritat.</p>
<p><a class='sc' id='10' data-uid='dhp10'></a>Aquell que ha superat els mals hàbits<br>
i té una bona conducta<br>
es mereix l’hàbit safrà,<br>
perquè té sinceritat.</p>
<p><a class='sc' id='11' data-uid='dhp11'></a>Els que consideren essencial el que no ho és,<br>
i inessencial el que és essencial<br>
no arriben a l’essència,<br>
perquè pensen erròniament.</p>
<p><a class='sc' id='12' data-uid='dhp12'></a>Els que reconeixen l’essencial com a essencial<br>
i l’inessencial com a inessencial<br>
arriben a l’essència,<br>
perquè pensen correctament.</p>
<p><a class='sc' id='13' data-uid='dhp13'></a>Com la pluja s’inflitra<br>
en una casa mal coberta,<br>
així el desig s’infiltra<br>
en una ment desentrenada.</p>
<p><a class='sc' id='14' data-uid='dhp14'></a>Com la pluja no s’infiltra<br>
en una casa ben coberta,<br>
així el desig no s’infiltra<br>
en una ment ben entrenada.</p>
<p><a class='sc' id='15' data-uid='dhp15'></a>En el món s’entristeix,<br>
al més enllà s’entristeix,<br>
el que fa el mal s’entristeix aquí i allà,<br>
s’entristeix, es turmenta<br>
en veure la impuresa dels seus actes.</p>
<p><a class='sc' id='16' data-uid='dhp16'></a>En el món s’alegra,<br>
al més enllà s’alegra,<br>
el que fa el bé s’alegra aquí i allà,<br>
s’alegra, està content<br>
en veure la puresa dels seus actes.</p>
<p><a class='sc' id='17' data-uid='dhp17'></a>En el món pateix,<br>
al més enllà pateix,<br>
el que fa el mal pateix aquí i allà,<br>
pateix perquè ha fet mal.<br>
Més patirà quan vagi a un mal destí!</p>
<p><a class='sc' id='18' data-uid='dhp18'></a>En el món gaudeix,<br>
al més enllà gaudeix,<br>
el que fa el bé gaudeix aquí i allà,<br>
gaudeix perquè ha fet bé.<br>
Més gaudirà quan vagi a un bon destí!</p>
<p><a class='sc' id='19' data-uid='dhp19'></a>Encara que reciti molt les escriptures,<br>
qui està distret no les està complint.<br>
Com un pastor que compta<br>
les vaques d’algú altre,<br>
aquest no fa vida d’asceta.</p>
<p><a class='sc' id='20' data-uid='dhp20'></a>Encara que reciti poc les escriptures,<br>
qui es comporta en tot segons l’ensenyament,<br>
abandona l’engany —odi i desig—<br>
es manté atent i té la pensa lliure<br>
perquè no s’agafa a això ni a allò,<br>
aquest és digne de la vida d’asceta.</p>
</blockquote>
<footer>
<p>Retrieved from <a href='http://www.jambudipa.cat/'><span class='author'>Jambudipa</span>—Biblioteca pali en català</a>.</p>
<p>Aquesta obra està subjecta a una llicència de Reconeixement-NoComercial-SenseObraDerivada 4.0 Internacional de Creative Commons.</p>
<p>Podeu distribuir-ne lliurement el contingut sempre que en citeu l’origen. No podeu utilitzar-la per a finalitats comercials o lucratives. No podeu modificar-la de cap manera ni fer-ne cap obra derivada.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
