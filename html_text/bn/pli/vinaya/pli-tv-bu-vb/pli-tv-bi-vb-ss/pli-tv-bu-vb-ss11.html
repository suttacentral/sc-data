<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-ss11' lang='bn'>
<header>
<ul>
<li class='division'>বিনয়পিটকে</li>
<li>সংঘাদিশেষ অধ্যায়</li>
</ul>
<h1>১১. সংঘভেদকের পক্ষাবলম্বনকারী বিষয়ক শিক্ষাপদ</h1>
</header>
<h2>স্থান : রাজগৃহ</h2>
<p><a class='msdiv' id='msdiv417'></a>সে সময়ে বুদ্ধ ভগবান রাজগৃহের বেণুবনস্থ কলন্দক নিবাপে অবস্থান করছিলেন। তখন দেবদত্ত সংঘভেদ ও চক্রভেদের নিমিত্তে পরাক্রমতা দেখাচ্ছিলেন। ভিক্ষুগণ তাকে এরূপ বলতে লাগলেন, “অধর্মবাদী দেবদত্ত, অবিনয়বাদী দেবদত্ত। কিরূপে দেবদত্ত সংঘভেদ, চক্রভেদের জন্যে পরাক্রমশালীতা প্রদর্শন করে অবস্থান করছেন?” ভিক্ষুগণ কর্তৃক এরূপ বলা হলে, কোকালিক, কটমোদক, তিষ্যক ও খণ্ডদেবীর পুত্র সমুদ্দদত্ত সেই ভিক্ষুগণকে এরূপ বলতে লাগলেন, “আয়ুষ্মানগণ, এরূপ বলবেন না। দেবদত্ত ধর্মবাদী, দেবদত্ত বিনয়বাদী। দেবদত্ত আমাদের ইচ্ছানুসারে ও সম্মতি নিয়ে তা প্রকাশ করছেন, তিনি আমাদের অভিপ্রায় জানেন এবং আমাদের সঙ্গে পরামর্শ করে বলছেন। উনার যেই অভিমত, আমাদেরও সেই একই অভিমত।” তখন যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এটি শুনে এ বলে আন্দোলন, নিন্দা ও প্রকাশ্যে দুর্নাম করতে লাগলেন, ‘কী করে সেই ভিক্ষুগণ সংঘভেদের নিমিত্তে পরাক্রমশালীতা প্রদর্শনকারী দেবদত্তের পক্ষাবলম্বনকারী হলেন; দলভুক্ত হলেন?” অতঃপর সেই ভিক্ষুগণ সেই পক্ষাবলম্বনকারী ভিক্ষুদেরকে বহুভাবে নিন্দা করে ভগবানকে এই বিষয়ে জ্ঞাত করলেন। তখন ভগবান উক্ত ভিক্ষুদেরকে এরূপ জিজ্ঞেস করলেন, “হে ভিক্ষুগণ, সত্যই কি তোমরা সংঘভেদের নিমিত্তে পরাক্রমশালী প্রদর্শনকারী দেবদত্তের পক্ষাবলম্বনকারী হয়েছে; দলভুক্ত হয়েছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান সেই ভিক্ষুদেরকে নিন্দা করে বললেন, “হে মোঘপুরুষগণ, কী করে তোমরা সংঘভেদের জন্য বীরত্ব প্রদর্শনকারী অসৎপুরুষ দেবদত্তের মতে ঐকমত্য হতে পারলে; অনুগামী হতে পারলে? এটি তোমাদের পক্ষে নিতান্ত অনুপযুক্ত, অননুকূল, অশোভনীয়, অশ্রমণোচিত, অবিধেয়, অগ্রহণযোগ্য এবং অকরণীয় অকার্য কার্যরূপে সম্পাদিত হয়েছে।</p>
<p>হে মোঘপুরুষগণ, তোমাদের এরূপ কার্য কিছুতেই অপ্রসন্নদের প্রসন্নতা উৎপাদনে এবং প্রসন্নদের প্রসন্নতা বৃদ্ধির সহায়ক নয়। অধিকন্তু, মোঘপুরুষগণ, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান তাদেরকে অনেক প্রকারে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা একান্তই হিতবহ। তদ্ধেতু হে ভিক্ষুগণ, আমি তোমাদের জন্যে এই শিক্ষাপদ নির্দেশ করতেছি :</p>
<p><a class='msdiv' id='msdiv418'></a>যদি সংঘভেদকারী পূর্বের সেই ভিক্ষুর সঙ্গে একই ভেদচিত্ত পোষণকারী অপর ভিক্ষুরা একজন, দুজন বা তিনজন অনুবর্তক (অনুসারী) হয় এবং সেই অনুসারীগণ এরূপ বলে যে, “হে আয়ুষ্মানগণ, সেই ভিক্ষু সংঘভেদ করছেন না। আপনারা উনাকে কিছুই বলবেন না। তিনি একজন ধর্মবাদী (সত্যানুসন্ধানকারী) এবং বিনয়বাদী (নীতি-আদর্শ-পালনকারী) ভিক্ষু। তিনি আমাদের অভিপ্রায় অনুসারে ও সম্মতি নিয়ে তা প্রকাশ করছেন। তিনি আমাদের ইচ্ছা সম্পর্কে জানেন এবং আমাদের সঙ্গে আলোচনা করে তা বলছেন। উনার যেরূপ ইচ্ছা; আমাদেরও সেরূপ ইচ্ছা।” তখন অন্য ভিক্ষুরা সংঘভেদক ভিক্ষুর অনুগামী ভিক্ষুদেরকে এরূপ হিতকর উপদেশ বাক্য বলবে : “হে আয়ুষ্মানগণ, আপনারা এরূপ সংঘ ভেদকর কথা বললেন না। তিনি ধর্মবাদী ভিক্ষু নয়; বিনয়বাদী ভিক্ষু নয়। আপনাদেরও তার ন্যায় সংঘভেদের অভিরুচি উৎপন্ন না হোক। আপনারা তার অনুগামী হবেন না; তার বাক্যে সম্মতি দেবেন না। সমগ্র সংঘের মধ্যে একতা এবং সৌহার্দতা থাকলে, পরস্পর সন্তুষ্টচিত্ত নিয়ে বাদ-বিবাদহীন হয়ে পরম শান্তিতে নিজ নিজ কর্তব্য-কর্ম পালন করে নিরূপদ্রবে একত্রে অবস্থান করতে সক্ষম হয়।” এরূপে সেই ভিক্ষুগণ অনুগামী ভিক্ষুদেরকে বলার পরও যদি পূর্বের ন্যায় ভেদচিত্ত পোষণ করে সংঘভেদকের অনুগামী হয়, তাহলে পুনরায় নিরপেক্ষ ভিক্ষুগণ তাদেরকে সংঘভেদচিত্ত পরিহার করার জন্যে তিনবার পর্যন্ত বলবেন। তিনবার বলার পর যদি পরিহার করে, তাহলে ভালো; আর পরিহার না করলে অনুগামী ভিক্ষুদের ‘সংঘাদিশেষ’ অপরাধ হয়।</p>
<p><a class='msdiv' id='msdiv419'></a>‘তস্‌সেব খো পনাতি’ বলতে সংঘভেদকের সেই অনুবর্তক, অনুসারী কিংবা অনুগামী ভিক্ষুগণকে বুঝায়।</p>
<p>‘ভিক্খূ হোন্তীতি’ বলতে ভেদচিত্ত পোষণকারী একজন, দুজন অথবা তিনজন অপরাপর অনুসরণকারী ভিক্ষু হয়।</p>
<p>‘অনুবত্তকাতি’ বলতে সংঘভেদক ভিক্ষু যেরূপ দৃষ্টিক, যেরূপ মতবাদে বিশ্বাসী এবং যেরূপ অভিরুচি পোষণকারী হয়; সংঘভেদকের অনুগামী ভিক্ষুগণও সেরূপ দৃষ্টিক, সেরূপ মতবাদে বিশ্বাসী এবং সেরূপ ইচ্ছা পোষণকারী হয়।</p>
<p>‘বগ্গবাদকাতি’ অর্থে তারা (অনুগামীরা) সংঘভেদকের দলভুক্ত, পক্ষাবলম্বনের নিমিত্তে স্থিত থাকে।</p>
<p>‘একো বা দ্বে বা তযো বাতি’ বলতে যদি একজন, দুজন অথবা তিনজন করে সংঘভেদকের অনুসরণকারী অন্য ভিক্ষুগণ হয়, এবং সেই অনুসারী ভিক্ষুগণ এরূপ বলে যে, “হে আয়ুষ্মানগণ, এই ভিক্ষু সংঘভেদ করছেন না। যেহেতু আপনারা তাঁকে কিছুই বলবেন না, যেহেতু এই ভিক্ষু ধর্মবাদী ও বিনয়বাদী। বিশেষ করে তিনি আমাদের সম্মতি এবং ইচ্ছা নিয়ে তা প্রকাশ করছেন। তিনি আমাদের অভিমত জানেন এবং আমাদের সাথে পরামর্শ করে তা বলছেন। উনার যেরূপ অভিপ্রায়; আমাদেরও সেরূপ অভিপ্রায়।</p>
<p>‘তে ভিক্খূতি’ অর্থে যে সকল ভিক্ষু অনুবর্তক বা অনুগামী তাদেরকে বুঝায়।</p>
<p>‘ভিক্খূহীতি’ অর্থে সংঘভেদকারী ও তার অনুসারী ভিক্ষুদেরকে সদুপদেশ দানকারী অন্য ভিক্ষু।</p>
<p>যদি কোনো নিরপেক্ষ ভিক্ষু অনুগামী ভিক্ষুদের সংঘভেদের সমর্থনে উল্লিখিত কথাগুলো বলতে শুনলে কিংবা দেখলে, ভেদকারী ভিক্ষুর অনুসারী ভিক্ষুদেরকে এরূপ বলা কর্তব্য : “আয়ুষ্মানগণ, আপনারা এরূপ কথা বলবেন না। এই ভিক্ষু ধর্মবাদী নয়; বিনয়বাদী নয়। আপনাদেরও তার ন্যায় সংঘভেদের অভিরুচি উৎপন্ন না হোক। আপনাদের চিত্ত ও চিন্তা সংঘের সঙ্গে মিলিত হোক। কারণ সংঘের মধ্যে একতা এবং সহমর্মীতা থাকলে, পরস্পর সন্তুষ্টচিত্ত নিয়ে ঝগড়া-বিবাদহীন হয়ে পরম শান্তিতে নিজ নিজ কর্তব্য-কর্ম পালন করে উপদ্রবহীন হয়ে একসাথে বসবাস করতে পারবেন।” এরূপে দ্বিতীয় ও তৃতীয়বার বলতে হবে। এভাবে বলার পরও তাদের নিজ নিজ অভিমত পরিহার করলে ভালো আর যদি পরিহার না করে, তাহলে তাদের সবার ‘দুক্কট’ আপত্তি হয়। এবং যেই ভিক্ষু এরূপ শুনে অনুগামী ভিক্ষুদেরকে কিছুই না বলবে, তারও ‘দুক্কট’ আপত্তি হয়।</p>
<p>তখনও যদি সেই অনুগামী ভিক্ষুগণ তাদের নিজ নিজ অভিমত পরিত্যাগ না করে, তাহলে সেই ভিক্ষুদেরকে সংঘের মধ্যে উপস্থিত করিয়ে পুনরায় বলতে হবে : “আয়ুষ্মানগণ, আপনারা এরূপ কথা বলবেন না। এই ভিক্ষু ধর্মবাদী নয়; বিনয়বাদী নয়। আপনাদেরও তার ন্যায় সংঘভেদের ইচ্ছা উৎপন্ন না হোক। আপনাদের চিত্ত সংঘের সাথে মিলিত হোক। কারণ সংঘের মধ্যে একতা এবং সহমর্মীতা থাকলে, পরস্পর সন্তুষ্টচিত্ত নিয়ে বাদ-বিবাদহীন হয়ে পরম শান্তিতে নিজ নিজ কর্তব্য-কর্ম পালন করে নিরূপদ্রবে একসঙ্গে বসবাস করতে পারবেন।” এভাবে দ্বিতীয় ও তৃতীয়বার বলতে হবে। এরূপে বলার পর তাদের নিজ নিজ অভিমত পরিহার করলে ভালো আর যদি পরিত্যাগ না করে, তাহলে তাদের সবার ‘দুক্কট’ আপত্তি হয়। এ কারণে সেই অনুগামী ভিক্ষুদেরকে ‘সমনুভাসন’ নামক বিনয়কর্ম দিতে হবে।</p>
<p>হে ভিক্ষুগণ, এভাবে সেই ‘সমনুভাসন’ দেওয়া কর্তব্য : দক্ষ ও সমর্থ ভিক্ষু কর্তৃক সংঘকে এভাবে প্রস্তাব জ্ঞাপন করাবে :</p>
<p><a class='msdiv' id='msdiv420'></a>প্রজ্ঞপ্তি : মাননীয় সংঘ, আমার প্রস্তাব শ্রবণ করুন। এই অমুক অমুক নামীয় ভিক্ষুগণ সংঘভেদের নিমিত্তে পরাক্রমতা প্রদর্শনকারী অমুক ভিক্ষুর অনুসরণকারী হয়েছেন; দলভুক্ত হয়েছেন। তারা তাদের সেই অভিমত পরিত্যাগ করছেন না। যদি মাননীয় সংঘ এখন উচিত সময় বলে বিবেচনা করেন, তাহলে সেই অনুগামী ভিক্ষুদের নিজ নিজ অভিমত পরিহারের নিমিত্তে তাদেরকে ‘সমনুভাসন’ দিতে পারেন। এটিই প্রজ্ঞপ্তি।</p>
<p>অনুশ্রবণ : মাননীয় সংঘ, আমার বাক্য শ্রবণ করুন। এই অমুক অমুক নামীয় ভিক্ষুগণ সংঘভেদের নিমিত্তে দৃঢ়বীর্য প্রদর্শনকারী অমুক ভিক্ষুর অনুগামী হয়েছেন; দলভুক্ত হয়েছেন। তারা তাদের সেই অভিমত পরিহার করছেন না। সেই অভিমত পরিত্যাগের নিমিত্তে সংঘ তাদেরকে ‘সমনুভাসন’ দিচ্ছেন। যেই আয়ুষ্মানগণ তা যথাযুক্ত বলে মনে করেন, তিনি মৌন থাকবেন এবং যিনি যথাযুক্ত বলে মনে করেন না, তিনি তার বক্তব্য ভাষায় প্রকাশ করতে পারেন। আমি এরূপ দ্বিতীয় ও তৃতীয়বার বলছি।</p>
<p>ধারণা : মাননীয় ভিক্ষুসংঘ কর্তৃক অমুক অমুক ভিক্ষুগণ তাদের স্ব স্ব-অভিমত পরিত্যাগ না করায় সংঘ কর্তৃক ‘সমুনভাসন’ প্রাপ্ত হলেন। মাননীয় ভিক্ষুসংঘ সকলেই এই প্রস্তাবে রাজি আছেন বিধায় মৌন আছেন, আমি এরূপ ধারণা করছি।</p>
<p><a class='msdiv' id='msdiv421'></a>‘এসা ঞত্তি’ বা এটিই জ্ঞাপ্তি পর্যন্ত বললে, যদি নিজ নিজ অভিমত ত্যাগ না করে, তাহলে ‘দুক্কট’ আপত্তি হয়। দুইবার ‘অনুশ্রবণ’ কর্মবাক্য পাঠ শেষ হয়ে গেলে ‘থুল্লচ্চয়’ আপত্তি হয়। কর্মবাচা পাঠ শেষ হয়ে গেলে, পূর্বের ‘দুক্কট’ ও ‘থুল্লচ্চয়’ আপত্তি বাতিল হয়ে, শেষে ‘সংঘাদিশেষ’ আপত্তি প্রাপ্ত হয়। একসঙ্গে দুজন বা তিনজনকে ‘সমনুভাসন’ দেয়া কর্তব্য, তবে ততোধিক ভিক্ষুকে ‘সমনুভাসন’ দেয়া যায় না।</p>
<p>‘সংঘাদিসেসোতি’ বলতে সংঘাদিশেষ অপরাধগ্রস্ত ভিক্ষু তার অপরাধ হতে মুক্তির জন্যে সংঘ কর্তৃক প্রথমে ‘পরিবাস’, মধ্যে ‘মানত্ত ও মূলেপ্রতিকর্ষণ’ দেওয়া হয় এবং শেষে সংঘ কর্তৃক ‘আহ্বান’ করা হয়। সংঘাদিশেষ অপরাধের দণ্ডসমূহ একজন বা কয়েকজন ভিক্ষু দিতে পারে না; এটি একমাত্র ভিক্ষুসংঘকেই দিতে হয় বলে, ইহাকে ‘সংঘাদিশেষ’ বলা হয়। এই জাতীয় দণ্ডকর্মের অন্তর্ভুক্ত অপরাধসমূহকে এ কারণে ‘সংঘাদিশেষ’ আপত্তি বলা হয়।</p>
<p><a class='msdiv' id='msdiv422'></a>‘ধর্মত-কর্মে ধর্মত-কর্ম’ ধারণা অপরিত্যাগে ‘সংঘাদিশেষ’ অপরাধ হয়। ‘ধর্মত-কর্মে’ সন্দেহ-হেতু স্বীয় অভিমত অপরিত্যাগে ‘সংঘাদিশেষ’ অপরাধ হয়। ‘ধর্মত-কর্মে অধর্মত-কর্ম’ ধারণা অপরিত্যাগে ‘সংঘাদিশেষ’ আপত্তি হয়। ‘ধর্মত-কর্মে, ধর্মত-কর্ম’ ধারণায় ‘দুক্কট’ আপত্তি হয়। ‘অধর্মত-কর্মে’ সন্দেহ-হেতু ‘দুক্কট’ আপত্তি হয়। ‘অধর্মত কর্মে অধর্মত-কর্ম’ ধারণায় ‘দুক্কট’ অপরাধ হয়।</p>
<p><a class='msdiv' id='msdiv423'></a>অনাপত্তি : ‘সমনুভাসন’ করার পূর্বে নিজ অভিমত পরিহার করলে সংঘভেদের চিন্তা পরিহার করলে উন্মাদ হলে, চিত্ত বিক্ষিপ্ত হলে, বেদনাগ্রস্ত হলে এবং আদিকর্মিকের।</p>
<p class='endsutta'>সংঘভেদকের পক্ষাবলম্বনকারী বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
