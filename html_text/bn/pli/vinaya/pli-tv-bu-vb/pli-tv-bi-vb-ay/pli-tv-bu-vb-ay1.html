<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-ay1' lang='bn'>
<header>
<ul>
<li class='division'>বিনয়পিটকে</li>
<li>অনিয়ত অধ্যায়</li>
</ul>
<h1>১. প্রথম অনিয়ত শিক্ষাপদ</h1>
</header>
<h2>স্থান : শ্রাবস্তী</h2>
<p>“হে আয়ুষ্মানগণ, এখন দুই প্রকার অনিয়ত ধর্ম উদ্দেশ আরম্ভ করছি।”</p>
<p><a class='msdiv' id='msdiv443'></a>সে সময়ে বুদ্ধ ভগবান শ্রাবস্তী সমীপে অনাথপিণ্ডিক কর্তৃক নির্মিত জেতবনারামে অবস্থান করছিলেন। সে সময়ে আয়ুষ্মান উদায়ী শ্রাবস্তীর বহুসংখ্যক গৃহীকুলের আশ্রয়ে থেকে চতুর্প্রত্যয়াদি লাভ করে বসবাস করছিলেন। ঐ সময়ে আয়ুষ্মান উদায়ীর উপস্থায়ক (সেবক) কুলের কুমারীকে অন্যতর গৃহীকুলের কুমারের জন্যে সম্প্রদান করেছিলেন। অনন্তর আয়ুষ্মান উদায়ী পূর্বাহ্ণ সময়ে বহির্গমনোপযোগী নিবাস পরিধান করে পাত্র-চীবর নিয়ে যেস্থানে সেই গৃহীকুল, সে স্থানে উপস্থিত হয়ে লোকদেরকে এরূপ জিজ্ঞাসা করলেন, “অমুক নামীয় কুমারী কোথায়?” তারা এরূপ উত্তর দিলেন, “আর্য, অমুক গৃহীকুলের কুমারের জন্যে তাকে সম্প্রদান করেছি। সেই গৃহীকুলও আয়ুষ্মান উদায়ীর উপস্থায়ক হন।”</p>
<p>অতঃপর আয়ুষ্মান উদায়ী সেই গৃহীকুলে উপস্থিত হয়ে লোকদেরকে জিজ্ঞেস করলেন, “হে উপাসকগণ, অমুক কুমারী কোথায়?” তারা তাকে এরূপ বললেন, “আসুন আর্য, অন্তঃপ্রকোষ্ঠে উপবেশন করুন।” তখন আয়ুষ্মান উদায়ী যেখানে সেই কুমারী সেখানে গিয়ে চক্ষে-কর্ণে দেখা-শুনা যায় না এমন নির্জন, গোপন এবং মৈথুন সেবনের উপযোগী স্থানে সেই কুমারীর সঙ্গে একাসনে বসে যথাসময় বিবেচনা না করে যখন যা আসে, সেরূপ সাংসারিক সম্বন্ধযুক্ত কথাবার্তা বলছিলেন; সময়-জ্ঞানহীনভাবে ধর্ম আলোচনা করছিলেন।</p>
<p>সে সময়ে মিগারমাতা বিশাখা বহুসংখ্যক নিরোগী পুত্র-কন্যা, নাতি-নাতনি নিয়ে উত্তম-মঙ্গলসম্পন্না ছিলেন। লোকেরা কোনো দানানুষ্ঠান, আবাহ-বিবাহ, এবং পূর্ণিমা প্রবারণাদি উৎসবে ‘ইনি পুত্র-কন্যা, নাতি-নাতনিদেরকে নিয়ে সমান-আয়ুসম্পন্না হয়ে রোগহীন হয়ে অবস্থান করুক” এরূপ কামনা করে মিগারমাতা বিশাখাকে সকলের পূর্বে ভোজন করাতেন।</p>
<p>অনন্তর মিগারমাতা বিশাখা কোনো এক উৎসবে নিমন্ত্রিত হয়ে সেই গৃহীকুলে গিয়েছিলেন। মিগারমাতা বিশাখা আয়ুষ্মান উদায়ীকে চক্ষে-কর্ণে দেখা-শুনা যায় না এমন নির্জন প্রতিচ্ছন্ন এবং অসদ্ধর্ম সেবনের উপযুক্ত স্থানে উক্ত কুমারীর সঙ্গে একাসনে বসে থাকতে দেখলেন। দেখে আয়ুষ্মান উদায়ীকে এরূপ বললেন, “ভন্তে, এটি আপনার পক্ষে অনুপযুক্ত, অননুরূপ যে, আর্য স্ত্রীলোকের সঙ্গে চক্ষে-কর্ণে দেখা-শুনা যায় না এমন নীরব, গোপন এবং মৈথুন সেবনের উপযোগী স্থানে একাসনে বসে থাকা এটি আপনার পক্ষে মোটেও উচিত নয়। ভন্তে, আর্য আপনার এ ধরনের আচরণ মোটেও হিতকর নয়। বরঞ্চ তৎ দ্বারা সদ্ধর্মেরই পরিহানি হবে। অধিকন্তু প্রসন্ন ও শ্রদ্ধাসম্পন্ন জনসাধরণ অপ্রসন্ন ও অশ্রদ্ধাপরায়ণ হয়ে পড়বেন।” মৃগার মাতা বিশাখার এরূপ কথায় আয়ুষ্মান উদায়ী কোনোরূপ দৃষ্টি ও মনোযোগ দিলেন না এবং তা গ্রহণও করলেন না।</p>
<p>অনন্তর মিগারমাতা বিশাখা সেখান হতে প্রস্থান করে ভিক্ষুদেরকে এ বিষয়ে প্রকাশ করলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এটি শুনে এ বলে নিন্দা, আন্দোলন ও প্রকাশ্যে দুর্নাম করতে লাগলেন, “কেন আয়ুষ্মান উদায়ী স্ত্রীলোকের সঙ্গে চক্ষে-কর্ণে দেখা-শুনা যায় না এমন নির্জন, গোপন ও অসদ্ধর্ম সেবনের উপযুক্ত স্থানে একাসনে বসে বাক্য আলাপ করছেন?” তখন সেই ভিক্ষুগণ আয়ুষ্মান উদায়ীকে অনেক প্রকারে তিরস্কার করে, ভগবানকে এ ব্যাপারে জ্ঞাত করলেন। ভগবান আয়ুষ্মান উদায়ীকে এরূপ জিজ্ঞাসা করবেন, “হে উদায়ী, এটি কি সত্য যে, তুমি স্ত্রীলোকের সঙ্গে চক্ষে-কর্ণে দেখা-শুনা যায় না এমন নির্জন, গোপন এবং মৈথুন সেবনের উপযোগী স্থানে একাসনে বসে বাক্য আলাপ করেছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান এটি নিতান্ত গর্হিত বলে প্রকাশ করে বললেন, “হে মোঘপুরুষ, কী করে তুমি স্ত্রীলোকের সাথে চক্ষে-কর্ণে দেখা-শুনা যায় না এমন নীরব, প্রতিচ্ছন্ন এবং অসদ্ধর্ম সেবনের উপযুক্ত স্থানে একাসনে বসে বাক্য আলাপ করতে পারলে? হে মোঘপুরুষ, তোমার এ প্রকারের হীনাচরণ কিছুতেই অপ্রসন্নদের প্রসন্নতা উৎপাদনে এবং প্রসন্নদের প্রসন্নতা বৃদ্ধির সহায়ক নয়। অধিকন্তু, মোঘপুরুষ, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান উদায়ীকে বিবিধ প্রকারে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত মঙ্গলজনক। তদ্ধেতু ভিক্ষুগণ, আমি তোমাদের নিমিত্তে এই শিক্ষাপদ নির্দেশ করতেছি :</p>
<p><a class='msdiv' id='msdiv444'></a>“যদি কোনো ভিক্ষু কোনো স্ত্রীলোকের সঙ্গে চক্ষে-কর্ণে দেখতে কিংবা শুনতে অসমর্থ এমন কোলাহলবিহীন, প্রতিচ্ছন্ন (গোপন), অসদ্ধর্ম সেবনের উপযোগী স্থানে কিংবা নীরব গৃহাভ্যন্তরে একাসনে উপবেশন করলে অথবা শুয়ে থাকলে, এমতাবস্থায় কোনো স্রোতাপন্ন আর্যশ্রাবিকা উপাসিকা তা দেখে ‘পারাজিকা’ ‘সংঘাদিশেষ’ এবং ‘পাচিত্তিয়’ এই ত্রিবিধ আপত্তির মধ্যে যেকোনোটির দ্বারা সাক্ষ্যপ্রমাণাদি প্রদান করে, তাহলে সেই আর্যশ্রাবিকা উপাসিকার বিধানানুযায়ী সেই ভিক্ষু অপরাধী বলে দোষী সাব্যস্ত হবে। এটিই অনিয়ত আপত্তি নামে অভিপ্রেত।”</p>
<p><a class='msdiv' id='msdiv445'></a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘মাতুগামো’ অর্থে যক্ষিণী, প্রেত্নী কিংবা পশু-পক্ষী তির্যক জাতীয়া স্ত্রী নয়; এখানে মনুষ্য স্ত্রীলোকই অভিপ্রেত। এমনকি মাংসপিণ্ডের ন্যায় সদ্যজাত ছোট্ট বালিকাও।</p>
<p>‘একো একাযাতি’ বলতে যদি একজন ভিক্ষু এবং একজন স্ত্রীলোক হয়।</p>
<p>‘রহো’ অর্থে চক্ষুদৃষ্টির অগোচর এবং শ্রুত শক্তির অগোচর অর্থাৎ চক্ষে-কর্ণে দেখা-শুনা যায় না, এরূপ বুঝায়। ‘চক্ষুদৃষ্টির অগোচর’ বলতে চক্ষু বা চক্ষুদৃষ্টি দ্বারা দেখতে অক্ষম কিংবা শির উত্তোলন দ্বারাও দেখতে সমর্থ নয় বুঝায়। ‘শ্রুতশক্তির অগোচর’ অর্থে স্বাভাবিকভাবে যে কথাবার্তার শব্দ তা শুনতে অসমর্থ।</p>
<p>‘পটিচ্ছন্নং’ বলতে দেয়াল, দরজা, তৃণনির্মিত মাদুরের বেড়া, পর্দা-দেয়াল, বৃক্ষ, স্তম্ভ কিংবা গাছের বাকল দ্বারা নির্মিত প্রাচীর ইত্যাদি যেকোনো প্রতিচ্ছন্ন বা গোপন এমন স্থানকে বুঝায়।</p>
<p>‘অলংকম্মনিযেতি’ অর্থে মৈথুনধর্ম বা অসদ্ধর্ম সেবন করতে সক্ষম হয়।</p>
<p>‘নিসজ্জং কপ্পেয্যাতি’ বলতে স্ত্রীলোক উপবিষ্টাবস্থায় এবং ভিক্ষু শায়িত বা বসাবস্থায়; ভিক্ষু উপবিষ্টাবস্থায় এবং স্ত্রীলোক শায়িত বা বসাবস্থায় বুঝায়। অথবা ভিক্ষু ও স্ত্রীলোক উভয়ে বসা কিংবা শোয়া অবস্থা।</p>
<p>‘সদ্দেয্যবচসা’ বলতে প্রবল, প্রগাঢ় শ্রদ্ধাসম্পন্না উপাসিকার বাক্যকে বুঝায়। যিনি স্রোতাপত্তিফলপ্রাপ্ত আর্যশ্রাবিকা; যিনি চতুরার্যসত্য উপলব্ধি করেছেন; এবং বিনয়-সূত্র-অভিধর্ম এই ত্রিবিধ শিক্ষায় শিক্ষিতা বা ত্রিবিধ বিষয় জ্ঞাতা এবং শাসন-হিতৈষিণী উপাসিকার বচনই অভিপ্রেত।</p>
<p>‘উপাসিকা’ বলতে বুদ্ধের শরণ গ্রহণকারিণী, ধর্মের শরণ গ্রহণকারিণী এবং সংঘের শরণ গ্রহণকারিণীকে বুঝায়।</p>
<p>‘দিস্বাতি’ অর্থে আর্যশ্রাবিকা উপাসিকা ভিক্ষু ও স্ত্রীলোককে একাসনে বসে থাকতে দেখে।</p>
<p>‘তিন্নং ধম্মানং অঞ্ঞতরেন বদেয্য’ বলতে কোনো বিশ্বাসিনী আর্যশ্রাবিকা উপাসিকা একজন ভিক্ষু এবং একজন স্ত্রীলোককে একস্থানে বসে থাকতে দেখে ‘পারাজিকা’ ‘সংঘাদিশেষ’ ও ‘পাচিত্তিয়’ এই ত্রিবিধ আপত্তি বা দোষের মধ্যে যেকোনো একটি আপত্তি প্রদর্শন করে সাক্ষ্য প্রমাণ করে, তাহলে সেই আর্যশ্রাবিকা উপাসিকার কথানুযায়ী উক্ত ত্রিবিধ আপত্তির যেকোনো একটি আপত্তি দ্বারা দোষী সাব্যস্ত করে, সেই ভিক্ষুর বিনয়ানুসারে প্রতিকার করা কর্তব্য। এখানে এটিই জ্ঞাতব্য।</p>
<p><a class='msdiv' id='msdiv446'></a>যদি কোনো আর্যশ্রাবিকা এরূপ প্রকাশ করে যে, “আমি উপবিষ্ট অবস্থায় আর্যকে (ভিক্ষুকে) স্ত্রীলোকের সঙ্গে মৈথুন সেবন করতে দেখেছি।” তখন সেই আর্যশ্রাবিকার সাক্ষ্য অনুযায়ী সেই ভিক্ষু দোষী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি উপবিষ্ট অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : “সত্যই আমি উপবিষ্ট ছিলাম বটে; তবে আমি মৈথুন সেবন করি নাই।” তখন সেই আর্যশ্রাবিকার কথানুযায়ী সত্যতা যাচায়ে যদি উক্ত ভিক্ষু উপবিষ্ট হয়, তাহলে উপবিষ্ট-হেতু সেই ভিক্ষু ‘পাচিত্তিয়’ আপত্তিতে দোষী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি উপবিষ্ট অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : “না, আমি উপবিষ্ট ছিলাম না; তবে আমি শুয়ে ছিলাম বটে।” তখন সেই আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু সেই ভিক্ষু ‘পাচিত্তিয়’ অপরাধী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি উপবিষ্ট অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : “না, আমি উপবিষ্ট ছিলাম না; তবে আমি দাঁড়ানো অবস্থায় ছিলাম।” তখন সেই সেই আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু দণ্ডায়মান হয়, তাহলে দণ্ডায়মান-হেতু কোনোরূপ অপরাধী নয় বলে গণ্য হবে।</p>
<p><a class='msdiv' id='msdiv447'></a>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই আর্যশ্রাবিকার সাক্ষ্য অনুযায়ী সেই ভিক্ষু দোষী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : সত্যই আমি শায়িত অবস্থায় ছিলাম বটে; তবে আমি মৈথুন সেবন করি নাই।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু সেই ভিক্ষু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : “না, আমি শায়িত অবস্থায় ছিলাম না; কিন্তু আমি উপবিষ্ট অবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে মৈথুন সেবন করতে দেখেছি।” তখন সেই ভিক্ষু এরূপ বলতে পারে : “না, আমি শায়িত অবস্থায় ছিলাম না; তবে আমি দণ্ডায়মান অবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু দণ্ডায়মান হয়, তাহলে দণ্ডায়মান-হেতু কোনোরূপ দোষী হবে না।</p>
<p><a class='msdiv' id='msdiv448'></a>যদি কোনো আর্যশ্রাবিকা এরূপ প্রকাশ করে যে, “আমি উপবিষ্ট অবস্থায় আর্যকে স্ত্রীলোকের সঙ্গে কায়সংসর্গে সমর্পিত হতে দেখছি।” তখন উক্ত আর্যশ্রাবিকার সাক্ষ্যানুযায়ী সেই ভিক্ষু দোষী বলে সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ বলতে পারে : “সত্যই আমি উপবিষ্টাবস্থায় ছিলাম বটে; কিন্তু আমি কায়সংসর্গে সমর্পিত হই নাই।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ দোষী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ বলতে পারে : “না, আমি উপবিষ্ট ছিলাম না; তবে আমি শায়িত অবস্থায় ছিলাম। তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু ‘পাচিত্তিয়’ অপরাধে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত অবস্থায় আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ বলতে পারে : “না, আমি উপবিষ্টাবস্থায় ছিলাম না; তবে আমি দণ্ডায়মান অবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু দণ্ডায়মান হয়, তাহলে দণ্ডায়মান-হেতু কোনো প্রকার দোষী হবে না।”</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত আর্যকে স্ত্রীলোকের সঙ্গে কায়সংসর্গ করতে দেখেছি।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ প্রকাশ করতে পারে, “সত্যই আমি শায়িত ছিলাম বটে; কিন্তু আমি কায়সংসর্গে সমর্পিত হই নাই।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ বলতে পারে : “না, আমি শায়িতাবস্থায় ছিলাম না; তবে উপবিষ্ট অবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি শায়িত আর্যকে স্ত্রীলোকের সঙ্গে কায়সংসর্গ করতে দেখেছি।” তখন সেই ভিক্ষু এরূপ বলতে পারে : “না, আমি শায়িতাবস্থায় ছিলাম না; কিন্তু আমি দণ্ডায়মান ছিলাম বটে। তাহলে দণ্ডায়মান-হেতু কোনো প্রকার দোষী হবে না।”</p>
<p><a class='msdiv' id='msdiv449'></a>যদি কোনো আর্যশ্রাবিকা এরূপ প্রকাশ করে যে, “আমি আর্যকে দেয়ালাদি দ্বারা পরিবেষ্টিত নির্জন, গোপন, মৈথুন সেবনের উপযুক্ত এবং চক্ষে-কর্ণে দেখা-শুনা যায় না, এমন স্থানে স্ত্রীলোকের সঙ্গে উপবিষ্ট অবস্থায় দেখেছি।” তখন সেই আর্যশ্রাবিকার প্রমাণানুযায়ী সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ আপত্তিতে দোষী বলে সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি আর্যকে দেয়ালাদি দ্বারা পরিবেষ্টিত নির্জন, গোপন, মৈথুন সেবনের উপযুক্ত এবং চক্ষে-কর্ণে দেখা-শুনা যায় না, এমন স্থানে স্ত্রীলোকের সঙ্গে উপবিষ্টাবস্থায় দেখেছি।” তখন সেই ভিক্ষু এরূপ বলতে পারে : “না, আমি উপবিষ্ট ছিলাম না; তবে আমি শায়িতাবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু ‘পাচিত্তিয়’ অপরাধে দোষী সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি আর্যকে দেয়ালাদি দ্বারা পরিবেষ্টিত নির্জন গোপন, মৈথুন সেবনের উপযুক্ত এবং চক্ষে-কর্ণে দেখা-শুনা যায় না, এমন স্থানে স্ত্রীলোকের সঙ্গে উপবিষ্টাবস্থায় দেখেছি।” তখন সেই ভিক্ষু এরূপ বলতে পারে যে, “না, আমি উপবিষ্ট অবস্থায় ছিলাম না; তবে আমি দণ্ডায়মান অবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু দণ্ডায়মান হয়, তাহলে দণ্ডায়মান-হেতু কোনো প্রকার অপরাধী হবে না।</p>
<p><a class='msdiv' id='msdiv450'></a>যদি কোনো আর্যশ্রাবিকা এরূপ প্রকাশ করে যে, “আমি আর্যকে চক্ষে-কর্ণে দেখা-শোনা যায় না, এমন নির্জন প্রতিচ্ছন্ন এবং অসদ্ধর্ম সেবনের উপযুক্ত স্থানে স্ত্রীলোকের সঙ্গে একাসনে শায়িত অবস্থায় দেখেছি।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু শায়িত হয়, তাহলে শায়িত-হেতু ‘পাচিত্তিয়’ আপত্তিতে দোষী বলে সাব্যস্ত হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি আর্যকে চক্ষে-কর্ণে দেখা-শোনা যায় না, এমন নির্জন প্রতিচ্ছন্ন এবং অসদ্ধর্ম সেবনের উপযুক্ত স্থানে স্ত্রীলোকের সঙ্গে একাসনে শায়িত অবস্থায় দেখেছি।” তখন সেই ভিক্ষু বলতে পারে : “না, আমি শায়িত অবস্থায় ছিলাম না; কিন্তু আমি বসাবস্থায় ছিলাম।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু উপবিষ্ট হয়, তাহলে উপবিষ্ট-হেতু ‘পাচিত্তিয়’ অপরাধী বলে গণ্য হবে।</p>
<p>যদি কোনো আর্যশ্রাবিকা এরূপ প্রকাশ করে যে, “আমি আর্যকে চক্ষে-কর্ণে দেখা-শোনা যায় না, এমন নির্জন প্রতিচ্ছন্ন এবং অসদ্ধর্ম সেবনের উপযুক্ত স্থানে স্ত্রীলোকের সঙ্গে একাসনে শায়িত অবস্থায় দেখেছি।” তখন সেই ভিক্ষু বলতে পারে : “না, আমি শায়িত অবস্থায় ছিলাম না; তবে আমি দণ্ডায়মান অবস্থায় ছিলাম বটে।” তখন উক্ত আর্যশ্রাবিকার প্রমাণানুসারে সত্যতা যাচায়ে যদি সেই ভিক্ষু দণ্ডায়মান হয়, তাহলে দণ্ডায়মান-হেতু ‘পাচিত্তিয়’ অপরাধী বলে গণ্য হবে না।</p>
<p>‘অনিযতোতি’ বলতে ‘পারাজিকাপত্তি’ ‘সংঘাদিশেষাপত্তি’ ও ‘পাচিত্তিয়াপত্তি’ এই ত্রিবিধ আপত্তির মধ্যে কোনোটাই নির্দিষ্ট বা নিশ্চিত নয় বুঝায়।</p>
<p><a class='msdiv' id='msdiv451'></a>‘কামাস্বাদজনক কথাবার্তা বলব’ এরূপ ভেবে গমন করলে গিয়ে স্ত্রীলোকের সঙ্গে একাসনে বসে কথা বলার সময়ে কোনো আর্যশ্রাবিকা দেখে, ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে তিনি যেটি দ্বারা দোষারোপ করবেন, সেই আপত্তি অনুযায়ী সেই ভিক্ষু দোষী সাব্যস্ত হবে।</p>
<p>‘কামাস্বাদজনক কথাবার্তা বলব’ এরূপ ভেবে গমন করলে গিয়ে স্ত্রীলোকের সঙ্গে একাসনে না বসলেও যদি কোনো প্রকার কথা বলাবস্থায় কোনো আর্যশ্রাবিকা দেখে, ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে তিনি যেটি দ্বারা দোষারোপ করবেন, সেই আপত্তি অনুযায়ী উক্ত ভিক্ষু দোষী সাব্যস্ত হবে।</p>
<p>‘কামাস্বাদজনক কথাবার্তা বলব’ এরূপ ভেবে গমন করলে গিয়ে স্ত্রীলোকের সঙ্গে একাসনে বসে যদি কথা না বলাবস্থায় কোনো আর্যশ্রাবিকা দেখে, ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে তিনি যেটি দ্বারা দোষারোপ করবেন, সেই আপত্তি অনুযায়ী উক্ত ভিক্ষু দোষী সাব্যস্ত হবে।</p>
<p>‘কামাস্বাদজনক কথাবার্তা বলব’ এরূপ ভেবে গমন করলে গিয়ে স্ত্রীলোকের সঙ্গে একাসনে না বসলে এবং আর্যশ্রাবিকাও যদি ত্রিবিধ আপত্তির মধ্যে যেকোনোটি দ্বারা দোষারোপ না করলে তাহলে কামাস্বাদজনক কথাবার্তা বলার জন্যে গমনজনিত উক্ত ভিক্ষুর ‘দুক্কট’ আপত্তি হয়।</p>
<p>যদি ভিক্ষু অন্য কোনো কারণে গিয়ে স্ত্রীলোকের সঙ্গে একাসনে বসে কথা বলার সময়ে কোনো আর্যশ্রাবিকা দেখে, ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে তিনি যেটি দ্বারা দোষারোপ করবেন, সেই আপত্তি অনুযায়ী সেই ভিক্ষু দোষী সাব্যস্ত হবে।</p>
<p>ভিক্ষু অন্য কোনো কারণে গিয়ে স্ত্রীলোকের সঙ্গে বসলেও কোনো প্রকার কথাবার্তা না বলাবস্থায় কোনো আর্যশ্রাবিকা দেখে, ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে তিনি যেটি দ্বারা দোষারোপ করবেন, সেই আপত্তি অনুযায়ী সেই ভিক্ষু দোষী সাব্যস্ত হবে।</p>
<p>যদি ভিক্ষু অন্য কোনো কারণে গিয়ে স্ত্রীলোকের সঙ্গে একসঙ্গে একাসনে বসে কথা বলার সময়ে কোনো আর্যশ্রাবিকা দেখে, ত্রিবিধ আপত্তির মধ্যে কোনোটি দ্বারা দোষারোপ না করলেও একাসনে বসে কথা বলার কারণে ভিক্ষুর ‘পাচিত্তিয়’ আপত্তি হয়।</p>
<p>যদি ভিক্ষু কামাস্বাদজনক কথাবার্তা বলার চিত্ত না নিয়ে অন্য কোনো কারণে গমন করে কামচিত্ত নিয়ে একসঙ্গে একাসনে না বসে অন্য কারণে (ধর্মদেশানাদি করার নিমিত্তে) বসলে এবং কোনো আর্যশ্রাবিকা উপাসিকা দেখে ‘পারাজিকা’ ‘সংঘাদিশেষ’ ও ‘পাচিত্তিয়’ এই আপত্তি ত্রয়ের মধ্যে কোনোটি দ্বারা দোষী সাব্যস্ত না করলে ভিক্ষুর কোনো প্রকার আপত্তি হবে না।</p>
<p class='endsutta'>প্রথম অনিয়ত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
