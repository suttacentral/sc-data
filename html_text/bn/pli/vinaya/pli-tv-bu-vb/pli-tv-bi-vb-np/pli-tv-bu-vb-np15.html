<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np15' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১৫. বসার জন্যে সন্থত-বস্ত্র নির্মাণ বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv565'></a>সে সময়ে ভগবান বুদ্ধ শ্রাবস্তী-সন্নিকটে অনাথপিণ্ডিক কর্তৃক নির্মিত জেতবন বিহারে অবস্থান করছিলেন। তখন ভগবান ভিক্ষুদেরকে আহ্বান করে বললেন, “হে ভিক্ষুগণ, তিন মাসব্যাপী একাকী নিঃসঙ্গাবস্থায় অবস্থান করতে আমার ইচ্ছা উৎপন্ন হয়েছে। ভিক্ষান্ন এনে দেওয়া ভিক্ষু ব্যতীত আর অন্য কেউ আমার সঙ্গে সাক্ষাৎ করতে পারবে না।”</p>
<p>“হ্যাঁ ভন্তে” বলে সেই ভিক্ষুরা ভগবানের কথায় সম্মতি জ্ঞাপন করে পরবর্তী সময় হতে ভিক্ষান্ন এনে দেওয়া ভিক্ষু ব্যতীত অন্য কোনো ভিক্ষু ভগবানের সঙ্গে সাক্ষাৎ করতে গেলেন না।</p>
<p>সে সময় শ্রাবস্তীতে ভিক্ষুসংঘের মধ্যে এরূপ কথাবার্তা চলছিল, “হে বন্ধুগণ, ভগবান বলেছেন যে, ‘ভিক্ষুগণ, আমি তিন মাস একাকী নিঃসঙ্গ অবস্থায় থাকতে ইচ্ছা করছি। ভিক্ষান্ন এনে দেওয়া ভিক্ষু ব্যতীত অন্য কেউ আমার সঙ্গে সাক্ষাৎ করত পারবে না।’ হে বন্ধুগণ, তাহলে আমরা এরূপ বিধান প্রণয়ন করব- ‘যিনি (যেই ভিক্ষু) ভগবানের সঙ্গে সাক্ষাৎ করতে যাবেন, তাকে (সেই ভিক্ষুকে) পাচিত্তিয় দেশনা করতে হবে।”</p>
<p>অনন্তর বঙ্গান্তপুত্র আয়ুষ্মান উপসেন সপরিষদে যেখানে ভগবান সেখানে উপস্থিত হলেন; উপস্থিত হয়ে ভগবানকে অভিবাদন জ্ঞাপন করে একান্তে উপবেশন করলেন। আগন্তুক ভিক্ষুদের সঙ্গে কুশল বিনিময় করা ভগবান বুদ্ধগণের রীতি। অতঃপর ভগবান বঙ্গান্তপুত্র আয়ুষ্মান উপসেনকে এরূপ জিজ্ঞেস করলেন, “হে উপসেন, নিরুপদ্রবে আছ তো? সুখে দিন যাপন করতেছ তো? অল্প ক্লেশে আসতে সক্ষম হয়েছ তো?”</p>
<p>“হ্যাঁ প্রভু, আমরা নিরুপদ্রবে আছি। সুখে দিন-যাপন করছি। অল্প ক্লেশেই আসতে সক্ষম হয়েছি।”</p>
<p>সে সময়ে বঙ্গান্তপুত্র আয়ুষ্মান উপসেনের সহবিহারী ভিক্ষু ভগবানের অদূরে উপবিষ্ট অবস্থায় ছিলেন। ভগবান সেই ভিক্ষুকে জিজ্ঞাসা করলেন, “হে ভিক্ষু, তুমি কি পাংশুকূল চীবর ধারণে সন্তুষ্টি প্রকাশ কর?”</p>
<p>“হ্যাঁ ভন্তে, আমি পাংশুকূল চীবর ধারণে সন্তুষ্টি প্রকাশ করি।”</p>
<p>“হে ভিক্ষু, কী হেতু তুমি পাংশুকূল চীবর ধারণ করেছো?”</p>
<p>“ভন্তে, আমার উপাধ্যায় পাংশুকূল চীবরধারী; সেহেতু আমিও পাংশুকূল চীবর ধারণ করেছি।”</p>
<p>অনন্তর ভগবান বঙ্গান্তপুত্র আয়ুষ্মান উপসেনকে জিজ্ঞাসা করলেন, “হে উপসেন, এই পরিষদ তোমার প্রতি প্রসন্ন কি? উপসেন, কিরূপে তুমি এই পরিষদ পরিচালনা কর?”</p>
<p>“ভন্তে, যেই কুলপুত্র আমার নিকট এসে উপসম্পদা যাচ্ঞা করে, আমি তাকে এরূপ বলি : ‘হে বন্ধু, আমি অরণ্যে বসবাসকারী, একাকী ভিক্ষান্ন সংগ্রহ করে জীবন ধারণকারী এবং পাংশুকূল চীবর ধারণকারী। যদি তুমিও অরণ্যে বসবাস কর, ভিক্ষান্ন সংগ্রহ করে জীবন ধারণ কর এবং পাংশুকূল চীবর ধারণে সমর্থ হও, তাহলে আমি তোমাকে উপসম্পদা দিব।’ ভন্তে, যদি সেই কুলপুত্র আমার এরূপ কথায় সম্মতি জ্ঞাপন করে; আমি তাকে উপসম্পদা প্রদান করি। আর যদি সে আমার এরূপ কথায় সম্মতি জ্ঞাপন না করে; আমি তাকে উপসম্পদা প্রদান করি না। আর যে আমার নিকট আশ্রয় প্রার্থনা করে আমি তাকে এরূপ বলি : ‘হে বন্ধু, আমি অরণ্যে বসবাসকারী, ভিক্ষান্ন সংগ্রহ করে জীবন ধারণকারী এবং পাংশুকূল চীবর ধারণকারী। যদি তুমিও অরণ্যে বসবাস কর, ভিক্ষান্ন সংগ্রহ করে জীবন ধারণ কর এবং পাংশুকূল চীবর ধারণে সমর্থ হও, তাহলে আমি তোমাকে আশ্রয় দিব।’ ভন্তে, যদি সে আমার কথায় সম্মতি প্রদান করে, আমি তাকে আশ্রয় দিই আর যদি সম্মতি না দেয়, আমি তাকে আশ্রয় দিই না। ভন্তে, এরূপেই আমি পরিষদ পরিচালনা করি।”</p>
<p>“সাধু, সাধু, উপসেন, তুমি উত্তমরূপেই পরিষদ পরিচালনা করছো। হে উপসেন, তুমি কি জান যে, শ্রাবস্তীর ভিক্ষুসংঘের মধ্যে কীরূপ কথাবার্তা চলছে?”</p>
<p>“না ভন্তে, আমি তা সঠিকভাবে জানি না।”</p>
<p>হে উপসেন, শ্রাবস্তীর ভিক্ষুসংঘের মধ্যে এরূপ কথাবার্তা চলছে : “হে বন্ধুগণ, ভগবান বলেছেন যে ‘ভিক্ষুগণ, আমি তিন মাস একাকী নিঃসঙ্গ অবস্থায় থাকতে ইচ্ছা করছি। ভিক্ষান্ন এনে দেওয়া ভিক্ষু ব্যতীত অন্য কেউ আমার সঙ্গে সাক্ষাৎ করতে পারবে না। যিনি (যেই ভিক্ষু) ভগবানের সঙ্গে সাক্ষাৎ করতে যাবেন, তাকে (সেই ভিক্ষুকে) পাচিত্তিয় দেশনা করতে হবে।”</p>
<p>“ভন্তে, শ্রাবস্তীর ভিক্ষুসংঘ তাদের এমন আলাপ আলোচনা নিজেরাই ভালোভাবে জানবেন। আমরা (কিন্তু) অপ্রজ্ঞাপ্ত শিক্ষাপদ প্রজ্ঞাপ্ত করব না, কিংবা প্রজ্ঞাপ্ত শিক্ষাপদ উচ্ছেদ করব না। যথাপ্রজ্ঞাপ্ত শিক্ষাপদসমূহ প্রতিপালনের নিমিত্তে উত্তমরূপে সচেষ্ট থাকব।”</p>
<p>“সাধু, সাধু, হে উপসেন, অপ্রজ্ঞাপ্ত শিক্ষাপদ প্রজ্ঞাপ্ত করবে না কিংবা প্রজ্ঞাপ্ত শিক্ষাপদ উচ্ছেদ করবে না। অধিকন্তু যথাপ্রজ্ঞাপ্ত শিক্ষাপদসমূহ প্রতিপালনের জন্যে উত্তমরূপে সচেষ্ট থাকবে। হে উপসেন, আমি অনুমতি প্রদান করছি : ‘যে সকল ভিক্ষু অরণ্যে বাসকারী, ভিক্ষান্ন সংগ্রহ করে জীবন যাপনে সন্তুষ্টিপরায়ণ এবং পাংশুকূল চীবর ধারণে আনন্দ প্রকাশ করে, সে সকল ভিক্ষু আমাকে দর্শন করার জন্য উপস্থিত হোক।”</p>
<p><a class='msdiv' id='msdiv566'></a>সে সময়ে কিছুসংখ্যক ভিক্ষু বহির্দ্বার প্রকোষ্ঠে দাঁড়িয়ে এরূপ বলছিলেন : “আমরা বঙ্গান্তপুত্র আয়ুষ্মান উপসেনকে ‘পাচিত্তিয়’ দেশনা করাব।” তখন বঙ্গান্তপুত্র আয়ুষ্মান উপসেন সপরিষদে গাত্রোত্থান করে ভগবানকে অভিবাদন ও প্রদক্ষিণ করে প্রস্থান করলেন। অতঃপর বহির্দ্বার প্রকোষ্ঠে স্থিত সেই ভিক্ষুরা আয়ুষ্মান উপসেনকে এরূপ বললেন, “হে বন্ধু উপসেন, আপনি জানেন কী, শ্রাবস্তীর ভিক্ষুসংঘ বা কী আলোচনা করছেন?”</p>
<p>“হে বন্ধুগণ, ভগবানও আমাকে এরূপ বলেছেন, ‘হে উপসেন, তুমি কি জান যে, শ্রাবস্তীর ভিক্ষুসংঘের মধ্যে এরূপ কথাবার্তা চলছে : হে বন্ধুগণ, ভগবান বলেছেন যে, ভিক্ষুগণ, আমি তিন মাস একাকী নিঃসঙ্গ অবস্থায় থাকতে ইচ্ছা করছি। ভিক্ষান্ন এনে দেওয়া ভিক্ষু ব্যতীত অন্য কেউ আমার সঙ্গে সাক্ষাৎ করতে পারবে না। যিনি (যেই ভিক্ষু) ভগবানের সঙ্গে সাক্ষাৎ করতে যাবেন, তাকে (সেই ভিক্ষুকে) পাচিত্তিয় দেশনা করতে হবে।”</p>
<p>“ভন্তে, শ্রাবস্তীর ভিক্ষুসংঘ তাদের এমন আলাপ আলোচনা নিজেরাই ভালোভাবে জানবেন। আমরা (কিন্তু) অপ্রজ্ঞাপ্ত শিক্ষাপদ প্রজ্ঞাপ্ত করব না, কিংবা প্রজ্ঞাপ্ত শিক্ষাপদ উচ্ছেদ করব না। যথাপ্রজ্ঞাপ্ত শিক্ষাপদসমূহ প্রতিপালনের নিমিত্তে উত্তমরূপে সচেষ্ট থাকব। হে বন্ধুগণ, ভগবান এরূপ অনুমতি প্রদান করেছেন যে, ‘যেই ভিক্ষুগণ, অরণ্যে অবস্থানকারী, ভিক্ষান্ন সংগ্রহ করে জীবন যাপনে অভ্যস্ত এবং পাংশুকূল চীবর ধারণকারী, সে সকল ভিক্ষু আমাকে (ভগবানকে) দর্শন করার জন্যে উপস্থিত হোক।”</p>
<p>অনন্তর সেই ভিক্ষুরা আয়ুষ্মান উপসেনকে এরূপ বললেন, “সত্যই কি বন্ধু, ভগবান এরূপ বলেছেন : অপ্রজ্ঞাপ্ত শিক্ষাপদ প্রজ্ঞাপ্ত করতে পারবে না কিংবা প্রজ্ঞাপ্ত শিক্ষাপদসমূহ উচ্ছেদ করতে পারবে না। অধিকন্তু যথাপ্রজ্ঞাপ্ত শিক্ষাপদসমূহ প্রতিপালনের জন্যে উত্তমরূপে সচেষ্ট থাকবে।” তখন ভিক্ষুরা এরূপ শুনলেন যে, “ভগবান নাকি অনুমতি দিয়েছেন, ‘যে সকল ভিক্ষু অরণ্যে বাসকারী, ভিক্ষান্ন সংগ্রহ করে জীবন যাপনে সন্তুষ্টিপরায়ণ এবং পাংশুকূল চীবর ধারণে আনন্দ প্রকাশ করে, সে সকল ভিক্ষু আমাকে দর্শন করার জন্য উপস্থিত হোক।” তখন সেই ভিক্ষুরা ভগবানকে দর্শনের জন্যে আকুল আকাঙ্ক্ষা করতে করতে সন্থত-বস্ত্রগুলো যেখানে সেখানে রেখে দিয়ে আরণ্যিক, পিণ্ডপাতিক এবং পাংশুকূলিক ধুতাঙ্গ অধিষ্ঠান (গ্রহণ) করলেন।</p>
<p>অতঃপর ভগবান স্বল্পসংখ্যক ভিক্ষুর সঙ্গে শয্যাসন পরিদর্শনে পর্যটন করতে করতে এদিকে সেদিকে ফেলে রাখা সন্থত-বস্ত্রগুলো দেখলেন। দেখে ভগবান ভিক্ষুদেরকে আহ্বান করে বললেন, “হে ভিক্ষুগণ, কারা এই সন্থত-বস্ত্রগুলো এদিকে সেদিকে ফেলে রেখেছে?” তখন সেই ভিক্ষুরা ভগবানকে এ বিষয়ে অবগত করলেন। অনন্তর ভগবান এ কারণে, এ নিদানে ধর্মকথা উত্থাপন করে ভিক্ষুদেরকে আহ্বান করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের নিমিত্তে শিক্ষাপদ প্রজ্ঞাপ্ত করব, যথা : ১. সংঘের সুষ্ঠুতা, ২. সংঘের সুখতা সম্পাদনের জন্যে, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে একান্ত হিতকর। তদ্ধেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='msdiv' id='msdiv567'></a>“যদি কোনো ভিক্ষু উপবেশনের জন্যে নতুন কোনো সন্থত-বস্ত্র তৈরি করতে ইচ্ছুক হয়, তাহলে তাকে পুরাতন সন্থত-বস্ত্রের চতুর্পাশের যেকোনো এক অংশ হতে বিবর্ণ করার নিমিত্তে ভগবানের বিঘতে এক বিঘত পরিমাণ গোলাকৃতি করে কেটে নিতে হবে। তৎপর অবশিষ্ট অংশের চারপাশে নতুন ‘সন্থত’ জোড়া দিবে। যদি কোনো ভিক্ষু উক্ত প্রমাণানুযায়ী না নিয়ে উপবেশনের জন্যে নতুন সন্থত-বস্ত্র প্রস্তুত করায়, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv568'></a>‘নিসীদনং’ অর্থে ঝালোয়ারযুক্ত বসার আস্তরণ কিংবা মাদুরকে বুঝায়।</p>
<p>‘সন্থতং’ বলতে বিস্তার করে কৃত, বুনিত নয়।</p>
<p>‘কারযমানেনাতি’ অর্থে নিজে তৈরি করে কিংবা অপরের দ্বারা তৈরি করায়।</p>
<p>‘পুরাণসন্থতং’ বলতে কমপক্ষে একবার গায়ে আচ্ছাদিত, পরিহিত বস্ত্র কিংবা বসার সময় ও শোয়ার সময়ে ব্যবহৃত হয়েছে এমন আস্তরণকে বুঝায়।</p>
<p>‘সামন্তা সুগতবিদত্থি আদাতব্বা দুব্বণ্ণকরণাযাতি’ বলতে ‘পুরাতন সন্ততের চতুর্পার্শ্বের যেকোনো এক অংশ হতে দুর্বর্ণকরণ-হেতু ভগবানের বিঘতে এক বিঘত পরিমাপে গোলাকারে বা চতুষ্কোণ করে কেটে নিয়ে অবশিষ্ট অংশের চারপাশে নতুন ‘সন্থত’ জোড়া দিয়ে বসার সন্থত-বস্ত্র প্রস্তুত করতে হবে।</p>
<p>‘অনাদা চে ভিক্খূ পুরাণসন্থতস্স সামন্ত সুগতবিদত্থিন্তি’ বলতে পুরাতন ‘সন্থত’-বস্ত্রের এক পার্শ্ব হতে ভগবানের বিঘতে এক বিঘত পরিমাণ গোলাকারে বা চতুষ্কোণ করে কেটে না নিয়ে নতুন বসার ‘সন্থত’ তৈরি করলে কিংবা অন্যের দ্বারা করালে, প্রয়োগে প্রয়োগে ‘দুক্কট’ অপরাধ হবে। এরূপে প্রস্তুতকৃত ‘সন্থত’ লাভ করলে ‘নিস্সগ্গিয়’ অপরাধ হবে। তখন সেই অপরাধপ্রাপ্ত ‘সন্থত’-বস্ত্রটি সংঘ, গণ অথবা একজন ভিক্ষুর নিকট বিসর্জন করতে হবে।</p>
<p>“হে ভিক্ষুগণ, এভাবেই সেই বসার সন্থত-বস্ত্রটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই বসার ‘সন্থত’-বস্ত্রটি পুরাতন ‘সন্থত’-বস্ত্রের এক পার্শ্ব হতে ভগবানের বিঘতে এক বিঘত পরিমাণ গোলাকার বা চতুষ্কোণ করে কেটে না নিয়ে নতুন করে প্রস্তুত করায় ‘নিস্সগ্গিয়’ আপত্তি প্রাপ্ত হয়েছে। তদ্ধেতু আমি এটি সংঘের নিকট বিসর্জন করছি।</p>
<p>বসার সেই সন্থত-বস্ত্রটি বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত সন্থত-বস্ত্রটি আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই বসার সন্থত-বস্ত্রটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই বসার সন্থত-বস্ত্রটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই বসার ‘সন্থত’-বস্ত্রটি পুরাতন ‘সন্থত’-বস্ত্রের এক পার্শ্ব হতে ভগবানের বিঘতে এক বিঘত পরিমাণ গোলাকার বা চতুষ্কোণ করে কেটে না নিয়ে নতুন করে প্রস্তুত করায় ‘নিস্সগ্গিয়’ আপত্তি প্রাপ্ত হয়েছে। তাই আমি এটি সংঘের নিকট বিসর্জন করছি।</p>
<p>“মাননীয় সংঘ, আমার বক্তব্য শ্রবণ করুন। এই বসার সন্থত-বস্ত্রটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই বসার সন্থত-বস্ত্রটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই বসার সন্থত-বস্ত্রটি পুরাতন ‘সন্থত’-বস্ত্রের এক পর্শ্ব হতে ভগবানের বিঘতে এক বিঘত পরিমাণ গোলাকার করে কেটে নতুন করে প্রস্তুত করায় ‘নিস্সগ্গিয়’ আপত্তি প্রাপ্ত হয়েছে। তদ্ধেতু আমি এটি আয়ুষ্মানের নিকট বিসর্জন করছি।”</p>
<p>বসার সেই সন্থত-বস্ত্রটি বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত সন্থত-বস্ত্রটি আপত্তিমুক্ত ভিক্ষুকে এভাবেই দিতে হবে :</p>
<p>“আমি এই বসার সন্থত-বস্ত্রটি আয়ুষ্মানকে দিচ্ছি।”</p>
<p><a class='msdiv' id='msdiv569'></a>নিজের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। নিজের দ্বারা কৃত অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়। অপরের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। অপরের অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়।</p>
<p>অন্যের জন্য তৈরি করলে বা করালে ‘দুক্কট’ অপরাধ হয়। অন্যের নির্মিত (সন্থত-বস্ত্রাদি) নিজে লাভ করে পরিভোগ করলে ‘দুক্কট’ অপরাধ হয়।</p>
<p><a class='msdiv' id='msdiv570'></a>অনাপত্তি : পুরাতন সন্থত-বস্ত্রের এক পার্শ্ব হতে ভগবানের বিঘতে এক বিঘত পরিমাণ গোলাকার কিংবা চতুষ্কোণ করে কেটে নিয়ে প্রস্তুত করলে বর্ণিত নিয়মের পুরাতন সন্থত-বস্ত্র সম্পূর্ণ পাওয়া না গেলে অল্প পরিমাণ নিয়ে প্রস্তুত করলে পুরাতন সন্থত-বস্ত্র না থাকলে সম্পূর্ণ নতুন তৈরি করলে অপরের দ্বারা প্রস্তুতকৃত বস্ত্র লাভ করে ব্যবহার করলে ভূমির আস্তরণ, পর্দা, লেপ, বালিশ প্রস্তুত করলে ভিক্ষু মতিভ্রষ্ট হয়ে করলে এবং আদিকর্মিকের ক্ষেত্রে কোনো প্রকারের অপরাধ হয় না।</p>
<p class='endsutta'>বসার জন্যে সন্থত-বস্ত্র নির্মাণ বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
