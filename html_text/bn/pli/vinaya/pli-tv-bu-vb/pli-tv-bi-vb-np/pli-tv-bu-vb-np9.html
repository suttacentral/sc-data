<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np9' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>চীবর বর্গ</li>
</ul>
<h1>৯. ভিক্ষুর উদ্দেশ্যে নির্মিত চীবর বিষয়ক দ্বিতীয় শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv532'></a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক প্রদত্ত জেতবনারামে বাস করছিলেন। সে সময়ে জনৈক পুরুষ অন্য এক পুরুষকে এরূপ বললেন, “আমি আর্য উপনন্দকে চীবর দ্বারা আচ্ছাদন (দান) করব।” সেই পুরুষও এরূপ বললেন, “তাহলে আমিও আর্য উপনন্দকে চীবর দ্বারা আচ্ছাদন করব।” অন্যতর পিণ্ডচারিক ভিক্ষু সেই পুরুষদের এই বাক্যালাপ শুনলেন। অনন্তর সেই ভিক্ষু যেখানে শাক্যপুত্র আয়ুষ্মান উপনন্দ সেখানে উপস্থিত হলেন; উপস্থিত হয়ে শাক্যপুত্র আয়ুষ্মান উপনন্দকে এরূপ বললেন, “বন্ধু উপনন্দ, আপনি মহাপুণ্যবান। অমুক স্থানে জনৈক পুরুষ তার স্ত্রীকে এরূপ বলতে শুনেছি : “আর্য উপনন্দকে চীবর দ্বারা আচ্ছাদন করব।”</p>
<p>আয়ুষ্মান উপনন্দ বলেন, “বন্ধু, তিনি তো আমার উপাসক হন।”</p>
<p>অতঃপর আয়ুষ্মান উপনন্দ যেখানে সেই পুরুষ সেখানে উপস্থিত হলেন; উপস্থিত হয়ে সেই পুরুষকে এরূপ বললেন, “হে উপাসক, সত্যই কি আপনি আমাকে চীবর দ্বারা আচ্ছাদন করতে ইচ্ছুক হয়েছেন?”</p>
<p>“হ্যাঁ ভন্তে, আমি আর্যকে চীবর দ্বারা আচ্ছাদন করতে ইচ্ছুক হয়েছি।”</p>
<p>“হে উপাসক, সত্যই যদি আপনি আমাকে চীবর দ্বারা আচ্ছাদন করতে ইচ্ছুক হন, তাহলে আমাকে এরূপ চীবর দিয়ে আচ্ছাদন করুন। সেরূপ হলে আমি পরিধান করব; না হয় পরিধান করব না।”</p>
<p>অনন্তর সেই পুরুষ এ বলে নিন্দা, আন্দোলন ও প্রকাশ্যে বদনাম করতে লাগলেন, “এই শাক্যপুত্রীয় শ্রমণগণ মহালাভ সৎকারে বশীভূত ও অসন্তুষ্টিপরায়ণ। এদেরকে চীবর দ্বারা আচ্ছাদন করাও সুখকর নয়। কী করে আর্য উপনন্দ বিনা প্রার্থনায় আমার নিকট উপস্থিত হয়ে ‘চীবর দীর্ঘ, প্রস্থ এবং মোটা, মৃদু এরূপ করে যদি আমাকে দান করেন, তাহলে পরিধান করব; তা না হলে পরিধান করব না’ এরূপ বলতে পারলেন?” ভিক্ষুরা সেই পুরুষের নিন্দা, আন্দোলন ও ক্ষোভ প্রকাশ শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বিষয়ে জানতে পেরে এ বলে আন্দোলন, নিন্দা ও প্রকাশ্যে ভর্ৎসনা করতে লাগলেন, “এ কেমন লোভযুক্ত হীনাচরণ যে, কী করে আয়ুষ্মান উপনন্দ পূর্বে বিনা আমন্ত্রণে গৃহপতির নিকট উপস্থিত হয়ে চীবরটি দীর্ঘ, প্রস্থ এবং মোটা, মৃদু এরূপ করে যদি আমাকে দান করেন, তাহলে আমি পরিধান করব; না হয় পরিধান করব না’ এরূপ বলতে পারলেন?” অতঃপর সেই ভিক্ষুগণ আয়ুষ্মান উপনন্দকে বহুভাবে নিন্দা করে ভগবানকে এ বিষয়ে বিস্তারিতভাবে প্রকাশ করলেন।</p>
<p>ভগবান আয়ুষ্মান উপনন্দকে জিজ্ঞাসা করলেন, “সত্যই কি উপনন্দ, তুমি বিনা আমন্ত্রণে গৃহপতির নিকট উপস্থিত হয়ে চীবরটি দীর্ঘ, প্রস্থ এবং মোটা, মৃদু এরূপ করে যদি আমাকে দান করেন, তাহলে আমি পরিধান করব; না হয় পরিধান করব না’ এরূপ কথা বলেছ?”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>“হে উপনন্দ, সেই গৃহপতিরা তোমার জ্ঞাতি না অজ্ঞাতি?”</p>
<p>“প্রভু, ভগবান সে আমার অজ্ঞাতি।”</p>
<p>“হে মোঘপুরুষ, অজ্ঞাতি অজ্ঞাতির প্রতিরূপ (যোগ্য) কি, অপ্রতিরূপ (অযোগ্য) কি অথবা সত্য কি, মিথ্যা কি এ সম্পর্কে কিছুই জানে না। হে মোঘপুরুষ, কী করে তুমি চীবরপ্রাপ্তির জন্যে আমন্ত্রণ ব্যতীত গৃহপতির নিকট চীবরের পরিমাপ বর্ণনা করতে গেলে? হে মোঘপুরুষ, তোমার এ ধরনের লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের কারণ হবে।”</p>
<p>ভগবান এভাবে অনেক প্রকারে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। অতএব, হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv533'></a>“যদি কোনো ভিক্ষুর উদ্দেশ্যে কোনো অজ্ঞাতি গৃহপতি বা গৃহপত্নী উভয়ে চীবরের মূল্যে বা চীবর তৈরির উপকরণাদি সংগ্রহ করে এরূপ প্রকাশ করে যে, ‘এই টাকা দ্বারা চীবর ক্রয় করে অথবা উক্ত উপকরণাদি দ্বারা চীবর প্রস্তুত করে অমুক ভিক্ষুকে দান করব।’ যেই ভিক্ষুকে চীবর দান করার জন্যে মনস্থির করেছে, সেই ভিক্ষু কোনো প্রকারে এ বিষয়ে জানতে পেরে বিনা আমন্ত্রণে উক্ত গৃহপতির বা গৃহপত্নীর নিকট উপস্থিত হয়ে বলে যে, ‘আপনারা উভয়ে মিলে চীবরটি পরিমাপে দীর্ঘ, প্রস্থ ও কোমল, মসৃণ বা মোটা এরূপে প্রস্তুত করে বা উক্ত মূল্য দ্বারা ক্রয় করে দান করলে আপনাদের অতি উত্তম হবে।” ভিক্ষু যদি মঙ্গলকামী হয়ে এরূপ প্রকাশ করে অপরাধ হবে না। কিন্তু গৃহপতি বা গৃহপত্নীর আমন্ত্রণ ব্যতীত ভিক্ষু যদি ঐরূপে চীবরের গুণ বর্ণনা করে, তাহলে উক্ত ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv534'></a>‘ভিক্খুং পনেব উদ্দিস্সাতি’ বলতে ভিক্ষুর নিমিত্তে, ভিক্ষুকে অবলম্বন করে, দান দিবার ইচ্ছা বা আচ্ছাদন করার আকাঙ্ক্ষা।</p>
<p>‘অঞ্ঞতকো’ বলতে মাতৃপক্ষের সাত পুরুষ এবং পিতৃপক্ষের সাত পুরুষ রক্তসম্পর্কের জ্ঞাতি ব্যতীত অন্যদেরকে বুঝায়।</p>
<p>‘গহপতি’ অর্থে যেই ব্যক্তি সাংসারিক জীবন-যাপন করে গৃহে অবস্থান করে।</p>
<p>‘গহপতানী’ অর্থে যেই স্ত্রীলোক সাংসারিক জীবন-যাপন করে গৃহে বসবাস করে।</p>
<p>‘চীবর চেতাপন্নং’ বলতে ভিক্ষুকে চীবর দান করার উদ্দেশ্যে মুক্তা, প্রবাল, স্ফটিক ও বৈদূর্য ইত্যাদি দ্বারা চীবর ক্রয়ের মূল্য এবং সুতা, কার্পাস ও বস্ত্র প্রভৃতি চীবর প্রস্তুত করার উপকরণাদি।</p>
<p>‘ইমিনা চীবর চেতাপন্নেনাতি’ বলতে এই হিরণ্য, সুবর্ণ প্রভৃতি মূল্য দ্বারা চীবর ক্রয় দ্বারা।</p>
<p>‘চেতাপেত্বাতি’ অর্থে পরিবর্তন করে।</p>
<p>‘অচ্ছাদেস্সামীতি’ অর্থে ‘এই চীবর অমুক ভিক্ষুকে দান করব’ এরূপ বুঝায়।</p>
<p>‘তত্র চে সো ভিক্খূতি’ বলতে যেই ভিক্ষুর উদ্দেশ্যে চীবরের মূল্য এবং চীবর প্রস্তুতের উপকরণাদি সংগ্রহ করে চীবর দান করার সংকল্প করা হয়েছে, সেই ভিক্ষুকে বুঝায়।</p>
<p>‘পূব্বে অপ্পবারিতোতি’ বলতে “ভন্তে, আপনার কী রকম চীবরের প্রয়োজন? আপনি কোন ধরনের চীবর ইচ্ছা করেন?” এরূপে পূর্বে প্রার্থনা না করাকে বুঝায়।</p>
<p>‘উপসঙ্কমিত্বাতি’ অর্থে গৃহে গিয়ে যেকোনো স্থানে উপস্থিত হয়ে।</p>
<p>‘চীবরে বিকপ্পং আপজ্জেয্যাতি’ বলতে ‘এই চীবরটির আয়তন এরূপ দীর্ঘ, এরূপ প্রস্থ এবং এরূপ স্থূল ও এরূপ সূক্ষ্ম কর’ উক্ত ভিক্ষুর এমন নির্দেশকে বুঝায়।</p>
<p>‘ইমিনা চীবর চেতাপন্নেনাতি’ বলতে ‘বর্ণিত প্রকারে চীবরটি প্রস্তুত করে দান করলে অতি উত্তম হবে’ এরূপ বর্ণনা করাকে বুঝায়।</p>
<p>‘এবরূপং বা এবরূপং বাতি’ বলতে ‘চীবরটি এত দূর দীর্ঘ, প্রস্থ এবং মোটা, সূক্ষ্ম, এরূপ করে তৈরি কর’ এমন নির্দেশকে বুঝায়।</p>
<p>‘চেতাপেত্বাতি’ অর্থে পরিবর্তন করে।</p>
<p>‘অচ্ছাদেথাতি’ অর্থে ‘বর্ণিত প্রকারে চীবরটি তৈরি করে দান করুন’ এরূপ নির্দেশকে বুঝায়।</p>
<p>‘উভোব সন্তা একেনাতি’ বলতে ‘উভয়ে এক সঙ্গে মিলে’ এরূপ বুঝায়।</p>
<p>‘কল্যাণকম্যতং উপাদাযাতি’ বলতে কল্যাণকামী, মঙ্গলকামী ও হিতকামী হয়ে।</p>
<p>ভিক্ষু সেই চীবর সম্পর্কে গৃহপতির আবাসে গিয়ে যতই বর্ণনা করবে, প্রয়োগে প্রয়োগে ততই ভিক্ষুর ‘দুক্কট’ আপত্তি হবে। সেই বর্ণনায় চীবর প্রতিলাভ করলে ‘নিস্সগ্গিয়’ প্রাপ্ত হবে। তখন সেই চীবরটি সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই চীবরটি বিনা আমন্ত্রণে অজ্ঞাতি গৃহপতিদের নিকট উপস্থিত হয়ে চীবরের গুণ বর্ণনা করায় ‘নিস্সগ্গিয়’ অপরাধ প্রাপ্ত হয়েছে। সে কারণে এই চীবরটি আয়ুষ্মানের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চীবরটি বিনা আমন্ত্রণে অজ্ঞাতি গৃহপতিদের কাছে গিয়ে চীবরের গুণ বর্ণনা করায় ‘নিস্সগ্গিয়’ প্রাপ্ত হয়েছে। সে কারণে এই চীবরটি আয়ুষ্মানের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“বন্ধু, আমার এই চীবরটি বিনা আমন্ত্রণে অজ্ঞাতি গৃহপতিদের কাছে গিয়ে চীবরের গুণ বর্ণনা করায় ‘নিস্সগ্গিয়’ আপত্তি প্রাপ্ত হয়েছে। সে কারণে আমি এই চীবরটি আয়ুষ্মানের কাছে বিসর্জন করছি।</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে প্রদান করছি।”</p>
<p><a class='msdiv' id='msdiv530'></a>অজ্ঞাতিকে অজ্ঞাতি ধারণায় বিনা আমন্ত্রণে অজ্ঞাতি গৃহপতিদের নিকট উপস্থিত হয়ে চীবরের গুণ বর্ণনা করলে ‘নিস্সগ্গিয় পাচিত্তিয়’ আপত্তি হয়। অজ্ঞাতিকে অজ্ঞাতি কি না সন্দেহবশত বিনা আমন্ত্রণে অজ্ঞাতি গৃহপতিদের নিকট উপস্থিত হয়ে চীবরের গুণ বর্ণনা করলে ‘নিস্সগ্গিয় পাচিত্তিয়’ অপরাধ হয়। অজ্ঞাতিকে জ্ঞাতি ধারণায় বিনা আমন্ত্রণে অজ্ঞাতি গৃহপতিদের নিকট উপস্থিত হয়ে চীবরের গুণ বর্ণনা করলে ‘নিস্সগ্গিয় পাচিত্তিয়’ অপরাধ হয়।</p>
<p>জ্ঞাতিকে অজ্ঞাতি ধারণায় ‘দুক্কট’ আপত্তি হয়। জ্ঞাতিকে জ্ঞাতি কি না সন্দেহবশত ‘দুক্কট’ আপত্তি হয়। জ্ঞাতিকে জ্ঞাতি ধারণায় কোনোরূপ অপরাধ হয় না।</p>
<p><a class='msdiv' id='msdiv531'></a>অনাপত্তি : রক্তসম্পর্কের জ্ঞাতি হলে, গৃহপতি বা গৃহপত্নী কর্তৃক আমন্ত্রিত হলে, অন্যের জন্যে নিলে, স্বীয় ধন বা অর্থ দ্বারা নিলে, যদি গৃহপতি বা গৃহপত্নী মহার্ঘ মূল্যের ক্রয় করতে চাইলে ‘অল্প মূল্যের ক্রয় করুন’ এরূপ নির্দেশ দিলে, ভিক্ষু উন্মাদ হলে এবং আদিকর্মিকের ক্ষেত্রে কোনো অপরাধ হয় না।</p>
<p class='endsutta'>ভিক্ষুর উদ্দেশ্যে নির্মিত চীবর বিষয়ক দ্বিতীয় শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
