<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np28' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২৮. অচ্চেক-চীবর বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv646'></a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক নির্মিত জেতবন বিহারে বাস করছিলেন। সে সময়ে জনৈক মহামাত্য প্রবাসে যাওয়ার সময়ে ভিক্ষুদের নিকট এরূপ বলে দূত প্রেরণ করলেন, “ভদন্তগণ, আপনারা আগমন করুন। আমি ‘বর্ষাবাসিক চীবর’ দান করব।” তখন ভিক্ষুরা “ভগবান নির্দেশ দিয়েছেন যে, বর্ষাবাস শেষ হলে বর্ষাবাসিক চীবর নিতে পারবে” এরূপ চিন্তা করে সংশয়-হেতু সেখানে গমন করলেন না। তখন সেই মহামাত্য এ বলে নিন্দা, আন্দোলন ও প্রকাশ্যে বদনাম করতে লাগলেন, “কেন ভদন্তগণ, আমার দ্বারা দূত প্রেরণ করার পরও আসলেন না? আমি এখন সেনা নিয়ে গমন করছি। কারণ জীবন এবং মৃত্যু দুটোই অনিশ্চিত।” ভিক্ষুরা সেই মহামাত্যের এরূপ আন্দোলন, নিন্দা ও বদনাম শুনতে পেলেন। তখন সেই ভিক্ষুরা ভগবানকে এ বিষয়ে বিস্তারিত প্রকাশ করলেন। ভগবান এই নিদানে, এই হেতুতে ধর্মকথা উত্থাপন করে ভিক্ষুদেরকে আহ্বান করলেন, “হে ভিক্ষুগণ, আমি অনুজ্ঞা প্রদান করছি, তোমরা অচ্চেক-চীবর প্রতিগ্রহণ করে রাখতে পারবে।”</p>
<p><a class='msdiv' id='msdiv647'></a>সে সময়ে ভিক্ষুরা “ভগবান অনুমতি দিয়েছেন যে, ‘অচ্চেক-চীবর’ প্রতিগ্রহণ করে রাখতে পারবে” এটি মনে করে অচ্চেক-চীবর প্রতিগ্রহণ করে চীবরকাল সময় অতিক্রম করছিলেন। তারা সেই চীবরগুলো পুঁটলিবদ্ধ করে চীবর রাখার বাঁশে ঝোলায়ে রাখলেন। অনন্তর আয়ুষ্মান আনন্দ শয্যাসন পরিদর্শনার্থে বিচরণ করার সময় সেই পুঁটলিবদ্ধ চীবরসমূহ চীবর রাখার বাঁশে ঝোলানো অবস্থায় দেখতে পেলেন। চীবরসমূহ ঝোলানো অবস্থায় দেখে ভিক্ষুদেরকে জিজ্ঞাসা করলেন, “হে আবুসোগণ, কারা এই চীবরসমূহ পুঁটলিবদ্ধ করে বাঁশে ঝোলায়ে রেখেছেন?”</p>
<p>তখন তারা বললেন, “বন্ধু, এগুলো আমাদের ‘অচ্চেক চীবর’।”</p>
<p>আয়ুষ্মান আনন্দ পুনরায় জিজ্ঞাসা করলেন, ‘বন্ধুগণ, এই চীবরগুলো রেখেছেন যে, কয়দিন অতিবাহিত হলো?</p>
<p>তখন সেই ভিক্ষুরা আয়ুষ্মান আনন্দকে যত দিন অতিবাহিত হয়েছে ততদিন সম্পর্কে জ্ঞাত করলেন। আয়ুষ্মান আনন্দ এ বলে আন্দোলন, নিন্দা ও প্রকাশ্যে ভর্ৎসনা করতে লাগলেন, “কেন ভিক্ষুরা ‘অচ্চেক চীবর’ গ্রহণ করে চীবরকাল সময় অতিক্রম করছেন?” অতঃপর আয়ুষ্মান আনন্দ সেই ভিক্ষুদেরকে অনেক প্রকারে তিরস্কার করে ভগবানকে এ বিষয়ে সবিস্তারে প্রকাশ করলেন। ভগবান সেই ভিক্ষুদেরকে ডেকে জিজ্ঞাসা করলেন, “হে ভিক্ষুগণ, সত্যই কি তোমরা অচ্চেক-চীবর প্রতিগ্রহণ করে চীবরকাল সময় অতিক্রম করছো?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান তাদেরকে নিন্দা করে বলতে লাগলেন, “হে ভিক্ষুগণ, কেন তোমরা ‘অচ্চেক-চীবর’ প্রতিগ্রহণ করে চীবরকাল সময় অতিক্রম করবে? হে ভিক্ষুগণ, এই কাজ তোমাদের পক্ষে অত্যন্ত অনুপযুক্ত, অশ্রমণোচিত, অবিহিত এবং অকরণীয় কার্য সম্পাদিত হয়েছে। ভিক্ষুগণ, তোমাদের এ ধরনের হীনকার্য কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নে সহায়ক হবে।”</p>
<p>ভগবান বহুভাবে সেই ভিক্ষুদেরকে ভর্ৎসনা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতজনক। তদ্ধেতু হে ভিক্ষুগণ, আমি এই শিক্ষাপদটি উদ্দেশ করছি :</p>
<p><a class='msdiv' id='msdiv648'></a>“যদি কোনো ভিক্ষু কার্তিকী পূর্ণিমার বা প্রবারণা পূর্ণিমার দশ দিন পূর্বে ‘অচ্চেক চীবর’ প্রাপ্ত হয়, তাহলে সেই চীবর যে ভিক্ষু ইচ্ছা করে সে ভিক্ষু গ্রহণ করতে পারবে। এবং সেই চীবর গ্রহণ করে বিনয় কর্মানুযায়ী অধিষ্ঠান বা বিকপ্পন কিছুই না করে চীবর মাসের শেষ পর্যন্ত অর্থাৎ প্রবারণা পূর্ণিমার পর আরও এক পূর্ণিমা পর্যন্ত রাখতে পারবে। কোনো ভিক্ষু তদপেক্ষা অধিক কাল পর্যন্ত অধিষ্ঠান বা বিকপ্পন কিছুই না করে রেখে দিলে, সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv649'></a>‘দসাহানাগতান্তি’ বলতে বর্ষাবাস শেষে প্রবারণা পূর্ণিমার দশ দিন পূর্বে বুঝায়।</p>
<p>‘কত্তিকতেমাসিক পুণ্ণমন্তি’ বলতে ত্রৈমাসিক বর্ষাবাস পরিসমাপ্তিতে সেই প্রবারণা উদযাপন করা হয়, তাকেই ‘কত্তিক’ বুঝায়।</p>
<p>‘অচ্চেকচীবরং’ অর্থে সৈন্যসহ গমনকালীন, প্রবাসে যাত্রাকালীন, রোগাবস্থায়, গর্ভিণী অবস্থায়, অশ্রদ্ধাবানের শ্রদ্ধা উৎপন্ন হলে, অপ্রসন্নদের প্রসাদ উৎপন্ন হলে ইত্যাদি যেকোনো গুরুত্বপূর্ণ কারণে যদি কোনো পুরুষ বা স্ত্রীলোক ভিক্ষুদের নিকটে দূত প্রেরণ করে বলে যে, “ভদন্তগণ, আপনারা আগমন করুন। আমি আপনাদেরকে ‘বর্ষাবাসিক চীবর’ দান করব” এরূপে যেই চীবর প্রদান করা হয়, তাকে ‘অচ্চেক-চীবর’ বলে।</p>
<p>‘অচ্চেকং মঞ্ঞমানেন ভিক্খুনা পটিগ্গহেতব্বং পটিগ্গহেত্বা যাব চীবরকাল সমযং নিক্খিপিতব্বন্তি’ বলতে যদি কোনো ভিক্ষু সেই ‘অচ্চেক চীবর’ লাভ করে, তাহলে ইচ্ছা করলে সেই চীবর গ্রহণ করতে পারবে। গ্রহণ করার পর চীবরকাল সময় পর্যন্ত কোনো প্রকার চিহ্ন দ্বারা চিহ্নিত করে অবশ্যই রেখে দিতে হবে; তবে সেটাই হবে ‘অচ্চেক-চীবর’।</p>
<p>‘চীবরকালসমযো’ বলতে যেই ভিক্ষু কঠিন চীবর প্রাপ্ত হয় নাই, তার পক্ষে বর্ষাঋতুর শেষ মাস পর্যন্ত এবং যেই ভিক্ষু কঠিন চীবর প্রাপ্ত হয়েছে তার পক্ষে চীবরমাস শেষ হওয়ার পর তার পরবর্তী এক মাসসহ মোট এই পাঁচ মাস সময়কে বুঝায়।</p>
<p>‘ততো চে উত্তরি নিক্খিপেয্যাতি’ বলতে কঠিন চীবর প্রাপ্ত না হলে বর্ষাঋতুর শেষ দিবস অতিক্রম করলে ‘নিস্সগ্গিয় পাচিত্তিয়’ আপত্তি হয়। কঠিন চীবর প্রাপ্ত হলে কঠিনোদ্ধার দিবস অতিক্রম করলেও ‘নিস্সগ্গিয়’ অপরাধ প্রাপ্ত হয়। তখন সেই নিস্সগ্গিয় আপত্তিপ্রাপ্ত চীবর সংঘ বা গণ কিংবা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি পরিত্যাগ করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে আমার এই ‘অচ্চেক-চীবর’টি চীবরকাল সময় অতিক্রম করায় ‘নিস্সগ্গিয়’ আপত্তি প্রাপ্ত হয়েছে। তদ্ধেতু আমি এই ‘অচ্চেক-চীবর’টি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে আমার এই ‘অচ্চেক-চীবর’টি চীবরকাল সময় অতিক্রম করায় ‘নিস্সগ্গিয়’ আপত্তি প্রাপ্ত হয়েছে। তদ্ধেতু আমি এই ‘অচ্চেক-চীবর’টি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মাগণ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই ‘অচ্চেক-চীবর’টি চীবরকাল সময় অতিক্রম হওয়ার কারণে ‘নিস্সগ্গিয়’ আপত্তি প্রাপ্ত হয়েছে। তদ্ধেতু এই ‘অচ্চেক-চীবর’টি আয়ুষ্মানের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='msdiv' id='msdiv650'></a>অচ্চেক-চীবরকে অচ্চেক-চীবর ধারণায়, চীবরকাল সময় অতিক্রম করলে ‘নিস্সগ্গিয় পাচিত্তিয়’ আপত্তি হয়। অচ্চেক-চীবরকে অচ্চেক-চীবর কি না সন্দেহ করে চীবরকাল সময় অতিক্রম করলে ‘নিস্সগ্গিয় পাচিত্তিয়’ অপরাধ হয়।</p>
<p>অচ্চেক-চীবরকে অনচ্চেকচীবর ধারণায়, চীবরকাল সময় অতিক্রম করলে ‘নিস্সগ্গিয় পাচিত্তিয়’ অপরাধ হবে।</p>
<p>অনধিষ্ঠানে অধিষ্ঠান ধারণায়… অবিকপ্পনে বিকপ্পন ধারণায়… অবিসর্জনে বিসর্জন ধারণায়… অনষ্টে নষ্ট ধারণায়… অবিনষ্টে বিনষ্ট ধারণায়… অদগ্ধে দগ্ধ ধারণায়… অবিলুপ্তে বিলুপ্ত ধারণায়, চীবরকাল সময় অতিক্রম করলে ‘নিস্সগ্গিয় পাচিত্তিয়’ আপত্তি হয়।</p>
<p>‘নিস্সগ্গিয়যোগ্য’ (ত্যাগযোগ্য) চীবরকে নিস্সগ্গিয় (পরিত্যাগ) না করে পরিভোগ করলেও ‘দুক্কট’ আপত্তি হয়। অনচ্চেকচীবরকে অচ্চেক-চীবর ধারণায় ‘দুক্কট’ আপত্তি হয়। অনচ্চেকচীবরকে অনচ্চেক চীবর কি না সন্দেহ করলে ‘দুক্কট’ অপরাধ হয়। অনচ্চেকচীবরকে অনচ্চেকচীবর ধারণায় কোনো প্রকার অপরাধ হয় না।</p>
<p><a class='msdiv' id='msdiv651'></a>অনাপত্তি : নির্দিষ্ট সময়ের মধ্যে অধিষ্ঠান করলে বিকপ্পন (বেনামা) করলে বিসর্জন করলে চুরি বা অধিকার চ্যুত হলে, কীট-পতঙ্গাদি খেলে বা দংশন করলে অগ্নিতে দগ্ধ হলে, চীবর ছিন্ন হওয়ার পূর্বে গ্রহণ করলে বিশ্বাস করে গ্রহণ করলে ভিক্ষু যদি মতিভ্রম হয় এবং আদিকর্মিকের ক্ষেত্রে কোনোরূপ অপরাধ হয় না।</p>
<p class='endsutta'>অচ্চেক-চীবর বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
