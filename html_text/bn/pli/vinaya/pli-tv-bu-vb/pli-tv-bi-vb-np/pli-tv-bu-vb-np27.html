<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np27' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২৭. মহাতাঁতী বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv641'></a>সে সময়ে ভগবান বুদ্ধ শ্রাবস্তী-সন্নিধানে অনাথপিণ্ডিক কর্তৃক প্রদত্ত জেতবন বিহারে অবস্থান করছিলেন। ঐ সময়ে জনৈক পুরুষ প্রবাসে গমনের সময় তার স্ত্রীকে এরূপ বললেন, “সুতা তুলে অমুক তন্তুবায়কে (তাঁতীকে) দিয়ে তা দ্বারা চীবর বয়ন করিয়ে সযত্নে রেখে দিবে। যখন আমি প্রবাস হতে ফিরে আসব, তখন সেই চীবরটি দিয়ে আর্য উপনন্দকে আচ্ছাদন (পূজা) করব।” অন্যতর পিণ্ডচারিক ভিক্ষু সেই পুরুষের এরূপ ভাষিত বাক্য শুনলেন। তখন সেই ভিক্ষু আয়ুষ্মান উপনন্দ শাক্যের নিকট উপস্থিত হয়ে আয়ুষ্মান উপনন্দকে এরূপ বললেন, “হে বন্ধু, আপনি মহাপুণ্যবান। অমুক স্থানের জনৈক পুরুষ প্রবাসে যাওয়ার সময় তার স্ত্রীকে এরূপ বলতে শুনেছি : ‘তুমি সুতা তুলে অমুক তাঁতীকে দিয়ে চীবর বয়ন করিয়ে যত্নসহকারে রেখে দিবে। আমি প্রবাস হতে ফিরে এসে সেই চীবরটি দিয়ে আর্য উপনন্দকে আচ্ছাদন করব।”</p>
<p>তখন আয়ুষ্মান উপনন্দ সেই ভিক্ষুকে বললেন, “হে বন্ধু, সেই গৃহপতি আমার উপাসক হন।” এবং সেই তাঁতীও ছিল আয়ুষ্মান উপনন্দের সেবক। তখন আয়ুষ্মান উপনন্দ সেই তাঁতীর নিকট গিয়ে এরূপ বললেন, “হে বন্ধু, এই চীবরটি আমার উদ্দেশ্যে প্রস্তুত করাচ্ছেন। তুমি এই চীবরটির দৈর্ঘ্য, প্রস্থ, ঘন, সমানভাবে সুতানাল প্রসারণ করে পরিষ্কার-পরিচ্ছন্নরূপে অতি সুন্দর করে প্রস্তুত করবে।”</p>
<p>তখন সেই তন্তুবায় আয়ুষ্মান উপনন্দকে বললেন, “ভন্তে, সেই গৃহপত্নী আমাকে এই সুতা দিয়ে বলেছেন যে, ‘আপনি এই সুতা দ্বারা চীবর বয়ন (প্রস্তুত) করুন। সুতরাং ভন্তে, আমার দ্বারা এর চেয়ে বেশি দৈর্ঘ্য, প্রস্থ, বা ঘন করা সম্ভব হবে না। অধিকন্তু ভন্তে, যতদূর সম্ভব আমি চীবরটির দৈর্ঘ্য, প্রস্থ, ঘন, সমানভাবে সূত্রনাল প্রসারণ করে পরিষ্কার-পরিচ্ছন্নরূপে সুন্দর করে তৈরি করার চেষ্টা করব।” তখন আয়ুষ্মান উপনন্দ সেই তাঁতীকে বললেন, “হে বন্ধু, আপনি এই চীবরটির দৈর্ঘ্য, প্রস্থ, ও ঘন করার চেষ্টা করুন। এই সুতা দ্বারা চীবরটির দৈর্ঘ্য, প্রস্থ, ও ঘন করা কোনো প্রকার সঙ্কুলান হবে না।”</p>
<p>অনন্তর সেই তাঁতী শীঘ্রই যথাযথরূপে সুতা তাঁতে প্রসারিত করে যেখানে সেই স্ত্রী (গৃহপত্নী) সেখানে উপস্থিত হয়ে সেই স্ত্রীকে এরূপ বলল, “আর্যে, সুতার প্রয়োজন হয়েছে।”</p>
<p>তখন সেই তাঁতী সেই স্ত্রীলোককে আরও জিজ্ঞেস করল, “আর্যে, আপনি কি আমাকে বলেন নাই, ‘এই সুতা দ্বারা চীবর প্রস্তুত করুন?’</p>
<p>সেই স্ত্রীলোক উত্তর দিলেন, “হ্যাঁ আমি তা আপনাকে বলেছিলাম।”</p>
<p>তখন সেই তাঁতী বলল, “আর্যে, অধিকন্তু আর্য উপনন্দ আমাকে এরূপ বলছেন যে, ‘হে বন্ধু, আপনি এই চীবরটির দৈর্ঘ্য, প্রস্থ, ও ঘন করার চেষ্টা করুন। এই সুতা দ্বারা চীবরটির দৈর্ঘ্য, প্রস্থ ও ঘন করা কোনোরূপ সঙ্কুলান হবে না।”</p>
<p>অতঃপর সেই স্ত্রীলোক সেই তাঁতীকে পূর্বে যেই পরিমাণে সুতা দিয়েছিলেন; দ্বিতীয়বারেও সেই পরিমাণে সুতা দিলেন। তখন আয়ুষ্মান উপনন্দ শুনলেন যে, “সেই পুরুষ (গৃহপতি) নাকি প্রবাস হতে এসেছেন।” এটি শুনে আয়ুষ্মান উপনন্দ যেখানে সেই পুরুষের নিবাস, সেখানে উপস্থিত হয়ে প্রজ্ঞাপ্ত আসনে উপবেশন করলেন। তখন সেই পুরুষ আয়ুষ্মান উপনন্দের নিকট উপস্থিত হয়ে আয়ুষ্মান উপনন্দকে অভিবাদন জ্ঞাপনপূর্বক একান্তে বসলেন। একপাশে উপবিষ্ট সেই পুরুষ তার স্ত্রীকে এরূপ বললেন, “সেই চীবরটি কি বয়ন করা শেষ হয়েছে?”</p>
<p>তখন স্ত্রী প্রত্যুত্তরে বললেন, “হ্যাঁ আর্য, সেই চীবরটি বুনা শেষ হয়েছে।” তখন স্বামী তাকে বললেন, ‘তাহলে চীবরটি আন; আমি আর্য উপনন্দকে সেই চীবর দ্বারা আচ্ছাদন করাব।”</p>
<p>তখন উক্ত স্ত্রীলোক সেই চীবরটি এনে তার স্বামীকে দিয়ে উক্ত বিষয়ে (পূর্বের ঘটনা) প্রকাশ করলেন। তখন সেই পুরুষ আয়ুষ্মান উপনন্দকে চীবর দিয়ে এ বলে নিন্দা, আন্দোলন ও প্রকাশ্যে ক্ষোভ প্রকাশ করতে লাগলেন, “এই শাক্যপুত্রীয় শ্রমণ মহালোভী ও অসন্তুষ্টিপরায়ণ। এদেরকে চীবর দিয়ে আচ্ছাদন করাও সুখকর নয়। কেন আর্য উপনন্দ আমার দ্বারা পূর্বে নিমন্ত্রিত না হয়ে তন্তুবায়ের নিকট চীবরপ্রাপ্তির নিমিত্তে বিবিধ প্রকার মত প্রকাশ করতে গেলেন?”</p>
<p>ভিক্ষুরা সেই পুরুষের এরূপ নিন্দা, আন্দোলন ও প্রকাশ্যে ক্ষোভ প্রকাশ শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বিষয়ে শুনতে পেয়ে এ বলে আন্দোলন, নিন্দা ও প্রকাশ্যে দুর্নাম করতে লাগলেন, কী করে আয়ুষ্মান উপনন্দ শাক্যপুত্র পূর্বে অনিমন্ত্রিতাবস্থায় গৃহপতির তন্তুবায়ের নিকট উপস্থিত হয়ে চীবরের নিমিত্তে বিবিধ প্রকার মত প্রকাশ করতে পারলেন?” অতঃপর সেই ভিক্ষুরা আয়ুষ্মান উপনন্দকে বিবিধ প্রকারে তিরস্কার করে ভগবানকে এ বিষয়ে সবিস্তারে প্রকাশ করলেন। ভগবান আয়ুষ্মান উপনন্দকে জিজ্ঞাসা করলেন, “হে উপনন্দ, এটি কি সত্য যে, তুমি নাকি পূর্বে অনিমন্ত্রিতাবস্থায় গৃহপতির তাঁতীর নিকট গিয়ে চীবরের জন্যে বিবিধ প্রকার মত প্রকাশ করেছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান উপনন্দকে জিজ্ঞাসা করলেন “হে উপনন্দ, সেই পুরুষ তোমার জ্ঞাতি না অজ্ঞাতি?”</p>
<p>“ভগবান, সে আমার অজ্ঞাতি।”</p>
<p>“হে মোঘপুরুষ, অজ্ঞাতি অজ্ঞাতির প্রতিরূপ (যোগ্য) কি, অপ্রতিরূপ (অযোগ্য) কি অথবা সত্য কি, মিথ্যা কি এ সম্পর্কে কিছুই জানে না। কেমন করে তুমি পূর্বে নিমন্ত্রিত না হয়ে অজ্ঞাতি গৃহপতির তাঁতীর সমীপে গিয়ে চীবরের নিমিত্তে বিবিধ প্রকার মত প্রকাশ করতে পারলে? হে মোঘপুরুষ, তোমার এ কার্য কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান অনেক প্রকারে আয়ুষ্মান উপনন্দকে ভর্ৎসনা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত মঙ্গলকর। এ কারণে হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv642'></a>“যদি কোনো অজ্ঞাতি গৃহপতি বা গৃহপত্নী কোনো ভিক্ষুর উদ্দেশ্যে কোনো তাঁতী দ্বারা চীবর প্রস্তুত করালে, যেই ভিক্ষুকে প্রদান করবে সেই ভিক্ষু কোনো প্রকারে তা জ্ঞাত হয়ে উক্ত গৃহপতির বা গৃহপত্নীর নিমন্ত্রণ বা আহ্বান ব্যতীত সেই তাঁতীর সমীপে গিয়ে বলেন যে, ‘হে বন্ধুগণ, সেই গৃহস্থরা এই চীবরটি আমার নিমিত্তে প্রস্তুত করাচ্ছেন। তোমরা চীবরটির দৈর্ঘ্য, প্রস্থ, বড় করবে। এবং চীবরটি যাতে মসৃণ হয়, সেরূপ করে পরিষ্কার-পরিচ্ছন্নতা বজায় রেখে সুন্দর করে প্রস্তুত করবে। যদি তা কর, তাহলে আমিও তোমাদেরকে পুরস্কার দিব” এরূপ বলে যদি সেই ভিক্ষু কিছুমাত্র উপহার বা অন্ততপক্ষে ভিক্ষালব্ধ পিণ্ডপাত মাত্রও দেয়, তাহলে তার ‘নিস্সগ্গিয় পাচিত্তিয়’ আপত্তি হবে।”</p>
<p><a class='msdiv' id='msdiv643'></a>‘ভিক্খুং পনেব উদ্দিস্সাতি’ বলতে ভিক্ষুর নিমিত্তে, ভিক্ষুকে প্রদান করার ইচ্ছায় চীবর প্রস্তুত করে তা দ্বারা আচ্ছাদন করাকে বুঝায়।</p>
<p>‘অঞ্ঞাতকো’ বলতে অজ্ঞাতি অর্থাৎ মাতৃপক্ষের সাত পুরুষ এবং পিতৃপক্ষের সাত পুরুষ ব্যতীত অন্যদেরকে বুঝায়।</p>
<p>‘গহপতি’ অর্থে যেই ব্যক্তি বা পুরুষ গৃহে বসবাস করে তাকে বুঝায়।</p>
<p>‘গৃহপতানী’ অর্থে যেই স্ত্রীলোক গৃহে অবস্থান করে তাকে বুঝায়।</p>
<p>‘তন্তুবাযেহীতি’ অর্থে যেই তাঁতী দ্বারা চীবর বয়ন করা হয় তাকে বুঝায়।</p>
<p>‘চীবরং’ বলতে ছয় প্রকার চীবরের মধ্যে অন্যতর চীবর যা বিকপ্পনুপযোগীর মধ্যে অন্তিম।</p>
<p>‘বাযাপেয্যাতি’ অর্থে চীবরাদি বয়ন করায়।</p>
<p>‘তত্র চে সো ভিক্খূতি’ বলতে যেই ভিক্ষুর উদ্দেশ্যে চীবর বয়ন করা হয়, সেই ভিক্ষুকে বুঝায়।</p>
<p>‘পুব্বে অপ্পবারিতোতি’ বলতে ‘ভন্তে, আপনার কীরূপ চীবরের প্রয়োজন? আপনার জন্যে কোনো প্রকারের চীবর বয়ন করাবো?’ এরূপে ইত্যাদি প্রকারে গৃহপতি বা গৃহপত্নী কর্তৃক পূর্বে জিজ্ঞাসা না করাকে বুঝায়।</p>
<p>‘তন্তুবাযে উপসঙ্কমিত্বাতি’ বলতে যেস্থানে তাঁতীর গৃহ সেখানে উপস্থিত হওয়া, সেস্থানে যাওয়া।</p>
<p>‘চীবরে বিকপ্পং আপজ্জেয্যাতি’ বলতে “হে বন্ধু, সেই গৃহস্থরা এই চীবরটি আমার জন্যে বয়ন করাচ্ছেন। তোমরা চীবরটির দৈর্ঘ্য, প্রস্থ বড় করবে, সুতাগুলো উত্তমরূপে ঘন ও সমানভাবে প্রসারণ করবে এবং চীবরটি যাতে কোমল ও মসৃণ হয়, তেমনভাবে পরিষ্কার-পরিচ্ছন্নতা বজায় রেখে সুন্দর করে বয়ন করবে। যদি তোমরা বর্ণিতরূপে চীবরটি বয়ন কর, তাহলে আমিও তোমাদেরকে পারিশ্রমিক স্বরূপ কিছু পুরস্কার দিব” ভিক্ষু তন্তুবায়ের নিকট গিয়ে এরূপ প্রকাশ করাকে বুঝায়।</p>
<p>‘এবঞ্চ সো ভিক্খূ বত্বা কিঞ্চিমত্তং অনুপদজ্জেয্য অন্তমসো পিণ্ডপাতমত্তম্পীতি’ বলতে সেই ভিক্ষু এরূপ (পূর্বোক্ত প্রকারে) প্রকাশ করে অন্ততপক্ষে ভিক্ষালব্ধ পিণ্ডপাত মাত্রও প্রদান করলে বুঝায়। এখানে ‘পিণ্ডপাত’ বলতে যাগু, ভাত, খাদ্যবস্তু, চূর্ণপিণ্ড, দন্তকাষ্ঠ, অবুনানো সুতা বা ঝালরহীন বস্ত্র, এমনকি ধর্মদেশনা করাকেও বুঝায়।</p>
<p>যদি ভিক্ষুর বর্ণিত নিয়মানুযায়ী তাঁতী গৃহস্থদের নিকট গিয়ে সুতা এনে চীবরের দৈর্ঘ্য, প্রস্থে বড় বা ঘন করে, তাহলে সেই প্রয়োগে প্রয়োগে ভিক্ষুর ‘দুক্কট’ আপত্তি। এবং সেই নিয়মে নির্মিত চীবর প্রতিলাভে ‘নিস্সগ্গিয়’ অপরাধ প্রাপ্ত হয়। তখন সেই ‘নিস্সগ্গিয়’ আপত্তিপ্রাপ্ত চীবর সংঘ বা গণ কিংবা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলবে :</p>
<p>“ভন্তে, আমার এই চীবরটি পূর্বে অনিমন্ত্রিত অবস্থায় অজ্ঞাতি গৃহপতির তন্তুবায়ের নিকট গিয়ে চীবরের জন্যে নানাবিধ অভিমত প্রকাশ করায় ‘নিস্সগ্গিয়’ আপত্তি প্রাপ্ত হয়েছে। সে কারণে আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই চীবরটি পূর্বে অনিমন্ত্রিত অবস্থায় অজ্ঞাতি গৃহপতির তন্তুবায়ের নিকট গিয়ে চীবরের জন্যে নানাবিধ অভিমত প্রকাশ করায় ‘নিস্সগ্গিয়’ আপত্তি প্রাপ্ত হয়েছে। সে কারণে আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই চীবরটি পূর্বে অনিমন্ত্রিত অবস্থায় অজ্ঞাতি গৃহপতির তন্তুবায়ের নিকট গিয়ে চীবরের জন্যে নানাবিধ অভিমত প্রকাশ করায় ‘নিস্সগ্গিয়’ আপত্তি প্রাপ্ত হয়েছে। সে কারণে আমি এই চীবরটি মাননীয় সংঘের নিকট বিসর্জন করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='msdiv' id='msdiv644'></a>অজ্ঞাতিকে অজ্ঞাতি ধারণায় পূর্বে অনিমন্ত্রিতাবস্থায় গৃহপতির তাঁতীর নিকট উপস্থিত হয়ে, চীবরের নিমিত্তে বিবিধ মত প্রকাশ করলে ‘নিস্সগ্গিয় পাচিত্তিয়’ আপত্তি হয়।</p>
<p>অজ্ঞাতিকে অজ্ঞাতি কি না সন্দেহবশত পূর্বে অনিমন্ত্রিতাবস্থায় গৃহপতির তন্তুবায়ের নিকট গিয়ে, চীবরের জন্যে বিবিধ মত প্রকাশ করলে ‘নিস্সগ্গিয় পাচিত্তিয়’ আপত্তি হয়।</p>
<p>অজ্ঞাতিকে জ্ঞাতি ধারণায় পূর্বে অনিমন্ত্রিতাবস্থায় গৃহপতির তাঁতীর নিকট গিয়ে, চীবরের নিমিত্ত নানা প্রকার মত প্রকাশ করলে ‘নিস্সগ্গিয় পাচিত্তিয়’ আপত্তি হয়।</p>
<p>জ্ঞাতিকে অজ্ঞাতি ধারণায় ‘দুক্কট’ আপত্তি হয়। জ্ঞাতিকে জ্ঞাতি কি না সন্দেহ করলে ‘দুক্কট’ আপত্তি হয়। জ্ঞাতিকে জ্ঞাতি বলে ধারণায়, কোনো প্রকার অপরাধ হয় না।</p>
<p><a class='msdiv' id='msdiv645'></a>অনাপত্তি : রক্তসম্পর্কের জ্ঞাতি হলে, গৃহস্থদের দ্বারা নিমন্ত্রিত হয়ে প্রকাশ করলে অপরের নিমিত্তে হলে, স্বীয় ধন দ্বারা নিলে, মহার্ঘ মূল্যের প্রস্তুত (বয়ন) করতে ইচ্ছুক হয়ে কম মূল্যের প্রস্তুত করালে, ভিক্ষু যদি উন্মাদগ্রস্ত হয় এবং আদিকর্মিকের ক্ষেত্রে অনাপত্তি।</p>
<p class='endsutta'>মহাতাঁতী বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
