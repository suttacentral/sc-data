<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np23' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২৩. ভৈষজ্য সম্পর্কীত শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv618'></a>সে সময়ে ভগবান বুদ্ধ শ্রাবস্তী-নিকটে অনাথপিণ্ডিক কর্তৃক প্রদত্ত জেতবনারামে অবস্থান করছিলেন। সে সময়ে আয়ুষ্মান পিলিন্দবৎস রাজগৃহে গুহা প্রস্তুত করার জন্যে পাহাড় পরিষ্কার করাচ্ছিলেন। তখন মগধরাজ শ্রেণিক বিম্বিসার যেখানে আয়ুষ্মান পিলিন্দবৎস সেখানে উপস্থিত হয়ে আয়ুষ্মান পিলিন্দবৎসকে অভিবাদন করে একপাশে উপবেশন করলেন। এক পাশে উপবিষ্ট মগধরাজ শ্রেণিক বিম্বিসার আয়ুষ্মান পিলিন্দবৎসকে বললেন, “ভন্তে, স্থবির কী প্রস্তুত করাচ্ছেন?”</p>
<p>“মহারাজ, গুহা প্রস্তুত করার জন্যে পাহাড় পরিষ্কার করাচ্ছি।</p>
<p>“ভন্তে, আর্যের কী আরামিকের (কর্মকারকের) প্রয়োজন আছে?”</p>
<p>“মহারাজ, ভগবান আরামিক রাখার নির্দেশ প্রদান করেন নাই।”</p>
<p>“ভন্তে, তাহলে দয়া করে ভগবানের নিকট জিজ্ঞাসা করে তা আমাকে জানাবেন।”</p>
<p>“হ্যাঁ মহারাজ” বলে আয়ুষ্মান পিলিন্দবৎস মগধরাজ শ্রেণিক বিম্বিসারকে প্রত্যুত্তরে সম্মতি জানালেন। অতঃপর আয়ুষ্মান পিলিন্দবৎস মগধরাজ শ্রেণিক বিম্বিসারকে ধর্মোপদেশের মাধ্যমে সন্দর্শিত, সমাদাপিত, সমুত্তেজিত এবং সম্প্রহর্ষিত করলেন। মগধরাজ শ্রেণিক বিম্বিসার আয়ুষ্মান পিলিন্দবৎস কর্তৃক ধর্মোপদেশে সন্দর্শিত, সমাদাপিত, সমুত্তেজিত এবং সম্প্রহর্ষিত হয়ে আসন হতে উঠে আয়ুষ্মান পিলিন্দবৎসকে অভিবাদন করে এবং প্রদক্ষিণ (দক্ষিণপার্শ্বে রেখে চতুর্দিকে ঘুরে) করে প্রস্থান করলেন।</p>
<p><a class='msdiv' id='msdiv619'></a>অতঃপর আয়ুষ্মান পিলিন্দবৎস ভগবানের নিকট এরূপ সংবাদ প্রেরণ করলেন, “প্রভু, মগধরাজ শ্রেণিক বিম্বিসার আরামিক প্রদানের সংকল্প প্রকাশ করছেন, অতএব এখন আমার কী করা কর্তব্য?” তখন ভগবান এ কারণে, এ নিদানে ধর্মকথা উত্থাপন করে ভিক্ষুগণকে আহ্বান করলেন, “হে ভিক্ষুগণ, আমি অনুজ্ঞা প্রদান করছি : ‘আরামিক (কর্মকারক) রাখবে।”</p>
<p>অন্য একদিন মগধরাজ শ্রেণিক বিম্বিসার পিলিন্দবৎসের নিকট উপস্থিত হয়ে আয়ুষ্মান পিলিন্দবৎসকে অভিবাদন করে একান্তে উপবেশন করলেন। একান্তে উপবিষ্ট মগধরাজ শ্রেণিক বিম্বিসার আয়ুষ্মান পিলিন্দবৎসকে বললেন, “ভন্তে, ভগবান কি আরামিক রাখার জন্যে নির্দেশ প্রদান করেছেন?”</p>
<p>“হ্যাঁ মহারাজ।”</p>
<p>“ভন্তে, তাহলে আমি আর্যকে কর্মকারক প্রদান করব।”</p>
<p>মগধরাজ শ্রেণিক বিম্বিসার আয়ুষ্মান পিলিন্দবৎসকে আরামিক দানের প্রতিশ্রুতির কথা ভুলে গেলেন এবং দীর্ঘদিন পর অকস্মাৎ স্মরণ হওয়ায় জনৈক প্রধান অমাত্যকে আহ্বান করে বললেন, “ভণে, আমি আর্যকে আরামিক দানের প্রতিশ্রুতি দিয়েছিলাম তা দেওয়া হয়েছে কি?”</p>
<p>“দেব, আর্যকে আরামিক দেওয়া হয় নাই।”</p>
<p>“ভণে, এখন কত রাত্রি অতিবাহিত হয়েছে?”</p>
<p>অনন্তর যেই প্রধান অমাত্য রাত্রি গণনা করে মগধরাজ শ্রেণিক বিম্বিসারকে বললেন, “দেব, পঞ্চশত রাত্রি অতিবাহিত হয়েছে?”</p>
<p>“ভণে, তাহলে আর্যকে পঞ্চশত আরামিক প্রদান করুন।”</p>
<p>“হ্যাঁ, মহারাজ।” বলে সেই মহামাত্য মগধরাজ শ্রেণিক বিম্বিসারকে সম্মতি জানায়ে আয়ুষ্মান পিলিন্দবৎসকে পঞ্চশত আরামিক প্রদান করলেন। আরামিকেরা একস্থানে পৃথকভাবে বসতি স্থাপন করল। তা কালক্রমে ‘আরামিক গ্রাম’ এবং ‘পিলিন্দবৎস গ্রাম’ উভয় নামে অভিহিত হলো।</p>
<p><a class='msdiv' id='msdiv620'></a>সে সময়ে আয়ুষ্মান পিলিন্দবৎস সেই গ্রামের কুলগুরু ছিলেন। একদিন পিলিন্দবৎস পূর্বাহ্ণ সময়ে বহির্গমনোপযোগী চীবর পরিধান করে পাত্র-চীবর (দোয়াজিক) লয়ে পিলিন্দবৎস গ্রামে ভিক্ষান্ন সংগ্রহে প্রবেশ করলেন। সে সময়ে সেই গ্রামে উৎসব চলছিল। বালকরা অলংকার এবং মালা পরিধান করে ক্রীড়া করছিল। আয়ুষ্মান পিলিন্দবৎস ‘পিলিন্দবৎস’ গ্রামে গৃহ হতে গৃহান্তরে ক্রমান্বয়ে ভিক্ষান্ন সংগ্রহ করতে করতে জনৈক আরামিকের গৃহে উপস্থিত হয়ে নির্দিষ্ট আসনে উপবেশন করলেন। সে সময়ে সেই আরামিকের কন্যা অন্য বালকদেরকে অলংকার এবং মালা দ্বারা সুশোভিত দেখে ‘আমাকে মালা দাও, আমাকে অলংকার দাও” এ বলে রোদন করছিল। আয়ুষ্মান পিলিন্দবৎস সেই আরামিকের পত্নীকে জিজ্ঞাসা করলেন, “কী হেতু এই বালিকা রোদন করছে?”</p>
<p>“ভন্তে, এই বালিকা অন্য বালকদেরকে অলংকার এবং মালা পরিহিত দেখে ‘আমাকে মালা দাও, আমাকে অলংকার দাও’ বলে রোদন করছে; কিন্তু ভন্তে, আমাদের ন্যায় দুর্গত (গরিব) লোক মালা এবং অলংকার কোথায় পাবে?”</p>
<p>তখন আয়ুষ্মান পিলিন্দবৎস একখানা তৃণের কুণ্ডলী নিয়ে সেই আরামিকের পত্নীকে বললেন, “ওহে, এই তৃণের কুণ্ডলীটি সেই বালিকার মস্তকে স্থাপন কর।” আরামিকের পত্নী সেই তৃণের কুণ্ডলীটি বালিকার মস্তকে স্থাপন করল। তখন তা অভিরূপা, মনোজ্ঞ, আনন্দ উৎপাদক সোনার নির্মিত মালার ন্যায় পরিণত হলো। তাদৃশ সোনার মালা রাজার অন্তঃপুরেও ছিল না। সেই সোনার মালাটি দেখে জনসাধারণ মগধরাজ শ্রেণিক বিম্বিসারকে বললেন, “দেব, অমুক আরামিকের গৃহে যেরূপ অভিরূপা, মনোজ্ঞ, প্রীতিদায়িনী সোনার মালা দেখেছি; তাদৃশ স্বর্ণমালা মহারাজের অন্তঃপুরেও নাই। সেই দুর্গত এরূপ স্বর্ণমালা কোথায় পাবে, নিশ্চয়ই চুরি করেছে।”</p>
<p>অতঃপর মগধরাজ শ্রেণিক বিম্বিসার সেই আরামিকের গৃহের সকলকে বন্দী করালেন। অন্য এক দিন আয়ুষ্মান পিলিন্দবৎস পূর্বাহ্ণ সময়ে বহির্গমনোপযোগী চীবর পরিধান করে পাত্র-চীবর (দোয়াজিক) লয়ে পিলিন্দবৎস গ্রামে ভিক্ষান্ন সংগ্রহে প্রবেশ করলেন। পিলিন্দবৎস গ্রামে ক্রমান্বয়ে ভিক্ষান্ন সংগ্রহ করতে করতে সেই আরামিকের গৃহে উপস্থিত হলেন; উপস্থিত হয়ে তাদেরকে না দেখে প্রতিবেশীকে জিজ্ঞাসা করলেন, “এই আরামিক গৃহের লোকজন কোথায় গেছে?”</p>
<p>“ভন্তে, সেই স্বর্ণমালার জন্যে রাজা তাদেরকে বন্দী করেছেন।”</p>
<p><a class='msdiv' id='msdiv621'></a>অতঃপর আয়ুষ্মান পিলিন্দবৎস মগধরাজ শ্রেণিক বিম্বিসারের প্রাসাদে উপস্থিত হলেন, উপস্থিত হয়ে নির্দিষ্ট আসনে উপবেশন করলেন। মগধরাজ শ্রেণিক বিম্বিসার আয়ুষ্মান পিলিন্দবৎসের নিকট উপস্থিত হয়ে আয়ুষ্মান পিলিন্দবৎসকে অভিবাদন করে একান্তে উপবেশন করলেন; একান্তে উপবিষ্ট মগধরাজ শ্রেণিক বিম্বিসারকে আয়ুষ্মান পিলিন্দবৎস বললেন, “মহারাজ, আরামিক গৃহের লোকদের বন্দী করিয়েছেন কেন?”</p>
<p>“ভন্তে, সেই আরামিকের গৃহে যেরূপ অভিরূপা, মনোজ্ঞ, আনন্দদায়িনী স্বর্ণমালা পাওয়া গিয়েছে, সেরূপ স্বর্ণমালা আমাদের অন্তঃপুরেও নাই। সেই দুর্গত এরূপ স্বর্ণমালা কোথায় পাবে, নিশ্চয়ই চুরি করে সংগ্রহ করেছে।”</p>
<p>তখন আয়ুষ্মান পিলিন্দবৎস “মগধরাজ শ্রেণিক বিম্বিসারের প্রাসাদ স্বর্ণময় হোক” এরূপ অধিষ্ঠান করলেন। বাস্তবিক তা স্বর্ণময় হয়ে গেল। “মহারাজ, আপনি এত অধিক স্বর্ণ কোথায় পেলেন?”</p>
<p>“ভন্তে, আমি এখন বুঝতে পারলাম আপনার ঋদ্ধিশক্তি প্রভাবেই সম্ভব হয়েছে।” এই বলে আরামিক গৃহের সকলকে মুক্তিদান করলেন।</p>
<p>মানুষেরা ‘আর্য পিলিন্দবৎস নাকি সপরিষদ রাজাকে অলৌকিক ঋদ্ধিপ্রাতিহার্য প্রদর্শন করেছেন’ এই ভেবে সন্তুষ্ট ও অতিপ্রসন্ন হয়ে আয়ুষ্মান পিলিন্দবৎসকে পঞ্চবিধ ভৈষজ্য দান করতে লাগলেন। যথা : ঘৃত, নবনীত, তৈল, মধু এবং গুড়। আয়ুষ্মান পিলিন্দবৎস স্বভাবত পঞ্চবিধ ভৈষজ্যলাভী ছিলেন। তিনি যা পেতেন তা পরিষদকে দিয়ে ফেলতেন। এতে তার পরিষদ দ্রব্যবহুল (সঞ্চয়ী) হয়ে পড়ল। তারা যা পেতেন তা মৃৎপাত্র এবং ঘট পূর্ণ করে সামলায়ে রাখতেন; পরিস্রাবন (জল ছাকার আধার বিশেষ) এবং থলীতে পূর্ণ করে জানালায় ঝুলায়ে রাখতেন। তা পরিস্রুত (নিঃসৃত, ক্ষরিত) হতে লাগল। এজন্যে বিহার ইঁদুরে পূর্ণ হয়ে গেল। জনসাধারণ বিহার পরিদর্শনে ভ্রমণ করার সময় এসব দেখে- ‘এই শাক্যপুত্রীয় শ্রমণরা তো দেখছি বিহারের ভেতরে গোলা বেঁধেছেন, যেন মগধরাজ শ্রেণিক বিম্বিসার!” এ বলে আন্দোলন নিন্দা ও প্রকাশ্যে ক্ষোভ প্রকাশ করতে লাগলেন। ভিক্ষুরা জনসাধারণের এই আন্দোলন, নিন্দা এবং প্রকাশ্যে দুর্নাম প্রচার শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বলে আন্দোলন নিন্দা ও ভর্ৎসনা করতে লাগলেন, “কেন ভিক্ষুরা এরূপ সঞ্চয়ী হবার চেষ্টা করছেন?” তখন সেই ভিক্ষুগণ ভগবানকে এ বিষয়ে জ্ঞাত করলেন। ভগবান জিজ্ঞাসা করলেন, “হে ভিক্ষুগণ, সত্যই কি ভিক্ষুরা এরূপ সঞ্চয়ে ব্যস্ত রয়েছে?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান তা নিতান্ত গর্হিত বলে তিরস্কার করে বললেন, “হে ভিক্ষুগণ, কী করে সেই মূর্খরা এরূপ সঞ্চয়ে নিজেদেরকে নিরত রাখতে পারল? ভিক্ষুগণ, তাদের এ প্রকারের লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এরূপে নানাভাবে তাদেরকে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর। তদ্ধেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='msdiv' id='msdiv622'></a>“যদি ভিক্ষু অসুস্থ হয়, তাহলে পীড়িতাবস্থায় পরিভোগ্য পাঁচ প্রকার ভৈষজ্য পরিভোগ করতে পারবে। যথা : ঘৃত, মাখন, তেল, নবনীত ও গুড়। এই পাঁচ প্রকার ভৈষজ্য প্রতিগ্রহণ করে সপ্তাহকাল পর্যন্ত নিজের নিকট জমা রাখতে পারবে। তবে, তদতিরিক্ত জমা রাখলে, ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv623'></a>‘যানি খো পন তানি গিলানানং ভিক্খূনং পটিসাযনীযানি ভেস্সজ্জানীতি’ বলতে পঞ্চবিধ ভৈষজ্যের মধ্যে ঘৃত বললে গরু, মহিষ, অজ প্রভৃতির; যেগুলোর মাংস কপ্পিয় (খাওয়ার যোগ্য), তেমন প্রাণীর দুগ্ধ হইতে উৎপন্ন ঘৃত।</p>
<p>‘নবনীত’ বলতে উক্ত প্রাণীর দুগ্ধ হতে উৎপন্ন মাখন।</p>
<p>‘তেলং’ বলতে তিলের তেল, সর্ষপ তেল, মধুক তেল, এর- (ভেরো গাছ হতে উৎপন্ন) তেল, বসা তেল ইত্যাদিকে বুঝায়।</p>
<p>‘মধু’ বলতে মক্ষিকা বা মৌমাছির মধু।</p>
<p>‘ফাণিতং’ বলতে ইক্ষু হতে উৎপন্ন গুড়কে বুঝায়।</p>
<p>‘তানি পটিগ্গহেত্বা সত্তাহপরমং সন্নিধিকারকং পরিভুঞ্জিতব্বানীতি’ বলতে ঘৃত, মাখন, তেল, মধু ও গুড় এই পঞ্চবিধ ভৈষজ্য প্রতিগ্রহণ করে সপ্তাহকাল পর্যন্ত পরিভোগ করা কর্তব্য।</p>
<p>‘তং অতিক্কামযতো নিস্সগ্গিযং হোতীতি’ বলতে সেই পঞ্চ ভৈষজ্য গ্রহণ করার পর সপ্তম দিবস অতিক্রম করে অষ্টম দিবসে অরুণোদয় হলে ‘নিস্সগ্গিয়’ আপত্তি হয়। তখন সেই পঞ্চ ভৈষজ্য সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই পঞ্চ ভৈষজ্য বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলাবে :</p>
<p>“ভন্তে, আমার এই ভৈষজ্য (ঘৃত, মাখন, তেল, মধু ও গুড়) সপ্তাহ অতিক্রান্ত হওয়ায় ‘নিস্সগ্গিয়’ অপরাধ হয়েছে। তাই আমি এই ভৈষজ্য সংঘের নিকট বিসর্জন করছি।”</p>
<p>সেই ভৈষজ্য বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত দ্রব্যগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই পঞ্চ ভৈষজ্য অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পঞ্চ ভৈষজ্য অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই ভৈষজ্য সপ্তাহ অতিক্রান্ত হওয়ায় ‘নিস্সগ্গিয়’ প্রাপ্ত হয়েছে। সেহেতু আমি এই ভৈষজ্য সংঘের নিকট বিসর্জন করছি।”</p>
<p>সেই ভৈষজ্য বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত মেষলোমগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই পঞ্চ ভৈষজ্য অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পঞ্চ ভৈষজ্য অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই ভৈষজ্য সপ্তাহ অতিক্রান্ত হওয়ায় ‘নিস্সগ্গিয়’ প্রাপ্ত হয়েছে। সেহেতু আমি এই ভৈষজ্য সংঘের নিকট বিসর্জন করছি।” তদ্ধেতু আমি এই ভৈষজ্য আয়ুষ্মানের কাছে বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। বিসর্জিত পঞ্চ ভৈষজ্য আপত্তিমুক্ত ভিক্ষুকে এভাবেই দিতে হবে :</p>
<p>“আমি এই ভৈষজ্য আয়ুষ্মানকে দিচ্ছি।”</p>
<p><a class='msdiv' id='msdiv624'></a>সপ্তাহ অতিক্রান্তে সপ্তাহাতিক্রান্ত হয়েছে ধারণায় ‘নিস্সগ্গিয় পাচিত্তিয়’ অপরাধ হয়। সপ্তাহ অতিক্রান্তে সপ্তাহ অতিক্রান্ত কি না সন্দেহ করলে ‘নিস্সগ্গিয় পাচিত্তিয়’ অপরাধ হয়। সপ্তাহাতিক্রান্তে সপ্তাহ অনাতিক্রান্ত ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠান না করে অধিষ্ঠান করেছি ধারণায় ‘নিস্সগ্গিয় পাচিত্তিয়’ অপরাধ হয়। বিসর্জন না করে বিসর্জন করেছি ধারণায় ‘নিস্সগ্গিয় পাচিত্তিয়’ অপরাধ হয়। অনষ্টে নষ্ট, অবিনষ্টে বিনষ্ট, অদগ্ধে দগ্ধ, অবিলুপ্তে বিলুপ্ত ধারণায় ‘নিস্সগ্গিয় পাচিত্তিয়’ অপরাধ হয়।</p>
<p>বিসর্জিত (সপ্তাহাতিক্রান্ত) ভৈষজ্য প্রতিলাভ করলেও তা আঘাতপ্রাপ্ত দেহের যেকোনো ক্ষত স্থানে মালিশ প্রলেপাদিতে ব্যবহার করতে পারবে না। খাদ্যরূপে গ্রহণ করতে পারবে না। শুধু প্রদীপ কিংবা রং (কাল) হিসেবে ব্যবহার করতে পারবে। এবং অপর ভিক্ষুর আঘাতপ্রাপ্ত দেহের ক্ষতস্থানে ব্যবহার করতে পারবে কিন্তু খাদ্য হিসেবে খাওয়া পারবে না।</p>
<p>সপ্তাহাতিক্রান্তে সপ্তাহাতিক্রান্ত ধারণায় ‘দুক্কট’ অপরাধ হয়। সপ্তাহ অনতিক্রান্তে অতিক্রান্ত কি না সন্দেহ করলে ‘দুক্কট’ অপরাধ হয়। সপ্তাহ অনতিক্রান্তে সপ্তাহ অনতিক্রান্ত ধারণায় কোনোরূপ অপরাধ হবে না।</p>
<p><a class='msdiv' id='msdiv625'></a>অনাপত্তি : সাতদিনের ভেতরে পুনঃ অধিষ্ঠান করলে বিসর্জন করলে নষ্ট হয়ে গেলে, পরিভোগ না করলে দগ্ধ হলে, নতুন করে গ্রহণে, বিশ্বাস করে গ্রহণে, অনুপসম্পন্নের হাত দিয়ে পুনরায় গ্রহণ করে পরিভোগ করলে ভিক্ষু মতিভ্রম হলে এবং আদিকর্মিকের ক্ষেত্রে অনাপত্তি।</p>
<p class='endsutta'>ভৈষজ্য সম্পর্কীত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
