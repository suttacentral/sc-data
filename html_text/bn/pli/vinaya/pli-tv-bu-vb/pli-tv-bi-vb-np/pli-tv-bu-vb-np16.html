<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np16' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১৬. মেষলোম বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv571'></a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক প্রদত্ত জেতবনারামে অবস্থান করছিলেন। সে সময়ে অন্যতর ভিক্ষু কোশল জনপদ দিয়ে শ্রাবস্তীতে যাওয়ার সময় পথের মধ্যে মেষলোম লাভ করেছিলেন। তখন উক্ত ভিক্ষু সেই মেষলোমগুলো উত্তরাসঙ্গ দিয়ে গাঁইট বেঁধে গমন করলেন। জনসাধারণ সেই ভিক্ষুকে দেখে এ বলে ঠাট্টা, বিদ্রূপ ও পরিহাস করতে লাগলেন, “ভন্তে, এটির মূল্য কত হয়েছে? এটির লভ্যাংশ কত হবে?” সেই ভিক্ষু সেই জনসাধারণ দ্বারা উপহাসিত হয়ে বিষন্ন হলেন, দুঃখিত হলেন। অতঃপর সেই ভিক্ষু শ্রাবস্তীতে গিয়ে যেই মেষলোমের গাঁইট দণ্ডায়মান অবস্থায় ফেলে রাখলেন। ভিক্ষুরা সেই ভিক্ষুকে এরূপ বললেন, “হে আবুসো, কী হেতু আপনি এই মেষলোমের গাঁইটটি দাঁড়ানো অবস্থায় ফেলে রাখলেন?”</p>
<p>“হে বন্ধুগণ, আমি এই মেষলোমের কারণে জনসাধারণ দ্বারা উপহাসিত হয়ে লজ্জা পেয়েছি।”</p>
<p>“হে আবুসো, আপনি এই মেষলোমগুলো কতদূর হতে এনেছেন?”</p>
<p>“বন্ধুগণ, তিন যোজনের অধিক দূর হতে এনেছি।”</p>
<p>তখন যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এ বলে নিন্দা, আন্দোলন ও প্রকাশ্যে বদনাম করতে লাগলেন, “এ কেমন হীনাচরণ যে, এই ভিক্ষু কী করে তিন যোজনের অধিক দূর হতে মেষলোমগুলো আনলেন?” অতঃপর সেই ভিক্ষুগণ উক্ত ভিক্ষুকে অনেকভাবে ভর্ৎসনা করে এ বিষয়ে বিস্তারিত ভগবানকে নিবেদন করলেন। ভগবান সেই ভিক্ষুকে ডেকে জিজ্ঞাসা করলেন, “হে ভিক্ষু, সত্যই কি তুমি তিন যোজনের অধিক দূর হতে মেষলোম এনেছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান সেই ভিক্ষুকে নিন্দা করে বললেন, “হে মূর্খ, এটি তোমার কেমন লোভযুক্ত হীনাচরণ যে, কী করে তুমি তিন যোজনের অধিক দূর হতে মেষলোম আনতে পারলে? তোমার এ প্রকারের আচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হতে পারে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এরূপে বহুপ্রকারে তাকে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্পর্কে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্পর্কে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর। সেহেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='msdiv' id='msdiv572'></a>“যদি কোনো ভিক্ষু দীর্ঘ পথ গমন কালে পথের মধ্যে মেষলোম প্রাপ্ত হয় (দান পেয়ে থাকে), তাহলে সে আকাঙ্ক্ষা (ইচ্ছা) করলে তা গ্রহণ করতে পারবে। গ্রহণ করার পর যদি কোনো বহনকারী বিদ্যমান না থাকে তবে সেই ভিক্ষু তা তিন যোজন পথ পর্যন্ত নিজ হস্তে বহন করতে পারবে। কিন্তু বহনকারীর অভাবে তা তিন যোজন অপেক্ষা অধিক পথ স্বহস্তে বহন করে নিয়ে গেলে, উক্ত ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p><a class='msdiv' id='msdiv573'></a>‘ভিক্খুনো পনেব অদ্ধানমগ্গপ্পটিপন্নস্সাতি’ বলতে ভিক্ষুর দীর্ঘ পথ গমনকালের সময়কে বুঝায়।</p>
<p>‘এলকলোমানি উপ্পজ্জেয্যুন্তি’ বলতে সংঘ, গণ (পরিষদ), জ্ঞাতি, মিত্র হতে দানপ্রাপ্ত কিংবা পাংশুকূলরূপে বা স্বীয় অর্থ দ্বারা উৎপন্ন মেষলোমকে বুঝায়।</p>
<p>‘আকঙ্খামানেনাতি’ অর্থে ভিক্ষু আকাঙ্ক্ষা বা ইচ্ছা করলে মেষলোমগুলো প্রতিগ্রহণ করতে পারবে।</p>
<p>‘পটিগ্গহেত্বা তিযোজনপরমং সহত্থা হরিতব্বনীতি’ বলতে মেষলোম গ্রহণ করার পর যদি বহনকারী কোনো লোক পাওয়া না যায়, তাহলে ভিক্ষু স্বহস্তে তিন যোজন পর্যন্ত বহন করে নিয়ে যেতে পারবে।</p>
<p>‘অসন্তে হারকেতি’ অর্থে স্ত্রীলোক বা পুরুষ; গৃহস্থ বা প্রব্রজিত যেকোনো একজন বাহক বিদ্যমান না থাকাকে বুঝায়।</p>
<p>‘ততো চে উত্তরি হরেয্য, অসন্তেপি হারকেপি’ বলতে তিন যোজন যাওয়ার পর বাহক বা অন্য লোক পাওয়া না গেলে ভিক্ষু যদি সেই লোমগুলো নিয়ে প্রথম পাদে তিন যোজন অতিক্রম করলে ‘দুক্কট’ আপত্তি হবে। দ্বিতীয় পাদ অতিক্রমে ‘নিস্সগ্গিয় পাচিত্তিয়’ অপরাধ হয়। তিন যোজনের ভেতরে স্থিত থেকে তিন যোজনের বাইরে লোমগুলো নিক্ষেপ করলেও ‘নিস্সগ্গিয় পাচিত্তিয়’ অপরাধ হয়। যদি কোনো যানের বা গাড়ির মালিক না জানে মতো মেষলোমগুলো গাড়িতে বা যানে তুলে দেয়, তিন যোজন অতিক্রম হলেই ভিক্ষুর ‘নিস্সগ্গিয় পাচিত্তিয়’ অপরাধ হবে। তখন ‘নিস্সগ্গিয়’ অপরাধপ্রাপ্ত সেই মেষলোমগুলো সংঘ, গণ (পরিষদ) বা একজন ভিক্ষুকে বিসর্জন করতে হবে।</p>
<p>হে ভিক্ষুগণ, এভাবেই মেষলোমগুলো বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই মেষলোমগুলো নিয়ে তিন যোজনের অধিক পথ অতিক্রম করায় আমি এই মেষলোমগুলো সংঘের নিকট বিসর্জন করছি।”</p>
<p>সেই পশমগুলো বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত পশমগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই পশমগুলো অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পশমগুলো অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষু কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই মেষলোমগুলো নিয়ে তিন যোজনের অধিক পথ অতিক্রম করায় আমি এই মেষলোমগুলো সংঘের নিকট বিসর্জন করছি।”</p>
<p>সেই পশমগুলো বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত মেষলোমগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই মেষলোমগুলো অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই মেষলোমগুলো অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই মেষলোমগুলো নিয়ে তিন যোজনের অধিক পথ অতিক্রম করায় ‘নিস্সগ্গিয়’ আপত্তি প্রাপ্ত হয়েছে। এ হেতু আমি এই মেষলোমগুলো আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। বিসর্জিত মেষলোমগুলো আপত্তিমুক্ত ভিক্ষুকে এভাবেই দিতে হবে :</p>
<p>“আমি এই মেষলোমগুলো আয়ুষ্মানকে দিচ্ছি।”</p>
<p><a class='msdiv' id='msdiv574'></a>মেষলোম নিয়ে তিন যোজনের অধিক পথ গমনে তিন যোজনের অধিক ধারণায় অতিক্রম করলে ‘নিস্সগ্গিয় পাচিত্তিয়’ আপত্তি হয়। মেষলোম নিয়ে তিন যোজনের অধিক পথ গমনে তিন যোজনের অধিক কি না সন্দেহবশত অতিক্রম করলেও ‘নিস্সগ্গিয় পাচিত্তিয়’ অপরাধ হয়। মেষলোম নিয়ে তিন যোজনের অধিক পথ গমনে তিন যোজনের কম ধারণায় অতিক্রম করলে ‘নিস্সগ্গিয় পাচিত্তিয়’ আপত্তি হয়।</p>
<p>মেষলোম নিয়ে তিন যোজনের কম পথ গমনে তিন যোজনের অধিক ধারণায় ‘দুক্কট’ অপরাধ হয়। মেষলোম নিয়ে তিন যোজনের কম পথ গমনে তিন যোজনের কম কি না সন্দেহবশত ‘দুক্কট’ আপত্তি হয়। তিন যোজনের কম পথ গমনে তিন যোজনের কম পথ ধারণায় কোনো প্রকার অপরাধ হয় না।</p>
<p><a class='msdiv' id='msdiv575'></a>অনাপত্তি : ভিক্ষু মেষলোম পেয়ে তিন যোজন পথ পর্যন্ত বহন করলে, ভিক্ষু মেষলোম লাভ করে তিন যোজনের কম পথ পর্যন্ত নিয়ে গেলে, মেষলোম পেয়ে তিন যোজনের পথ পর্যন্ত গিয়ে এক রাত্রি বাস করার পর পুনঃ তা নিয়ে গেলে, অপরের অধিকৃত ও পরিত্যাজ্য মেষলোমগুলো পুনঃ পেলে, অপরের দ্বারা নিয়ে গেলে এবং সুতাদি বেষ্টন করে বহন করে নিয়ে গেলে, ভিক্ষু যদি মতিভ্রষ্ট হয়ে তিন যোজনের অধিক পথ নিয়ে গেলে এবং আদিকর্মিকের ক্ষেত্রে অনাপিত্ত।</p>
<p class='endsutta'>মেষলোম বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
