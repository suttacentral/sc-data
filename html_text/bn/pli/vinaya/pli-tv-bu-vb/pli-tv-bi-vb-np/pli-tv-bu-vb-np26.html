<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np26' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২৬. সুতা যাচ্ঞা বিষয়ক শিক্ষাপদ</h1>
</header>
<h2>স্থান : রাজগৃহ</h2>
<p><a class='msdiv' id='msdiv636'></a>সে সময়ে বুদ্ধ ভগবান রাজগৃহ-নিকটবর্তী বেণুবনস্থ কলন্দক নিবাপে বাস করছিলেন। সে সময়ে ষড়বর্গীয় ভিক্ষুরা চীবর প্রস্তুত করার সময়ে বহু সুতা (সুত্তং) যাচ্ঞা করছিলেন। চীবর প্রস্তুত করতে গিয়ে দেখা গেল যে, বহু সুতা অবশিষ্ট থাকল। তখন ষড়বর্গীয় ভিক্ষুদের মনে এরূপ চিন্তা উদয় হলো : “বন্ধুগণ, আমরা অন্যদের নিকট হতে সুতা যাচ্ঞা করে তন্তবায়দের (তাঁতীদের) দ্বারা চীবর বয়ন করাব।” অতঃপর ষড়বর্গীয় ভিক্ষুরা অন্যদের নিকট হতে সুতা যাচ্ঞা করে তাঁতীদের দ্বারা চীবর বয়ন করাচ্ছিলেন। এরূপে চীবর বয়ন করাতে গিয়ে দেখা গেল যে, অনেক সুতা অবশিষ্ট থাকল। দ্বিতীয়বারও ষড়বর্গীয় ভিক্ষুরা অন্যদের নিকট হতে সুতা যাচ্ঞা করে তাঁতীদের দিয়ে চীবর বয়ন করাচ্ছিলেন। তখন এভাবে চীবর বয়ন করতে গিয়েও দেখা গেল যে, বহু সুতা বাকি থাকল। তৃতীয়বারও ষড়বর্গীয় ভিক্ষুরা অন্যদের নিকট হতে সুতা যাচ্ঞা করে তন্তুবায়দের দ্বারা চীবর বয়ন করাচ্ছিলেন। জনসাধারণ এ কারণে এ বলে আন্দোলন, নিন্দা ও প্রকাশ্যে ক্ষোভ প্রকাশ করছিলেন, “এ কেমন আসক্তিযুক্ত হীনাচরণ যে, কেন শাক্যপুত্রীয় শ্রমণগণ স্বয়ং সুতা যাচ্ঞা করে তন্তুবায়দের (তাঁতীদের) দ্বারা চীবর বয়ন করাচ্ছেন?”</p>
<p>ভিক্ষুরা সেই মানুষদের এরূপ নিন্দাবাদ, আন্দোলন ও ক্ষোভ প্রকাশ শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরা এ ব্যাপারে জানতে পেরে এ বলে নিন্দা, আন্দোলন ও প্রকাশ্যে দুর্নাম প্রচার করতে লাগলেন, “কেন ষড়বর্গীয় ভিক্ষুরা স্বয়ং সুতা যাচ্ঞা করে তাঁতীদের দিয়ে চীবর বয়ন করাচ্ছেন?” তখন সেই ভিক্ষুরা ভগবানকে এ বিষয়ে বিস্তারিত জ্ঞাত করলেন। ভগবান তাদেরকে ডেকে জিজ্ঞাসা করলেন, “হে ভিক্ষুগণ, সত্যই কি তোমরা নিজেরাই সুতা যাচ্ঞা করে তন্তুবায়দের দ্বারা চীবর বয়ন করাচ্ছ?”</p>
<p>তখন ষড়বর্গীয় ভিক্ষুরা বললেন, “হ্যাঁ ভগবান, তা সম্পূর্ণ সত্য বটে।”</p>
<p>অতঃপর ভগবান বুদ্ধ এটি নিতান্ত গর্হিত বলে প্রকাশ করে বললেন, “হে মূর্খগণ, এ কেমন হীন প্রকৃতি তোমাদের; কেন তোমরা নিজেরাই সুতা যাচ্ঞা করে তাঁতীদের দিয়ে চীবর বয়ন করাতে গেলে? তোমাদের এ ধরনের মন্দাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নে সহায়ক হবে।”</p>
<p>ভগবান তাদেরকে এভাবে নিন্দা ও ভর্ৎসনা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর। তদ্ধেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='msdiv' id='msdiv637'></a>“যদি কোনো ভিক্ষু গৃহীদের নিকট হতে স্বয়ং সুতা যাচ্ঞা করে তন্তুবায় (তাঁতী) দ্বারা চীবর বয়ন করায়, তাহলে সেই ভিক্ষু ‘নিস্সগ্গিয় পাচিত্তিয়’ অপরাধী হবে।”</p>
<p><a class='msdiv' id='msdiv638'></a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘সামন্তি’ অর্থে স্বয়ং যাচ্ঞা করে।</p>
<p>‘সুত্তং’ অর্থে ছয় প্রকার সুতাকে বুঝায়। যথা : ১. ক্ষৌম, ২. কার্পাস, ৩. কোশিক, ৪. কম্বল, ৫. শণ বল্কল দ্বারা নির্মিত এবং ৬. উক্ত পাঁচ প্রকার সুতাকে বুঝায়।</p>
<p>‘তন্তুবাযেহীতি’ বলতে তাঁতী দ্বারা বুনালে, প্রয়োগে প্রয়োগে ‘দুক্কট’ আপত্তি হবে। সেরূপে বুনিত চীবর প্রতিলাভে ‘নিস্সগ্গিয়’ অপরাধ হয়। তখন সেই অপরাধপ্রাপ্ত চীবর সংঘ, গণ বা একজন ভিক্ষুকে বিসর্জন করতে হবে।</p>
<p>হে ভিক্ষুগণ, এভাবেই সেই চীবরটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই ‘চীবর’ স্বয়ং সুতা যাচ্ঞা করে তাঁতীদের দ্বারা বয়ন করানো কারণে, ‘নিস্সগ্গিয়’ আপত্তি প্রাপ্ত হয়েছে। সেহেতু আমি এটি সংঘের নিকট বিসর্জন করছি।”</p>
<p>সেই আপত্তিপ্রাপ্ত চীবর বিসর্জন করার পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন অপরাধপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই ‘চীবর’ স্বয়ং সুতা যাচ্ঞা করে তাঁতীদের দ্বারা বয়ন করানোর কারণে, ‘নিস্সগ্গিয়’ আপত্তি প্রাপ্ত হয়েছে। সেহেতু আমি এটি সংঘের নিকট বিসর্জন করছি।”</p>
<p>সেই আপত্তিপ্রাপ্ত চীবর বিসর্জন করার পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই ‘চীবর’ স্বয়ং সুতা যাচ্ঞা করে তাঁতীদের দ্বারা বয়ন করানোর কারণে, ‘নিস্সগ্গিয়’ আপত্তি প্রাপ্ত হয়েছে। সেহেতু আমি এটি সংঘের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত চীবর আপত্তিমুক্ত ভিক্ষুকে এভাবেই দিতে হবে :</p>
<p>“আমি এই চীবরটি আয়ুষ্মানকে দিচ্ছি।”</p>
<p><a class='msdiv' id='msdiv639'></a>‘তাঁতী দ্বারা চীবর বয়ন করালে, চীবর বয়ন করা হয়েছে’ এরূপ ধারণায় ‘নিস্সগ্গিয় পাচিত্তিয়’ আপত্তি হয়। ‘তাঁতী দিয়ে চীবর বয়ন করালে, চীবর বয়ন করা হয়েছে কিনা’ এরূপ সন্দেহ করলে ‘নিস্সগ্গিয় পাচিত্তিয়’ আপত্তি হয়। ‘তাঁতী দ্বারা চীবর বয়ন করিয়ে, চীবর বয়ন করা হয়নি’ এরূপ ধারণায় ‘নিস্সগ্গিয় পাচিত্তিয়’ অপরাধ হয়।</p>
<p>‘তাঁতী দ্বারা চীবর বয়ন না করিয়ে, চীবর বয়ন করা হয়েছে’ এরূপ ধারণায় ‘দুক্কট’ অপরাধ হয়। ‘তাঁতী দ্বারা চীবর বয়ন না করিয়ে বয়ন করা হয়েছে কিনা’ এরূপ সন্দেহ করলে ‘দুক্কট’ অপরাধ হয়। ‘তাঁতী দ্বারা চীবর বয়ন না করালে, বয়ন করা হয়নি’ এরূপ ধারণায় কোনো অপরাধ হয় না।</p>
<p><a class='msdiv' id='msdiv640'></a>অনাপত্তি : চীবর সেলায়ের প্রয়োজন হলে, কটি ও অংশ বন্ধনী প্রস্তুত করলে পাত্রের থলি ও জল ছাঁকুনি তৈরি করলে নিজের জ্ঞাতিদের নিকটে ও নিমন্ত্রিতদের নিকটে চেয়ে নিলে, অপরের নিমিত্তে, নিজের ধন (অর্থ) দ্বারা নিলে, ভিক্ষু যদি উন্মাদ হয় এবং আদিকর্মিকের অপরাধ হয় না।</p>
<p class='endsutta'>সুতা যাচ্ঞা বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
