<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np11' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১১. রেশমমিশ্রিত কম্বলাদি বিষয়ক শিক্ষাপদ</h1>
</header>
<h2>স্থান : আলবী</h2>
<p><a class='msdiv' id='msdiv542'></a>সে সময়ে ভগবান বুদ্ধ আলবীর নিকটবর্তী অগ্গালব চৈত্যে বাস করছিলেন। সে সময়ে ষড়বর্গীয় ভিক্ষুরা তাঁতীদের নিকট উপস্থিত হয়ে এরূপ বললেন, “হে বন্ধুগণ, আপনারা একত্রে বহু রেশম প্রস্তুত করে আমাদেরকে দিন। আমরাও ইচ্ছানুযায়ী রেশম মিশ্রিত কম্বল, গালিচা ইত্যাদি তৈরি করব।” ষড়বর্গীয় ভিক্ষুদের এরূপ আচরণে সেই তাঁতীরা এ বলে আন্দোলন, নিন্দা ও প্রকাশ্যে বদনাম করতে লাগলেন, “এ কেমন লোভযুক্ত হীনাচরণ যে, কী করে এই শাক্যপুত্রীয় শ্রমণগণ আমাদের নিকট উপস্থিত হয়ে এরূপ বললেন, ‘হে বন্ধুগণ, আপনারা একসাথে বহু রেশম তৈরি করে আমাদেরকে দিন। আমরা নিজেরাও ইচ্ছানুসারে রেশম মিশ্রিত কম্বল, গালিচা প্রভৃতি প্রস্তুত করব; এটি আমাদের বড়ই অপ্রাপ্তি; বড়ই দুর্ভাগ্য যে, স্ত্রী-পুত্র ভরণ-পোষণের কারণে জীবিকা নির্বাহ করতে না পারলে আমরা এতগুলো গরিব মানুষ না খেয়ে মরতে হবে।”</p>
<p>ভিক্ষুরা সেই মানুষদের এরূপ নিন্দা, আন্দোলন ও প্রকাশ্যে বদনাম শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বলে নিন্দা, আন্দোলন ও প্রকাশ্যে তিরস্কার করতে লাগলেন, “এ কেমন লোভযুক্ত হীনাচরণ যে, কী করে ষড়বর্গীয় ভিক্ষুরা তাঁতীদের নিকট উপস্থিত হয়ে এরূপ বলতে পারলেন : ‘হে বন্ধুগণ, আপনারা একত্রে বহু রেশম প্রস্তুত করে আমাদেরকে দিন। আমরাও ইচ্ছানুযায়ী রেশম মিশ্রিত কম্বল, গালিচা ইত্যাদি তৈরি করব।” তখন সেই ভিক্ষুরা ষড়বর্গীয় ভিক্ষুদেরকে অনেকভাবে নিন্দা করে ভগবানকে এ বিষয়ে জ্ঞাত করলেন। ভগবান তাদেরকে ডেকে জিজ্ঞাসা করলেন, “হে ভিক্ষুগণ, সত্যই কি তোমরা তাঁতীদের নিকট গিয়ে এরূপ বলেছ : ‘হে বন্ধুগণ, আপনারা একত্রে বহু রেশম প্রস্তুত করে আমাদেরকে দিন। আমরাও ইচ্ছানুযায়ী রেশম মিশ্রিত কম্বল, গালিচা ইত্যাদি তৈরি করব।”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>তখন ভগবান এটি নিতান্ত গর্হিত বলে নিন্দা করে বললেন, “হে মূর্খগণ, কীরূপে তোমরা তাঁতীদের নিকট উপস্থিত হয়ে এরূপ বলতে পারলে? হে মূর্খগণ, তোমাদের এ ধরনের লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের কারণ হবে।”</p>
<p>ভগবান এভাবে বহুপ্রকারে নিন্দা করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতজনক। সেহেতু হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv543'></a>“যদি কোনো ভিক্ষু রেশমমিশ্রিত কম্বল, গালিচা প্রভৃতি নিজে তৈরি করলে কিংবা অন্যের দ্বারা তৈরি করালে, সেই ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p><a class='msdiv' id='msdiv544'></a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘সন্থতং’ অর্থে এটি বিস্তার করে কৃত, কিন্তু বুনিত নয়।</p>
<p>‘কারাপেয্যাতি’ বলতে যদি একটি মাত্র রেশমী সুতা মিশ্রিত করে তৈরি করলে বা করালে প্রয়োগে প্রয়োগে ‘দুক্কট’ আপত্তি হবে। এরূপে তৈরিকৃত কম্বল বা গালিচা প্রতিলাভে ‘নিস্সগ্গিয়’ আপত্তি প্রাপ্ত হয়।</p>
<p>তখন সেই ‘নিস্সগ্গিয়’ আপত্তিপ্রাপ্ত কম্বল বা গালিচা সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই সেই কম্বলটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই কম্বল রেশম মিশ্রিত করে প্রস্তুত করায় ‘নিস্সগ্গিয়’ প্রাপ্ত হয়েছে। অতএব এটি আমি সংঘের নিকট বিসর্জন করছি।”</p>
<p>কম্বল বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত কম্বলটি আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই কম্বল অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই কম্বলটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই কম্বল রেশম মিশায়ে প্রস্তুত করায় ‘নিস্সগ্গিয়’ আপত্তি প্রাপ্ত হয়েছে। তাই আমি এই কম্বলটি আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত কম্বল আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার বক্তব্য শ্রবণ করুন। এই কম্বল অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই কম্বলটি অমুক নামীয় ভিক্ষুকে দিতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>বন্ধু, আমার এই কম্বলটি রেশম মিশায়ে প্রস্তুত করায় ‘নিস্সগ্গিয়’ প্রাপ্ত হয়েছে। তাই এই কম্বলটি আয়ুষ্মানের নিকট বিসর্জন করছি :</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত কম্বলটি আপত্তিমুক্ত ভিক্ষুকে এভাবেই দিতে হবে :</p>
<p>“আমি এই কম্বল আয়ুষ্মানকে দিচ্ছি।”</p>
<p><a class='msdiv' id='msdiv545'></a>নিজের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। নিজের দ্বারা কৃত অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়। অপরের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। অপরের অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়।</p>
<p>অন্যের জন্য তৈরি করলে বা করালে ‘দুক্কট’ অপরাধ হয়। অন্যের নির্মিত (কম্বলাদি) নিজে লাভ করে পরিভোগ করলে ‘দুক্কট’ অপরাধ হয়।</p>
<p><a class='msdiv' id='msdiv546'></a>অনাপত্তি : শামিয়ানা প্রস্তুত করলে ভূমিতে বিছাতে পারে এমন সতরঞ্চ, পর্দা, লেপ, বালিশ তৈরি করলে ভিক্ষু উন্মাদ হয়ে করলে এবং আদিকর্মিকের অপরাধ হয় না।</p>
<p class='endsutta'>রেশমমিশ্রিত কম্বলাদি বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
