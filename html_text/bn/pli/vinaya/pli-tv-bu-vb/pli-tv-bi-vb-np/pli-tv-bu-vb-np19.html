<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np19' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১৯. টাকা-পয়সাদি ব্যবহার সম্পর্কীত শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv587'></a>সে সময়ে ভগবান বুদ্ধ শ্রাবস্তী-সন্নিধানে অনাথপিণ্ডিক কর্তৃক জেতবনারামে বাস করছিলেন। সে সময়ে ষড়বর্গীয় ভিক্ষুরা নানা প্রকার সোনা, রূপা, মণি, মুক্তা পরিবর্তন করে ব্যবসা-বাণিজ্যাদিতে নিযুক্ত হলেন এবং বিবিধ প্রকার মুদ্রা, টাকা-পয়সা, সিকি, আধুলি ব্যবহার করছিলেন। জনসাধারণ এটি জ্ঞাত হয়ে এ বলে নিন্দা, আন্দোলন ও প্রকাশ্যে বদনাম প্রচার করে বলতে লাগলেন, “এ কেমন আসক্তিযুক্ত হীনাচরণ যে, কেন শাক্যপুত্রীয় শ্রামণগণ নানা প্রকার মণি-মুক্তা, সোনা-রূপা পরিবর্তন করে ব্যবসা-বাণিজ্যাদিতে নিযুক্ত রয়েছেন? কেনই বা বিবিধ প্রকার মুদ্রা, টাকা-পয়সা, সিকি, আধুলি ব্যবহার করছেন? যেন কামভোগী গৃহী!” ভিক্ষুরা সেই জনসাধারণের এরূপ নিন্দা, আন্দোলন ও প্রকাশ্যে দুর্নাম প্রচার শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ ব্যাপারে জ্ঞাত হয়ে এ বলে নিন্দা, আন্দোলন ও প্রকাশ্যে তিরস্কার করতে লাগলেন, “কেন ষড়বর্গীয় ভিক্ষুরা বিবিধ প্রকার সোনা-রূপা, মণি-মুক্তা পরিবর্তন করে ব্যবসা-বাণিজ্যে নিয়োজিত রয়েছেন? কেনই বা তারা নানা প্রকার মুদ্রা, টাকা-পয়সাদি ব্যবহার করছেন?” তখন সেই ভিক্ষুরা ষড়বর্গীয় ভিক্ষুদের অনেকভাবে ভর্ৎসনা করে ভগবানকে এ বিষয়ে বিস্তারিত নিবেদন করলেন। ভগবান তাদেরকে জিজ্ঞাসা করলেন, “হে ভিক্ষুগণ, সত্যই কি তোমরা নানা প্রকার মণি-মুক্তা, সোনা-রূপা পরিবর্তন করে ব্যবসা-বাণিজ্য করছো এবং বিবিধ প্রকার মুদ্রা, টাকা-পয়সাদি ব্যবহার করছ?”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>তখন ভগবান এটি নিতান্ত গর্হিত বলে ভর্ৎসনা করে বললেন, “হে মূর্খগণ, কেন তোমরা বিবিধ প্রকার সোন-রূপা, মণি-মুক্তা পরিবর্তন করে ব্যবসা-বাণিজ্যাদিতে নিযুক্ত হতে পারলে? এবং কেনই বা তোমরা নানা প্রকার মুদ্রা, টাকা-পয়সা ব্যবহারে নিজেদেরকে নিয়োজিত করলে? তোমাদের এ রকম আসক্তিযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নে সহায়ক হবে।”</p>
<p>তখন ভগবান ষড়বর্গীয় ভিক্ষুদেরকে এভাবে অনেক প্রকারে নিন্দা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত হিতকর। সে কারণে হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv588'></a>“যদি কোনো ভিক্ষু বিবিধ প্রকার সোনা-রূপা, মণি-মুক্তা বিনিময় করে ব্যবসা-বাণিজ্যাদিতে নিয়োজিত থাকে; তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv589'></a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘নানপ্পকারকং’ বলতে কৃত (নির্মিত), অকৃত (অনির্মিত) এবং কৃতাকৃতকে বুঝায়। এখানে ‘কৃত’ বলতে শির, গ্রীবা, হস্ত-পদ এবং কোমর, দেহের এই পঞ্চবিধ অংশের উপযোগী করে নির্মিত অলংকারকে বুঝায়। আর ‘অকৃত’ বলতে ঘন, জমাট, কঠিন, ভারী যা দ্বারা কোনো প্রকার অলংকার নির্মিত হয় নাই, তেমন সোনা বা রূপা, মণি বা মুক্তাকে বুঝায়। এবং ‘কৃতাকৃত’ বলতে বর্ণিত উভয় প্রকারকে বুঝায়।</p>
<p>‘রূপিযং’ বলতে সোনা-রূপা, সোনা-নির্মিত মোহর (মুদ্রা), রূপা-নির্মিত মুদ্রা, আধুলি, সিকি. দুয়ানি, বিবিধ প্রকার পয়সা এবং মণি-মুক্তাসমূহের মধ্যে বেলুরিয়, শঙ্খ, শিলা, প্রবাল, লোহিতঙ্ক প্রভৃতিকে বুঝায়। মুদ্রার মধ্যে প্রচলিত টাকা-পয়সা, লৌহ-নির্মিত মুদ্রা, কাঠ-নির্মিত মুদ্রা এবং লাক্ষ্মা বা গালা দ্বারা নির্মিত মুদ্রাও অন্তর্গত। তবে যেকোনো দেশে যেকোনো কালে উক্ত প্রকারের টাকা-পয়সা তৈরি হলে, তৎসমস্তই ভিক্ষু-শ্রামণদের পক্ষে গ্রহণ, স্পর্শ ও ব্যবহার করা অযোগ্য।</p>
<p>‘সমাপজ্জেয্যাতি’ বলতে পূর্বে বর্ণিত ‘কৃত’ বস্তু নির্মিত শির, গলাচির অলংকার দ্বারা ‘কৃত’ বস্তু বিনিময় করলে ‘নিস্সগ্গিয় পাচিত্তিয়’ আপত্তি হয়। ‘কৃত’ বস্তু দ্বারা ‘অকৃত’ বস্তু (যেই সোনা-রূপাদি দ্বারা কোনো প্রকার অলংকার তৈরি করা হয় নাই) বিনিময় করলে ‘নিস্সগ্গিয় পাচিত্তিয়’ অপরাধ হবে। ‘কৃত’ বস্তু দ্বারা ‘কৃতাকৃত’ বস্তু বিনিময় করলে ‘নিস্সগ্গিয় পাচিত্তিয়’ অপরাধ হবে। ‘অকৃত’ বস্তু দ্বারা ‘অকৃত’ বস্তু বিনিময় করলে ‘নিস্সগ্গিয় পাচিত্তিয়’ অপরাধ হবে। ‘অকৃত’ বস্তু দ্বারা ‘কৃতাকৃত’ বস্তু বিনিময় করলে ‘নিস্সগ্গিয় পাচিত্তিয়’ অপরাধ হবে। ‘কৃতাকৃত’ বস্তু দ্বারা ‘কৃত’ বস্তু বিনিময় কররে ‘নিস্সগ্গিয় পাচিত্তিয়’ অপরাধ হবে। ‘কৃতাকৃত’ বস্তু দ্বারা ‘অকৃত’ বস্তু বিনিময় করলে ‘নিস্সগ্গিয় পাচিত্তিয়’ অপরাধ হবে। ‘কৃতাকৃত’ বস্তু দ্বারা ‘কৃতাকৃত’ বস্তু বিনিময় করলে ‘নিস্সগ্গিয় পাচিত্তিয়’ অপরাধ হয়। ‘নিস্সগ্গিয় পাচিত্তিয়’ অপরাধপ্রাপ্ত বস্তু সংঘের মধ্যে বিসর্জন করতে হবে। হে ভিক্ষুগণ, এভাবেই বিসর্জন করতে হবে :</p>
<p>তখন অপরাধপ্রাপ্ত ভিক্ষু সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে : “ভন্তে, আমি নানা প্রকার সোন-রূপা, মণি-মুক্তা বিনিময় করে ব্যবসা-বাণিজ্যে নিয়োজিত রয়েছি। এগুলো সোনা-রূপা, মণি-মুক্তা আমার পক্ষে বিসর্জনযোগ্য। সেহেতু আমি এগুলো সংঘের নিকট বিসর্জন করছি।”</p>
<p>বিসর্জন করার পর আপত্তি দেশনা (প্রকাশ) করতে হবে। সুদক্ষ ও সমর্থবান ভিক্ষু দ্বারা অপরাধ প্রতিগ্রহণ করাবে। যদি সেস্থানে কোনো সেবক বা সংঘ সেবাকারী কোনো উপাসক আগমন করে, তাহলে তাকে এরূপ বলতে হবে : “হে বন্ধু, আপনি এ সর্ম্পকে জ্ঞাত হোন।” যদি সে বলে যে, ‘ভন্তে, আমি এগুলো বিনিময় করে কিছু এনে দেব কি?” তখন কিন্তু এরূপ বলতে পারবে না- ‘এটি এনে দাও।” তবে কপ্পিয়যোগ্য দ্রব্যের মধ্যে ঘৃত, তেল, মধু ও গুড় আনয়নের জন্যে আদেশ দিতে পারবে। যদি সেই ব্যক্তি সেই বস্তুর পরিবর্তে পূর্বে বর্ণিত কপ্পিয়যোগ্য দ্রব্য এনে সোন-রূপা বিনিময়কারীর নিকট রেখে যায়, তাহলে তার নিকট হতে এনে সেগুলো পরিভোগ করতে পারবে। এরূপে তা পাওয়া গেলে উত্তম; আর যদি পাওয়া না যায়, তবে তাকে এরূপ বলতে হবে : “হে বন্ধু, আপনি এটি ত্যাগ করুন।” যদি সে তা ত্যাগ করে উত্তম, আর যদি তাও ত্যাগ না করে, তাহলে এই পঞ্চাঙ্গসম্পন্ন ভিক্ষুকে সোনা-রূপা বর্জনকারী হিসেবে মনোনীত করবে, যথা : ১. যেই ভিক্ষু ছন্দগামী নয়, ২. দ্বেষগামী নয়, ৩. মোহগামী নয়, ৪. ভয়গামী নয় এবং ৫. কোনটি বর্জন করতে হবে আর কোনটি বর্জন করতে হবে না সে বিষয়ে সুদক্ষ।</p>
<p>হে ভিক্ষুগণ, এভাবেই মনোনীত করতে হবে, প্রথমে (পূর্বোক্ত গুণসম্পন্ন) ভিক্ষুর মত নিবে। মত নিয়ে দক্ষ ও সমর্থবান ভিক্ষু দ্বারা সংঘকে এই প্রস্তাব জ্ঞাপন করতে হবে :</p>
<p><a class='msdiv' id='msdiv590'></a>প্রজ্ঞপ্তি : মাননীয় সংঘ, আমার প্রস্তাব শ্রবণ করুন। যদি সংঘ ন্যায়সঙ্গত মনে করেন, তাহলে সংঘ অমুক ভিক্ষুকে সোনা-রূপা বর্জনকারী হিসেবে মনোনীত করতে পারেন। এটিই জ্ঞপ্তি।</p>
<p>অনুশ্রবণ : মাননীয় সংঘ, আমার প্রস্তাব শ্রবণ করুন। সংঘ অমুক নামীয় ভিক্ষুকে সোনা-রূপা বর্জনকারী হিসেবে মনোনীত করেছেন, সেই ভিক্ষুকে সোনা-রূপা বর্জনকারী হিসেবে মনোনীত করা যেই আয়ুষ্মান যথাযথ বলে মনে করেন, তিনি মৌন থাকবেন এবং যিনি যথাযথ বলে মনে করবেন না, তিনি তার বক্তব্য ভাষায় প্রকাশ করবেন।</p>
<p>ধারণা : সংঘ অমুক নামীয় ভিক্ষুকে সোনা-রূপা বর্জনকারী হিসেবে মনোনীত করলেন। মাননীয় সংঘ এই প্রস্তাব ন্যায়সঙ্গত বলে মনে করেন বিধায় নীরব রয়েছেন, আমি এরূপ ধারণা করছি।</p>
<p>সেই মনোনীত ভিক্ষু চোখ বন্ধ করে সেই সোনা-রূপা নিক্ষেপ করতে হবে। যদি চোখ বন্ধ না করে নিক্ষেপ করে, তাহলে তার ‘দুক্কট’ আপত্তি হবে।</p>
<p><a class='msdiv' id='msdiv591'></a>সোনা-রূপা ও মণি-মুক্তাকে সোনা-রূপা ও মণি-মুক্তা ধারণায় বিনিময় করলে ‘নিস্সগ্গিয় পাচিত্তিয়’ অপরাধ হয়। সোনা-রূপা ও মণি-মুক্তাকে সোনা-রূপা ও মণি-মুক্তা কি না সন্দেহবশত বিনিময় করলে ‘নিস্সগ্গিয় পাচিত্তিয়’ আপত্তি হয়। সোনা-রূপা ও মণি-মুক্তাকে সোনা-রূপা ও মণি-মুক্তা নয় বলে ধারণায় বিনিময় করলে ‘নিস্সগ্গিয় পাচিত্তিয়’ অপরাধ হয়। সোনা-রূপা ও মণি-মুক্তাকে সোনা-রূপা ও মণি-মুক্তা কি না সন্দেহবশত সেরূপ বস্তু বিনিময় করলে ‘নিস্সগ্গিয় পাচিত্তিয়’ আপত্তি হয়। সোনা-রূপা ও মণি-মুক্তা নয় এমনকে সোনা-রূপা ও মণি-মুক্তা নয় ধারণায় সেরূপ বস্তু বিনিময় করলে ‘নিস্সগ্গিয় পাচিত্তিয়’ অপরাধ হয়।</p>
<p>যা সোনা-রূপা ও মণি-মুক্তা নয়, তা সোনা-রূপা ও মণি-মুক্তা ধারণায় ‘দুক্কট’ অপরাধ হয়। সোনা-রূপা ও মণি-মুক্তা নয় এমনকে সোনা-রূপা ও মণি-মুক্তা কি না সন্দেহ করলে ‘দুক্কট’ অপরাধ হয়। সোনা-রূপা ও মণি-মুক্তা নয় এমনকে সোনা-রূপা ও মণি-মুক্তা নয় বলে ধারণায় ‘দুক্কট’ অপরাধ হয়।</p>
<p><a class='msdiv' id='msdiv592'></a>অনাপত্তি : যদি ভিক্ষু উন্মাদগ্রস্ত হয় এবং আদিকর্মিক হলে কোনো প্রকার অপরাধ হয় না।</p>
<p class='endsutta'>টাকা-পয়সাদি ব্যবহার সম্পর্কীত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
