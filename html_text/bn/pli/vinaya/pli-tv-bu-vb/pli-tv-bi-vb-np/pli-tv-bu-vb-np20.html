<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np20' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>২০. ক্রয়-বিক্রয় বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv593'></a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক নির্মিত জেতবনারামে অবস্থান করছিলেন। সে সময়ে শাক্যপুত্র আয়ুষ্মান উপনন্দ চীবরকর্মে (চীবর সেলাই ইত্যাদি কার্যে) খুব পটু ছিলেন। তিনি পুরাতন বস্ত্র দ্বারা সঙ্ঘাটি তৈরি করে তা উত্তমরূপে রং দিয়ে সুরঞ্জিত করে পারূপন (পরিধান) করতেন। অনন্তর অন্যতর পরিব্রাজক মহার্ঘ বস্ত্র পরিধান করে যেখানে আয়ুষ্মান উপনন্দ সেখানে উপস্থিত হয়ে আয়ুষ্মান উপনন্দকে এরূপ বললেন, “হে বন্ধু, আপনার এই সঙ্ঘাটি খুবই সুন্দর, আমার এই বস্ত্র দ্বারা পরিবর্তন করে আপনার সঙ্ঘাটি আমাকে দিন।” “হে বন্ধু, আপনি কি এটি সত্য বলছেন?”</p>
<p>“হ্যাঁ বন্ধু, সত্য বলছি।”</p>
<p>তখন সেই পরিব্রাজক “হে বন্ধু, এই নিন” বলে নিজের সেই মহার্ঘ বস্ত্রটি আয়ুষ্মান উপনন্দকে দিলেন। পরিব্রাজক আয়ুষ্মান উপনন্দের সেই সঙ্ঘাটি পরিধান করে পরিব্রাজকারামের দিকে প্রস্থান করলেন। পরিব্রাজকেরা সেই পরিব্রাজককে এরূপ জিজ্ঞেস করলেন, “হে বন্ধু, আপনার এই সঙ্ঘাটি অতি সুন্দর, এটি কোথা হতে লাভ করলেন?”</p>
<p>“হে বন্ধুগণ, আমার উক্ত বস্ত্র দ্বারা পরিবর্তন করে এটি নিয়েছি।”</p>
<p>তখন সেই পরিব্রাজকরা বললেন, “হে বন্ধু, এই সঙ্ঘাটি কত দীর্ঘদিন ধরে টেকসই হবে? আপনার সেই মহার্ঘ বস্ত্রই এটির চেয়ে উত্তম।” অতঃপর সেই পরিব্রাজক ‘এই পরিব্রাজকরা সত্যই বলেছেন’ এরূপ মনে করে যেখানে আয়ুষ্মান উপনন্দ সেখানে উপস্থিত হয়ে আয়ুষ্মান উপনন্দকে বললেন, “হে বন্ধু, আপনি আপনার সঙ্ঘাটি নিন; আমার বস্ত্রটি আমাকে দিন।”</p>
<p>তখন আয়ুষ্মান উপনন্দ বললেন, “হে বন্ধু, আপনি এটি কী করছেন তা জানেন কি? আমি এইটি আপনাকে দিতে পারবো না।”</p>
<p>অনন্তর সেই পরিব্রাজক এ বলে আন্দোলন, নিন্দা ও প্রকাশ্যে দুর্নাম প্রচার করে বলতে লাগলেন, “এ কেমন লোভযুক্ত হীনাচরণ যে, গৃহীরা যদি গৃহীদের অভাব-অনটনের সময়ে একে অন্যকে দিতে পারেন; প্রব্রজিত হয়েও কেন প্রব্রজিতকে দিতে পারবে না?” ভিক্ষুরা সেই পরিব্রাজকের এরূপ নিন্দা, আন্দোলন ও প্রকাশ্যে ক্ষোভ প্রকাশ করতে শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বিষয়ে জানতে পেরে এ বলে নিন্দা, আন্দোলন ও প্রকাশ্যে তিরস্কার করতে লাগলেন, “এ কেমন লোভযুক্ত অন্যায় আচরণ যে, কেন আয়ুষ্মান উপনন্দ পরিব্রাজকের সঙ্গে ক্রয়-বিক্রয়ে নিযুক্ত হলেন?” তখন সেই ভিক্ষুরা আয়ুষ্মান উপনন্দকে এরূপে বহুভাবে ভর্ৎসনা করে ভগবানকে এ ব্যাপারে সবিস্তারে নিবেদন করলেন। ভগবান আয়ুষ্মান উপনন্দকে জিজ্ঞাসা করলেন, “হে ভিক্ষু, এটি কি সত্য যে, তুমি নাকি পরিব্রাজকের সঙ্গে ক্রয়-বিক্রয়ে নিয়োজিত হয়েছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান এটি নিতান্ত গর্হিত বলে প্রকাশ করে বললেন, “হে মোঘপুরুষ, কী করে তুমি পরিব্রাজকের সাথে ক্রয়-বিক্রয়ে লিপ্ত হতে পারলে? তোমার এ প্রকারের লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এভাবে বহুপ্রকারে তাকে তিরস্কার করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্পর্কে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্পর্কে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত মঙ্গলজনক। তদ্ধেতু হে ভিক্ষু, আমি এই শিক্ষাপদ নির্দেশ করছি :</p>
<p><a class='msdiv' id='msdiv594'></a>“যদি কোনো ভিক্ষু বিবিধ প্রকার ক্রয়-বিক্রয় কার্যে নিয়োজিত থাকে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv595'></a>‘যো পনাতি’ অর্থে যা যেরূপ,… অথবা মধ্যম ইত্যাদি ভিক্ষুকে বুঝায়।</p>
<p>‘ভিক্খূতি’ বলতে ভিক্ষান্নজীবী ভিক্ষু,… জ্ঞপ্তি চতুর্থ কর্মবাক্য দ্বারা উপসম্পদাপ্রাপ্ত ভিক্ষুকে বুঝায়। এস্থলে এই অর্থেই ভিক্ষু অভিপ্রেত।</p>
<p>‘নানপ্পকারকং’ বলতে চীবর, পিণ্ডপাত, শয্যাসন, ওষুধাদি পথ্য এমনকি চূর্ণপিণ্ড, দন্তকাষ্ঠ এবং অবুনানো সুতা প্রভৃতি কপ্পিয়দ্রব্য বশে বিবিধ প্রকারকে বুঝায়।</p>
<p>‘কযবিক্কযং সমাপজ্জেয্যাতি’ বলতে কপ্পিয় হোক, অকপ্পিয় হোক যেকোনো দ্রব্য ‘এটি দ্বারা এটি পরিবর্তন কর’ ‘এটি দ্বারা এটি বিনিময় কর’ ইত্যাদি প্রকারে এক বস্তু দ্বারা অন্য বস্তু পরিবর্তন, বিনিময় বা ক্রয়-বিক্রয় করলে ‘দুক্কট’ অপরাধ হয়। যখন নিজের দ্রব্য পরের হস্তে গত হয় এবং পরের দ্রব্য নিজের হস্তে আসে, তখনই ক্রয়-বিক্রয় কিংবা পরিবর্তন, বিনিময়জনিত ‘নিস্সগ্গিয়’ অপরাধ হয়। তখন সেই অপরাধ প্রাপ্ত দ্রব্য সংঘ, গণ বা একজন ভিক্ষুর নিকট বিসর্জন করতে হবে।</p>
<p>হে ভিক্ষুগণ, এভাবেই অপরাধপ্রাপ্ত দ্রব্য বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলাবে :</p>
<p>“ভন্তে, আমি নানাপ্রকার ক্রয়-বিক্রয়কার্যে নিযুক্ত হয়েছি। আমার এই দ্রব্য বিসর্জনযোগ্য। তদ্ধেতু আমি এই দ্রব্য সংঘের নিকট বিসর্জন করছি।”</p>
<p>সেই দ্রব্য বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত দ্রব্যগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই অপরাধপ্রাপ্ত দ্রব্য অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই অপরাধপ্রাপ্ত দ্রব্য অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমি বিবিধ প্রকার ক্রয়-বিক্রয়কার্যে লিপ্ত হয়েছি। আমার এই দ্রব্য বিসর্জনযোগ্য। সে কারণে আমি এই দ্রব সংঘের নিকট বিসর্জন করছি।”</p>
<p>সেই দ্রব্য বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত দ্রব্যগুলো আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই অপরাধপ্রাপ্ত দ্রব্য অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই অপরাধপ্রাপ্ত দ্রব্য অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমি নানা প্রকার ক্রয়-বিক্রয়কার্যে নিয়োজিত হয়েছি। আমার এই দ্রব্য বিসর্জনযোগ্য। তদ্ধেতু আমি এই দ্রব্য আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। বিসর্জিত দ্রব্য আপত্তিমুক্ত ভিক্ষুকে এভাবেই দিতে হবে :</p>
<p>“আমি এই দ্রব্য আয়ুষ্মানকে দিচ্ছি।”</p>
<p><a class='msdiv' id='msdiv596'></a>বিবিধ প্রকার ক্রয়-বিক্রয়ে, ক্রয়-বিক্রয় ধারণায় ‘নিস্সগ্গিয় পাচিত্তিয়’ অপরাধ হয়। ক্রয়-বিক্রয়ে, ক্রয়-বিক্রয় কি না সন্দেহ করলে ‘নিস্সগ্গিয় পাচিত্তিয়’ অপরাধ হয়। ক্রয়-বিক্রয়ে, ক্রয়-বিক্রয় নয় ধারণায় ‘নিস্সগ্গিয় পাচিত্তিয় আপরাধ হয়।</p>
<p>ক্রয়-বিক্রয় নয় অথচ ক্রয়-বিক্রয় ধারণায় ‘দুক্কট’ অপরাধ হয়। যা ক্রয়-বিক্রয় নয় তা ক্রয়-বিক্রয় কি না সন্দেহ হলে ‘দুক্কট’ অপরাধ হয়। ক্রয়-বিক্রয় নয় এমনকে ক্রয়-বিক্রয় নয় ধারণায় কোনো প্রকার অপরাধ হয় না।</p>
<p><a class='msdiv' id='msdiv597'></a>অনাপত্তি : দ্রব্যের দাম জিজ্ঞাসা করলে কপ্পিয়কারককে বললে, ‘আমার কাছে এই এই বস্তু আছে, এই বস্তুর দরকার আছে কি’ এরূপ প্রকাশ করলে ভিক্ষু উন্মাদ হলে এবং আদিকর্মিকের ক্ষেত্রে কোনোরূপ অপরাধ হয় না।</p>
<p class='endsutta'>ক্রয়-বিক্রয় বিষয়ক শিক্ষাপদ সমাপ্ত</p>
<p>তস্সুদ্দান/স্মারক গাথা</p>
<p>কৌশিক, শুদ্ধ দুইভাগে, ষড় বৎসর, বসার মাদুরে,</p>
<p>দ্বিবিধ লোম, প্রতিগ্রহণে আর উভয়ে, বিবিধ প্রকারে।</p>
<p class='endchapter'>কোশিয় বর্গ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
