<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np14' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>কোসিয় বর্গ</li>
</ul>
<h1>১৪. নতুন সন্থত-বস্ত্র নির্মাণ বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv557'></a>সে সময়ে ভগবান বুদ্ধ শ্রাবস্তী-সমীপে অনাথপিণ্ডিক কর্তৃক প্রদত্ত জেতবনারামে অবস্থান করছিলেন। সে সময়ে ভিক্ষুরা প্রতি বৎসরে নতুন সন্থত-বস্ত্র নির্মাণ করাচ্ছিলেন। তারা এরূপে সর্বদা যাচ্ঞাবহুল ও বিজ্ঞপ্তিবহুল হয়ে বিচরণ করছিলেন, “আমাদেরকে পশম (লোম) দিন, পশম আমাদের প্রয়োজন।” ভিক্ষুদের এ প্রকার আচরণ দেখে জনসাধারণ এ বলে আন্দোলন, নিন্দা ও প্রকাশ্যে ক্ষোভ প্রকাশ করতে লাগলেন, “এটি কোন ধরনের লোভযুক্ত হীনাচরণ যে, শাক্যপুত্রীয় শ্রমণগণ প্রতি বৎসর নতুন সন্থত-বস্ত্র প্রস্তুত করাচ্ছেন? উনারা কেনই বা এরূপে সর্বদা যাচ্ঞাবহুল ও বিজ্ঞপ্তিবহুল হয়ে বিচরণ করছেন, “আমাদেরকে লোম দিন, আমাদের লোম প্রয়োজন।’ আমাদের তৈরি সন্থত-বস্ত্রগুলো পাঁচ, ছয় বৎসর পর্যন্ত কোনোরূপ নষ্ট হয় না, কিন্তু উনারা বালক না হয়েও যেন বালকের ন্যায় সন্থত-বস্ত্রে মল-মূত্র ত্যাগ করছেন; ইঁদুরের ন্যায় খাচ্ছেন।”</p>
<p>ভিক্ষুরা সেই জনসাধারণের এরূপ নিন্দা, আন্দোলন ও প্রকাশ্যে ক্ষোভ প্রকাশ করতে শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বলে আন্দোলন, নিন্দা ও প্রকাশ্যে বদনাম করতে লাগলেন, “এটি কেমন আচরণ যে, ভিক্ষুরা প্রতি বৎসর নতুন সন্থত-বস্ত্র প্রস্তুত করাচ্ছেন? কেনই বা এরূপ যাচ্ঞাবহুল ও বিজ্ঞপ্তিবহুল হয়ে বিচরণ করবেন, “আমাদেরকে পশম দিন; আমাদের পশম প্রয়োজন।” তখন সেই ভিক্ষুরা তাদেরকে বহুভাবে নিন্দা করে ভগবানকে এ বিষয়ে সবিস্তারে জ্ঞাত করলেন। ভগবান সেই ভিক্ষুদেরকে ডেকে জিজ্ঞেস করলেন, “হে ভিক্ষুগণ, এটি কি সত্য যে, তোমরা প্রতি বৎসর নতুন সন্থত-বস্ত্র প্রস্তুত করাচ্ছ? এবং এরূপে যাচ্ঞাবহুল ও বিজ্ঞপ্তিবহুল হয়ে বিচরণ করছ, “আমাদেরকে লোম দিন, আমাদের লোম দরকার।”</p>
<p>“হ্যাঁ ভগবান, তা সম্পূর্ণ সত্য বটে।”</p>
<p>অনন্তর ভগবান এটি নিতান্ত গর্হিত বলে প্রকাশ করে নিন্দা করে বললেন, “হে মোঘপুরুষগণ, কেন তোমরা প্রতিবৎসর নতুন সন্থত-বস্ত্র নির্মাণ করাচ্ছ? এবং কেনই বা এরূপ যাচ্ঞাবহুল ও বিজ্ঞপ্তিবহুল হয়ে বিচরণ করছ- ‘আমাদেরকে পশম দিন, আমাদের পশম প্রয়োজন।’ হে মূর্খগণ, তোমাদের এ প্রকার লোভযুক্ত হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এভাবে অনেক প্রকারে তাদেরকে তিরস্কার করে চপলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্পর্কে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্পর্কে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। সেহেতু হে ভিক্ষুগণ, আমি এই শিক্ষাপদ নির্দেশ করছি :</p>
<p><a class='msdiv' id='msdiv558'></a>“যেকোনো ভিক্ষু নতুন সন্থত-বস্ত্র প্রস্তুত করিয়ে কমপক্ষে ছয় বৎসর কাল পর্যন্ত ব্যবহার করতে হবে। যদি কোনো ভিক্ষু ছয় বৎসর পূর্ণ না হতেই সেই সন্থত-বস্ত্রটি পরিত্যাগ করে কিংবা পরিত্যাগ না করে অপর একটি নতুন সন্থত-বস্ত্র নির্মাণ করায়, তাহলে তার ‘নিস্সগ্গিয় পাচিত্তিয়’ অপরাধ হবে।”</p>
<p>এভাবেই ভগবান কর্তৃক এই শিক্ষাপদ প্রজ্ঞাপ্ত হয়েছিল।</p>
<p><a class='msdiv' id='msdiv559'></a>সে সময়ে জনৈক ভিক্ষু কৌশাম্বীতে অসুস্থ হয়েছিলেন। জ্ঞাতিরা সেই ভিক্ষুর নিকট এ বলে দূত প্রেরণ করলেন যে, “ভন্তে, আপনি আগমন করুন; আমরা আপনার সেবা-যত্ন করব।” অন্যান্য ভিক্ষুরাও এরূপ বললেন, “হে বন্ধু, গমন করুন; জ্ঞাতিরা আপনার সেবা-যত্ন করবেন।” সেই ভিক্ষু এরূপ বললেন, “হে বন্ধুগণ, ভগবান এরূপ শিক্ষাপদ প্রজ্ঞাপ্ত করেছেন- ‘যেকোনো ভিক্ষু নতুন সন্থত-বস্ত্র নির্মাণ করিয়ে কমপক্ষে ছয় বৎসর যাবৎ ধারণ করতে হবে।’ আমিও রোগগ্রস্ত; সন্থত-বস্ত্র নিয়ে প্রস্থান করতে সক্ষম নই। এবং সন্থত-বস্ত্র ব্যতীত আমার পক্ষে যাওয়া নিরাপদ নয়। বন্ধুগণ, আমি যাব না।” তখন ভিক্ষুরা এ বিষয়ে ভগবানকে বিস্তারিত জানালেন।</p>
<p>অনন্তর ভগবান এ কারণে, এ হেতুতে ধর্ম কথা বলে ভিক্ষুদেরকে আহ্বান করে বললেন :</p>
<p>“হে ভিক্ষুগণ, আমি অনুজ্ঞা (আদেশ) প্রদান করছি : “রোগাতুর ভিক্ষুকে সন্থত-সম্মতি (সংঘসম্মতি) দিবে। হে ভিক্ষুগণ, এভাবেই সন্থত-সম্মতি দেয়া কর্তব্য :</p>
<p>সেই রোগাতুর ভিক্ষু সংঘের নিকট উপস্থিত হয়ে উত্তরাসঙ্গ একাংশ করে বয়োবৃদ্ধ ভিক্ষুদের পদে বন্দনা জ্ঞাপনপূর্বক উৎকুটিক হয়ে বসে অঞ্জলিবদ্ধ হয়ে এরূপ বলবে :</p>
<p>“ভন্তে, আমি অসুস্থ। সন্থত-বস্ত্র নিয়ে গমন করা আমার পক্ষে সম্ভব নয়। ভন্তে, আমি মাননীয় সংঘের নিকট সন্থত-সম্মতি যাচ্ঞা করছি।” [এরূপে দ্বিতীয় ও তৃতীয়বার বলতে হবে]</p>
<p>তখন সুদক্ষ ও সমর্থবান ভিক্ষু ভিক্ষুসংঘের অনুমতিক্রমে সংঘকে এ বিষয়ে প্রস্তাব জ্ঞাপন করবে :</p>
<p><a class='msdiv' id='msdiv560'></a>প্রজ্ঞপ্তি : মাননীয় সংঘ, আমার প্রস্তাব শ্রবণ করুন। এই অমুক নামীয় ভিক্ষু রোগগ্রস্ত। তিনি সন্থত-বস্ত্র নিয়ে গমন করতে সক্ষম নয়। তিনি সংঘের নিকট সন্থত-সম্মতি যাচ্ঞা করছেন। মাননীয় সংঘ যদি উপযুক্ত কাল মনে করেন, তাহলে সেই ভিক্ষুকে সন্থত-সম্মতি দিতে পারেন। এটিই প্রজ্ঞপ্তি।</p>
<p>অনুশ্রবণ : মাননীয় সংঘ, আমার প্রস্তাব শ্রবণ করুন। এই অমুক ভিক্ষু অসুস্থ। তিনি সন্থত-বস্ত্র নিয়ে প্রস্থান করতে সমর্থ নয়। তিনি সংঘের নিকট সন্থত-সম্মতি প্রার্থনা করেছেন। মাননীয় সংঘ সেই ভিক্ষুকে সন্থত-সম্মতি দিচ্ছেন। যেই আয়ুষ্মান এটি ন্যায় সঙ্গত বলে মনে করেন, তিনি মৌন থাকবেন। আর যিনি ন্যায়সঙ্গত নয় বলে মনে করেন, তিনি নিজ অভিমত ব্যক্ত করতে পারেন।</p>
<p>ধারণা : সংঘ অমুক নামীয় ভিক্ষুকে সন্থত-সম্মতি দিয়েছেন। সংঘ এই প্রস্তাব যথাযথ মনে করে মৌন আছেন, আমি এরূপই ধারণা করছি।</p>
<p>“হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv561'></a>“যদি কোনো ভিক্ষু নতুন সন্থত-বস্ত্র নির্মাণ করায়, তাহলে সেটি কমপক্ষে ছয় বৎসর পর্যন্ত ব্যবহার করতে হবে। যদি ছয় বৎসর পূর্ণ না হতেই সেই সন্থত-বস্ত্রটি পরিত্যাগ করে কিংবা অপরিত্যাগে অপর একটি নতুন সন্থত-বস্ত্র সংঘ-সম্মতি ছাড়া প্রস্তুত করালে, সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p><a class='msdiv' id='msdiv562'></a>‘নবং’ অর্থে সন্থত-বস্ত্র সম্পূর্ণ নতুন করে তৈরি করার নিমিত্তে যে সকল উপকরণ প্রয়োজন হয়, তাকে বুঝায়।</p>
<p>‘সন্থতং’ অর্থে এটি বিস্তার করে কৃত, বুনিত নয় বুঝায়।</p>
<p>‘কারাপেত্বাতি’ অর্থে স্বয়ং নিজে তৈরি করে কিংবা অন্যের দ্বারা তৈরি করায়।</p>
<p>“ছব্বস্সানি ধারেতব্বন্তি’ বলতে নতুন সন্থত নির্মাণ করে কমপক্ষে ছয় বৎসর ধারণ করতে হবে, ব্যবহার করতে হবে।</p>
<p>‘ওরেন চে ছন্নং বস্সানন্তি’ অর্থে ছয় বৎসরের কম সময়কে বুঝায়।</p>
<p>‘তং সন্থতং বিস্সজ্জেত্বাতি’ অর্থে অন্য কাউকে দিয়ে কিংবা বিসর্জন করে।</p>
<p>‘অবিস্সজ্জেত্বাতি’ বলতে কাউকে না দেয়া অথবা বিসর্জন না করা।</p>
<p>‘অঞ্ঞত্র ভিক্খুসম্মুতিযাতি’ বলতে ভিক্ষুসংঘের সম্মতি না নিয়ে অন্য একটি নতুন সন্থত-বস্ত্র নির্মাণ করলে কিংবা অন্যের দ্বারা করালে, প্রয়োগে প্রয়োগে ‘দুক্কট’ আপত্তি হয়। এবং যেই সন্থত-বস্ত্রটি প্রতিলাভে ‘নিস্সগ্গিয়’ অপরাধ প্রাপ্ত হয়। তখন সেই ‘সন্থত’-বস্ত্রটি সংঘ, গণ বা একজন ভিক্ষুকে বিসর্জন করতে হবে।</p>
<p>হে ভিক্ষুগণ, এভাবেই সেই সন্থত-বস্ত্রটি বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলতে হবে :</p>
<p>“ভন্তে, আমার এই সন্থত-বস্ত্রটি ছয় বৎসর শেষ না হতেই সংঘ-সম্মতি ব্যতীত তৈরি করায় ‘নিস্সগ্গিয়’ আপত্তি প্রাপ্ত হয়েছে। তাই আমি এটি সংঘের নিকট বিসর্জন করছি।”</p>
<p>সন্থত-বস্ত্রটি বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত সন্থত-বস্ত্রটি আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই সন্থত-বস্ত্রটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই সন্থত-বস্ত্রটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর নিকট গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপ বলতে হবে :</p>
<p>“ভন্তে, আমার এই সন্থত-বস্ত্রটি ছয় বৎসর শেষ না হতেই সংঘ সম্মতি ব্যতীত তৈরি করায় ‘নিস্সগ্গিয়’ প্রাপ্ত হয়েছে। তাই আমি এটি সংঘের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত সন্থত-বস্ত্রটি আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার বক্তব্য শ্রবণ করুন। এই সন্থত-বস্ত্রটি অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই সন্থত-বস্ত্রটি অমুক নামীয় ভিক্ষুকে পুনঃ প্রদান করতে পারেন।”</p>
<p>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই সন্থত-বস্ত্রটি ছয় বৎসর শেষ না হতেই সংঘ সম্মতি ব্যতীত তৈরি করায় ‘নিস্সগ্গিয়’ আপত্তি প্রাপ্ত হয়েছে। তদ্ধেতু আমি এটি আয়ুষ্মানের নিকট বিসর্জন করছি।”</p>
<p>বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এরূপে বিসর্জিত সন্থত-বস্ত্রটি আপত্তিমুক্ত ভিক্ষুকে দিতে হবে :</p>
<p>“আমি এই সন্থত-বস্ত্রটি আয়ুষ্মানকে দিচ্ছি”</p>
<p><a class='msdiv' id='msdiv563'></a>নিজের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। নিজের দ্বারা কৃত অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়। অপরের দ্বারা কৃত অসম্পন্ন কাজ নিজেই সম্পন্ন করলে ‘নিস্সগ্গিয় পাচিত্তিয়’ অপরাধ হয়। অপরের অসম্পন্ন কাজ অপরকে দিয়ে সম্পন্ন করালে, ‘নিস্সগ্গিয় পাচিত্তিয়’ অপরাধ হয়।</p>
<p>অন্যের জন্য তৈরি করলে বা করালে ‘দুক্কট’ অপরাধ হয়। অন্যের নির্মিত সন্থত (কম্বলাদি) নিজে লাভ করে পরিভোগ করলেও ‘দুক্কট’ অপরাধ হয়।</p>
<p><a class='msdiv' id='msdiv564'></a>অনাপত্তি : সন্থত নির্মাণ করতে ছয় বৎসর সময় লাগলে, ছয় বৎসরের অধিক সময় লাগলে, সন্থত অপরের উদ্দেশ্যে প্রস্তুত করলে কিংবা অন্যের দ্বারা করালে, অপরের দ্বারা নির্মিত সন্থত লাভ করে পরিভোগ করলে ভূমিতে বিছাতে পারে এমন সতরঞ্চ, পর্দা, লেপ, বালিশ প্রস্তুত করলে ভিক্ষু যদি উন্মাদগ্রস্ত হয়ে করলে এবং আদিকর্মিকের ক্ষেত্রে কোনো আপত্তি হবে না।</p>
<p class='endsutta'>নতুন সন্থত-বস্ত্র নির্মাণ বিষয়ক শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
