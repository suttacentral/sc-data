<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np21' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>পাত্র বর্গ</li>
</ul>
<h1>২১. পাত্র সম্পর্কীত শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv598'></a>সে সময়ে ভগবান বুদ্ধ শ্রাবস্তী-নিকটে অনাথপিণ্ডিক কর্তৃক নির্মিত জেতবনারামে অবস্থান করছিলেন। সে সময়ে ষড়বর্গীয় ভিক্ষুরা একত্রে বহু পাত্র সঞ্চয় করছিলেন। জনসাধারণ বিহার পরিদর্শনে গিয়ে বিচরণ করতে করতে সেই সঞ্চিত পাত্রগুলো দেখে এ বলে নিন্দা, আন্দোলন ও প্রকাশ্যে বদনাম প্রচার করতে লাগলেন, “এ কেমন আসক্তিযুক্ত আচরণ যে, কেন শাক্যপুত্রীয় শ্রমণগণ একত্রে বহু পাত্র সঞ্চয় করছেন? এখন দেখছি তারা পাত্রের বাণিজ্য করার জন্যে হাড়ি-পাতিলের দোকান খুলে বসেছেন!” ভিক্ষুরা সেই জনসাধারণের নিন্দা, আন্দোলন ও প্রকাশ্যে দুর্নাম প্রচার শুনতে পেলেন। যে সকল ভিক্ষু অল্পেচ্ছু, সন্তুষ্টিপরায়ণ, লজ্জাশীল, অনুসন্ধিৎসু ও শিক্ষাকামী তাঁরাও এ বলে আন্দোলন, নিন্দা ও প্রকাশ্যে ক্ষোভ প্রকাশ করতে লাগলেন, “এ কেমন তৃষ্ণাযুক্ত হীনাচরণ যে, কেন ষড়বর্গীয় ভিক্ষুরা অতিরিক্ত পাত্র ধারণ করছেন?” তখন সেই ভিক্ষুরা তাদেরকে বহুভাবে তিরস্কার করে এ বিষয়ে ভগবানকে সবিস্তারে নিবেদন করলেন। ভগবান তাদের ডেকে জিজ্ঞাসা করলেন, “হে ভিক্ষুগণ, সত্যই কি তোমরা অতিরিক্ত পাত্র ধারণ করতেছ?”</p>
<p>“হ্যাঁ ভগবান, তা সত্য বটে।”</p>
<p>তখন ভগবান এটি নিতান্ত গর্হিত বলে ভর্ৎসনা করে বললেন, “হে মোঘপুরুষগণ, কী করে তোমরা অতিরিক্ত পাত্র ধারণ করতেছ? তোমাদের এ ধরনের হীনাচরণ কিছুতেই অপ্রসন্নদের প্রসন্নতা উৎপাদন বা প্রসন্নদের প্রসন্নতা বৃদ্ধির কারণ হবে না। অধিকন্তু এটি অপ্রসন্নদের অশ্রদ্ধা বৃদ্ধি এবং কোনো কোনো শ্রদ্ধাবানদের মনে অন্যথাভাব আনয়নের সহায়ক হবে।”</p>
<p>ভগবান এরূপে বহুভাবে তাদেরকে নিন্দা করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল সম্বন্ধে বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল সম্বন্ধে বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। সেহেতু হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv599'></a>“যদি কোনো ভিক্ষু অতিরিক্ত পাত্র ধারণ করে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।”</p>
<p>এরূপেই ভগবান কর্তৃক ভিক্ষুদের নিমিত্তে শিক্ষাপদ প্রজ্ঞাপ্ত হয়েছিল।</p>
<p><a class='msdiv' id='msdiv600'></a>সে সময়ে আয়ুষ্মান আনন্দের অতিরিক্ত পাত্র উৎপন্ন (লাভ) হয়েছিল। আয়ুষ্মান আনন্দ সেই পাত্র আয়ুষ্মান সারিপুত্রকে দেয়ার জন্যে ইচ্ছুক হয়েছিলেন। কিন্তু সে সময়ে আয়ুষ্মান সারিপুত্র সাকেতে অবস্থান করছিলেন। তখন আয়ুষ্মান আনন্দের মনে এরূপ চিন্তা উদয় হলো : “ভগবান কর্তৃক শিক্ষাপদ প্রজ্ঞাপ্ত হয়েছে যে, কোনো ভিক্ষু অতিরিক্ত পাত্র ব্যবহার করতে পারবে না। আমি এই অতিরিক্ত পাত্রটি পেয়েছি, এই পাত্র আমি আয়ুষ্মান সারিপুত্রকে দেয়ার ইচ্ছা করছি, কিন্তু আয়ুষ্মান সারিপুত্র বর্তমানে সাকেতে অবস্থান করছেন। অতএব এখন আমার কী করা কর্তব্য?”</p>
<p>আয়ুষ্মান আনন্দ ভগবানকে এ বিষয়ে ভগবানকে নিবেদন করলেন। ভগবান আনন্দকে জিজ্ঞাসা করলেন, “হে আনন্দ, সারিপুত্র কয়দিন পর আগমন করবে?”</p>
<p>“ভগবান, নয় কিংবা দশ দিন পরে আসবেন।”</p>
<p>তখন ভগবান এ কারণে, এ হেতুতে ধর্মকথা উত্থাপন করে ভিক্ষুদেরকে আহ্বান করে বললেন, হে ভিক্ষুগণ, আমি অনুজ্ঞা প্রদান করছি : “তোমরা দশ দিন পর্যন্ত অতিরিক্ত পাত্র ধারণ করতে পারবে।” হে ভিক্ষুগণ, তদ্ধেতু আমি এই শিক্ষাপদ উদ্দেশ করছি :</p>
<p><a class='msdiv' id='msdiv601'></a>“যেকোনো ভিক্ষু নিজ অধিকারে অধিষ্ঠান বা বিকপ্পন না করে দশ দিন পর্যন্ত অতিরিক্ত পাত্র ধারণ করতে পারবে; যদি সেই দশ দিন অতিক্রম করে, তাহলে সেই ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p><a class='msdiv' id='msdiv602'></a>‘দসাহপরমন্তি’ বলতে দশ দিন পর্যন্ত ব্যবহার করা কতর্ব্য এরূপ বুঝায়।</p>
<p>‘অতিরেকা পত্তো’ বলতে অনধিষ্ঠিত বা অবিকপ্পিত (অবিসর্জিত) পাত্রকে বুঝায়।</p>
<p>‘পত্তো’ অর্থে দ্বিবিধ পাত্রকে বুঝায়। যথা : লৌহ-নির্মিত পাত্র এবং মাটি-নির্মিত পাত্র। তন্মধ্যে আকার ভেদে পাত্র তিন প্রকার, যথা : বৃহৎ পাত্র, মধ্যম পাত্র ও ছোট পাত্র।</p>
<p>‘উক্কট্ঠো বা বৃহৎ পাত্র’ বলতে তেমন বৃহৎ পাত্রের অর্ধেক মাত্র অন্ন-ব্যঞ্জন গ্রহণ করা যায়। তন্মধ্যে চারি ভাগ খাদ্য এবং তদুপযোগী ব্যঞ্জন।</p>
<p>‘মজ্ঝিমো বা মধ্যম পাত্র’ বলতে তেমন মধ্যম আকারের পাত্রে একনালি (তেরো মুষ্টি চাউল পরিমাণ) ভোজন গ্রহণ করা যায়। তন্মধ্যে চারি ভাগ খাদ্য এবং তদুপযোগী ব্যঞ্জন এটিই রীতি।</p>
<p>‘ওমকো বা ক্ষুদ্র পাত্র’ বলতে সেরূপ ক্ষুদ্রপাত্রে সম্পূর্ণরূপে ভোজন গ্রহণ করা যায়। এর মধ্যেও চারি ভাগ খাদ্য ও তদুপযোগী ব্যঞ্জন, এটিই বিধান। এই ত্রিবিধ পাত্রের মধ্যে বৃহৎপাত্র এবং ক্ষুদ্রপাত্র অপাত্র হিসেবে গণ্য।</p>
<p>‘তং অতিক্কামযতো নিস্সগ্গিযো হোতীতি’ বলতে একাদশ দিবসে সূর্যোদয়ের সাথে সাথেই ‘নিস্সগ্গিয়’ অপরাধ হয়। তখন ‘নিস্সগ্গিয়’ আপত্তিপ্রাপ্ত উক্ত পাত্র সংঘ, গণ বা একজন ভিক্ষুকে বিসর্জন করতে হবে।</p>
<p>হে ভিক্ষুগণ, এভাবেই সেই পাত্র বিসর্জন করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলাবে :</p>
<p>“ভন্তে, আমার এই পাত্র দশ দিনের অধিক অতিক্রান্ত হওয়ায় ‘নিস্সগ্গিয়’ অপরাধ হয়েছে। তাই আমি এই পাত্রটি সংঘের নিকট বিসর্জন করছি।”</p>
<p>সেই পাত্র বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত পাত্র আপত্তিমুক্ত ভিক্ষুকে দিতে হবে :</p>
<p><a class='msdiv' id='msdiv603'></a>“মাননীয় সংঘ, আমার বক্তব্য শ্রবণ করুন। এই পাত্র অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পাত্র অমুক নামীয় ভিক্ষুকে পুনঃ প্রদান করতে পারেন।”</p>
<p><a class='msdiv' id='msdiv604'></a>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, আমার এই পাত্র দশ দিনের অধিক অতিক্রান্ত হওয়ায় ‘নিস্সগ্গিয়’ অপরাধ হয়েছে। তাই আমি এই পাত্রটি সংঘের নিকট বিসর্জন করছি।”</p>
<p><a class='msdiv' id='msdiv605'></a>“মাননীয় সংঘ, আমার বক্তব্য শ্রবণ করুন। এই পাত্র অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই পাত্র অমুক নামীয় ভিক্ষুকে পুনঃ প্রদান করতে পারেন।”</p>
<p><a class='msdiv' id='msdiv606'></a>অতঃপর আপত্তিপ্রাপ্ত ভিক্ষু একজন ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এভাবে বলতে হবে :</p>
<p>“বন্ধু, আমার এই পাত্র দশ দিনের অধিক অতিক্রান্ত হওয়ায় ‘নিস্সগ্গিয়’ অপরাধ হয়েছে। তদ্ধেতু আমি এই পাত্রটি আয়ুষ্মানের নিকট বিসর্জন করছি।”</p>
<p>সেই পাত্র বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত পাত্র আপত্তিমুক্ত ভিক্ষুকে দিতে হবে :</p>
<p>“আমি এই পাত্রটি আয়ুষ্মানকে দিচ্ছি।”</p>
<p><a class='msdiv' id='msdiv607'></a>দশ দিন অতিক্রান্তে দশ দিন অতিক্রান্ত ধারণায় ‘নিস্সগ্গিয় পাচিত্তিয়’ অপরাধ হয়। দশ দিন অতিক্রান্তে দশ দিন অতিক্রান্ত কি না সন্দেহ করলে ‘নিস্সগ্গিয় পাচিত্তিয়’ অপরাধ হয়। দশ দিন অতিক্রান্তে দশ দিন অনতিক্রান্ত ধারণায়ও ‘নিস্সগ্গিয় পাচিত্তিয়’ অপরাধ হয়। অবিকপ্পনে বিকপ্পকৃত ধারণায়ও ‘নিস্সগ্গিয় পাচিত্তিয়’ অপরাধ হয়। অবিসর্জনে বিসর্জন ধারণায় ‘নিস্সগ্গিয় পাচিত্তিয়’ অপরাধ হয়। অনষ্টে নষ্ট, নষ্টে-অনষ্ট, অভঙ্গে-ভঙ্গ এবং অলুপ্তে-লুপ্ত হয়েছে ধারণায় ‘নিস্সগ্গিয় পাচিত্তিয়’ অপরাধ হয়।</p>
<p>‘নিস্সগ্গিয়’ অপরাধগ্রস্ত পাত্র বিসর্জন না করে ব্যবহার করলে ‘দুক্কট’ আপত্তি হয়। দশ দিন অনতিক্রান্তে দশ দিন অতিক্রান্ত ধারণায় ‘দুক্কট’ আপত্তি হয়। দশ দিন অনতিক্রান্তে দশ দিন অতিক্রান্ত কি না সন্দেহ করলে ‘দুক্কট’ অপরাধ হয়। দশ দিন অতিক্রান্তে দশ দিন অনতিক্রান্ত ধারণায় কোনো প্রকার আপত্তি হয় না।</p>
<p><a class='msdiv' id='msdiv608'></a>অনাপত্তি : দশ দিনের ভেতরে অধিষ্ঠান করলে বিকপ্পন করলে বিসর্জন করলে; নষ্ট হলে, বিনষ্ট হলে, ভেঙে গেলে, নতুন নিলে, বিশ্বাস করে নিলে, ভিক্ষু উন্মাদ হলে এবং আদিকর্মিকের ক্ষেত্রে অনাপত্তি।</p>
<p>সে সময়ে ষড়বর্গীয় ভিক্ষুরা বিসর্জনযোগ্য পাত্র ফেরত দিচ্ছিলেন না। ভগবানকে এ বিষয়ে নিবেদন করলে ভগবান বললেন, “হে ভিক্ষুগণ, বিসর্জনযোগ্য পাত্র ভিক্ষুরা ফেরত না দিয়ে পারবে না। যে ফেরত দেবে না, তার ‘দুক্কট’ আপত্তি হবে।”</p>
<p class='endsutta'>পাত্র সম্পর্কীত শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
