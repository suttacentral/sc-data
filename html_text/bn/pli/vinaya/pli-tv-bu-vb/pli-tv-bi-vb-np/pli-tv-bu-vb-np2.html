<!DOCTYPE html>
<html>
<head>
<meta charset='UTF-8'>
<meta name='author' content='ভদন্ত বুদ্ধবংশ ভিক্ষু'>
<title></title>
</head>
<body>
<article id='pli-tv-bu-vb-np2' lang='bn'>
<header>
<ul>
<li class='division'>বিনয়পিটকে</li>
<li>নিস্সগ্গিয় অধ্যায়</li>
<li>চীবর বর্গ</li>
</ul>
<h1>২. দ্বিতীয় ত্রিচীবর বিষয়ক শিক্ষাপদ</h1>
</header>
<h2>স্থান : শ্রাবস্তী</h2>
<p><a class='msdiv' id='msdiv471'></a>সে সময়ে বুদ্ধ ভগবান শ্রাবস্তী-সমীপে অনাথপিণ্ডিক কর্তৃক নির্মিত জেতবনারামে বাস করছিলেন। সে সময়ে ভিক্ষুরা ভিক্ষুদের হস্তে চীবর (দোয়াজিক) নিক্ষেপ করে শুধু উত্তরাসঙ্গ ও অন্তর্বাস নিয়ে জনপথ পর্যটনের নিমিত্তে প্রস্থান করলেন। সেই চীবরগুলো দীর্ঘদিন ধরে একস্থানে পড়ে থাকার দরুন ঘর্মাক্ত হয়ে মণ্ডলাকার সাদা-কালো দাগে আদ্রতা প্রাপ্ত হলো। ভিক্ষুরা সেই চীবরগুলো সূর্যের তাপে শুকাচ্ছিলেন। তখন আয়ুষ্মান আনন্দ শয়নাসন দর্শনে বিচরণ করতে করতে সেই ভিক্ষুদেরকে চীবর শুকাতে দেখলেন। দেখে সেই ভিক্ষুদের নিকট উপস্থিত হয়ে তাদেরকে এরূপ বললেন, “হে বন্ধুগণ, কেন এই চীবরগুলো ঘর্মাক্ত হয়ে মণ্ডলাকার সাদা-কালো দাগে আদ্রতাপ্রাপ্ত হলো?” তখন সেই ভিক্ষুগণ আয়ুষ্মান আনন্দকে এ ব্যাপারে সবিস্তারে প্রকাশ করলেন।</p>
<p>অতঃপর আয়ুষ্মান আনন্দ এ বলে আন্দোলন, নিন্দা ও প্রকাশ্যে ক্ষোভ প্রকাশ করতে লাগলেন, “কেন ভিক্ষুরা ভিক্ষুদের হাতে চীবর (দোয়াজিক) নিক্ষেপ করে শুধু উত্তরাসঙ্গ ও অন্তর্বাস নিয়ে জনপদ ভ্রমণের জন্যে প্রস্থান করবেন?” আয়ুষ্মান আনন্দ অনেক প্রকারে সেই ভিক্ষুদেরকে তিরস্কার করে ভগবানকে এ বিষয়ে জ্ঞাত করলেন।</p>
<p>অনন্তর ভগবান সেই ভিক্ষুদের আহ্বান করে জিজ্ঞাসা করলেন, “হে ভিক্ষুগণ, সত্যই কি ভিক্ষুরা ভিক্ষুদের হস্তে চীবর নিক্ষেপ করে কেবল উত্তরাসঙ্গ ও অন্তর্বাস নিয়ে জনপদে বিচরণের নিমিত্তে প্রস্থান করেছে?”</p>
<p>“হ্যাঁ ভগবান, তা সত্য বটে।”</p>
<p>তখন বুদ্ধ ভগবান এটি নিতান্ত অন্যায় বলে প্রকাশ করে বললেন, “হে ভিক্ষুগণ, কী হেতু সেই মূর্খরা ভিক্ষুদের হস্তে চীবর নিক্ষেপ করে শুধু অন্তর্বাস ও উত্তরাসঙ্গ নিয়ে জনপদ ভ্রমণে বের হবে? হে ভিক্ষুগণ, তাদের এই কার্য কিছুতেই অপ্রসন্নদের প্রসন্নতা উৎপাদনে এবং প্রসন্নদের প্রসন্নতা বৃদ্ধির সহায়ক নয়। অধিকন্তু, এটি অপ্রসন্নদের অপ্রসন্নতা বৃদ্ধি এবং প্রসন্নদের কারো কারো মনে অন্যথাভাব আনয়নে সহায়ক হবে।”</p>
<p>অতঃপর ভগবান সেই ভিক্ষুগণকে এরূপে অনেক প্রকারে তিরস্কার করে চঞ্চলতা, অবিনীতা, মহাতৃষ্ণা, অসন্তুষ্টিতা, সঙ্গপ্রিয়তা এবং অলসতার কুফল বর্ণনা করলেন। তিনি অনেক প্রকারে গাম্ভীর্যতা, সুবিনীতা, অল্পেচ্ছুতা, সন্তুষ্টিতা, সল্লেখ (তৃষ্ণাদির সংযমতা), ধুতাঙ্গব্রত, সংঘ-সেবাপ্রিয়তা, পুনর্জন্মক্ষয়ের জন্য বীর্যারম্ভের (উৎসাহশীলতার) সুফল বর্ণনা করে তদনুযায়ী এবং তদনুরূপ ধর্মদেশনা উত্থাপন করে ভিক্ষুগণকে সম্বোধন করে বললেন, “হে ভিক্ষুগণ, আমি দশবিধ প্রত্যয় ও অর্থবশে ভিক্ষুসংঘের জন্য শিক্ষাপদ প্রজ্ঞাপ্ত করব; যথা : ১. সংঘের সুষ্ঠুতা, ২. সংঘের শান্তিভাব বৃদ্ধির জন্যে, ৩. দুর্দম্য ভিক্ষুগণকে দমনের জন্যে, ৪. সদাচারী (শীলবান) ভিক্ষুদের শান্তিপূর্ণভাবে অবস্থানের জন্যে, ৫. বর্তমানে উৎপন্ন তৃষ্ণাসমূহ সংবরণের জন্যে, ৬. অনাগত জন্মের আসবসমূহের উৎপত্তিকে প্রতিঘাতের জন্যে, ৭. অপ্রসন্নের প্রসাদ উৎপন্নের জন্যে, ৮. প্রসন্নের প্রসাদ বৃদ্ধির জন্যে, ৯. সদ্ধর্মের স্থিতির জন্যে এবং ১০. বিনয়কে অনুগ্রহের জন্যে যা অত্যন্ত কল্যাণজনক। অতএব, হে ভিক্ষুগণ, আমি এই শিক্ষাপদ উদ্দেশ করছি :</p>
<p><a class='msdiv' id='msdiv472'></a>“যদি কোনো ভিক্ষুর চীবর প্রস্তুত করার কার্যাদি শেষ হলে এবং কঠিন চীবর প্রাপ্ত হয়ে তার ফল শেষ না হতেই নিজের অধিষ্ঠিত ত্রিচীবর ব্যতীত কোনো ভিক্ষু একরাত্রিও বাস করলে (অর্থাৎ ত্রিচীবর রাত্রে হস্তপাশে না রেখে অরুণোদয় করলে), সেই ভিক্ষুর ‘নিস্সগ্গিয় পাচিত্তিয়’ আপত্তি হবে।”</p>
<p>এভাবে ভগবান কর্তৃক এই শিক্ষাপদ প্রজ্ঞাপ্ত হয়েছিল।</p>
<h2>স্থান : কৌশাম্বী</h2>
<p><a class='msdiv' id='msdiv473'></a>সে সময়ে জনৈক ভিক্ষু কৌশাম্বীতে অবস্থান কালে অসুস্থ হয়েছিলেন। জ্ঞাতিরা সেই ভিক্ষুর নিকটে এ বলে দূত প্রেরণ করলেন, “আগমন করুন ভন্তে, আমরা আপনার সেবা-যত্ন করব।” ভিক্ষুরাও সেই অসুস্থ ভিক্ষুকে এরূপ বললেন, “বন্ধু, গমন করুন। আপনি আপনার জ্ঞাতিদের সেবা-যত্ন গ্রহণ করে সুস্থ হয়ে আসুন।” সেই অসুস্থ ভিক্ষু এরূপ বললেন, “বন্ধুগণ, ভগবান এই শিক্ষাপদ প্রজ্ঞাপ্ত করেছেন যে, ‘ত্রিচীবর ব্যতীত অবস্থান (বাস) করতে পারবে না।’ আর আমিও অসুস্থ, ত্রিচীবর নিয়ে গমন করতে সক্ষম নই। সুতরাং আমি যাব না।” ভিক্ষুরা ভগবানকে এ ব্যাপারে নিবেদন করলেন।</p>
<p>অতঃপর ভগবান এ কারণে, এ হেতু ধর্মকথা উত্থাপন করে ভিক্ষুদেরকে আহ্বান করে বললেন, “হে ভিক্ষুগণ, আমি অনুজ্ঞা প্রদান করছি যে, ‘অসুস্থ ভিক্ষুকে ত্রিচীবর ছাড়া রাত্রি বাস করতে সম্মতি দিবে। হে ভিক্ষুগণ, এভাবে সম্মতি দেয়া কর্তব্য :</p>
<p>প্রথমে অসুস্থ ভিক্ষু সংঘের নিকট উপস্থিত হয়ে উত্তরাসঙ্গ একাংশ করে বয়োজ্যেষ্ঠ ভিক্ষুদের পায়ে বন্দনা জ্ঞাপনপূর্বক উৎকুটিক হয়ে বসে হাত জোড় করে অঞ্জলিবদ্ধ হয়ে এরূপ বলতে হবে : ‘ভন্তে, আমি অসুস্থ। সেহেতু ত্রিচীবর নিয়ে প্রস্থান করতে অক্ষম। ভন্তে, আমি সেই ত্রিচীবর হস্তপাশের বাইরে রাখার নিমিত্তে সংঘ হতে সম্মতি প্রার্থনা করছি।’</p>
<p>[এরূপে দ্বিতীয় ও তৃতীয়বার প্রার্থনা করতে হবে]</p>
<p>অতঃপর দক্ষ ও সমর্থ ভিক্ষু দ্বারা সংঘের অনুমতি ক্রমে এরূপে প্রস্তাব জ্ঞাপন করাবে :</p>
<p><a class='msdiv' id='msdiv474'></a>প্রজ্ঞপ্তি : মাননীয় সংঘ, আমার প্রস্তাব শ্রবণ করুন। এই অমুক নামীয় ভিক্ষু অসুস্থ। তিনি ত্রিচীবর নিয়ে প্রস্থান করতে সক্ষম নয়। সেহেতু সেই ভিক্ষু ত্রিচীবর হস্তপাশের বাইরে রাখার জন্যে সংঘ হতে সম্মতি প্রার্থনা করছেন। সংঘ যদি উচিত মনে করেন, তাহলে অমুক নামীয় ভিক্ষুকে ত্রিচীবর হস্তপাশের বাইরে রাখার জন্যে সম্মতি দিতে পারেন। এটিই প্রজ্ঞপ্তি।</p>
<p>অনুশ্রবণ : মাননীয় সংঘ, আমার প্রস্তাব শ্রবণ করুন। এই অমুক নামীয় ভিক্ষু অসুস্থ। তিনি ত্রিচীবর নিয়ে প্রস্থান করতে পারবেন না। সেহেতু উক্ত ভিক্ষু ত্রিচীবর হস্তপাশের বাইরে রাখার নিমিত্তে সংঘ হতে সম্মতি প্রার্থনা করছেন। সংঘ অমুক নামীয় ভিক্ষুকে ত্রিচীবর হস্তপাশের বাইরে রাখার জন্যে সম্মতি জ্ঞাপন করছেন। যেই আয়ুষ্মান অমুক ভিক্ষুর ত্রিচীবর হস্তপাশের বাইরে রাখার জন্যে সম্মতি দান উচিত বলে মনে করেন, তিনি নীরব থাকবেন আর যিনি উচিত বলে মনে করবেন না, তিনি তার নিজস্ব বক্তব্য প্রকাশ করবেন।</p>
<p>ধারণা : সংঘ অমুক ভিক্ষুকে হস্তপাশের বাইরে ত্রিচীবর রাখার জন্যে সম্মতি দিয়েছেন। মাননীয় সংঘ এই প্রস্তাব ন্যায় সংগত বলে মনে করে নীরব রয়েছেন, আমি এরূপ ধারণা করছি।</p>
<p>হে ভিক্ষুগণ, আমি এরূপে এই শিক্ষাপদ উদ্দেশ করছি :</p>
<p><a class='msdiv' id='msdiv475'></a>“যদি কোনো ভিক্ষুর চীবর প্রস্তুত করার কার্যাদি সমাপ্ত হলে এবং কঠিন চীবর প্রাপ্ত হয়ে সেই কঠিন চীবরের ফল শেষ না হতেই যদি ভিক্ষুসংঘের সম্মতি বিনা নিজের অধিষ্ঠিত ত্রিচীবরের মধ্যে যেকোনো একটি ব্যতীত কোনো ভিক্ষু একরাত্রির বাইরে অবস্থান (বাস) করে অরুণোদয় করে, তাহলে সেই ভিক্ষুর ‘নিস্সগ্গিয় পাচিত্তিয়’ অপরাধ হবে।</p>
<p><a class='msdiv' id='msdiv476'></a>‘নিট্ঠিত চীবরস্মিন্তি’ বলতে চীবর প্রস্তুত কার্য সমাপ্ত কিংবা চীবর কোনো কারণে চোরাদি দ্বারা চুরি বা অধিকার চ্যুত হলে, পোকা-মাকড়াদি খেয়ে ফেললে বা দংশন করলে অগ্নি দগ্ধ হলে, এসব কারণে চীবরপ্রাপ্তির পরিত্যাগকে বুঝায়।</p>
<p>‘উব্ভতস্মিং কথিনেতি’ বলতে আট প্রকার কঠিন মাতৃকা (মাতিকা) বা প্রধান কারণে যেকোনোটি দ্বারা চীবর বিনষ্ট হলে, সেই চীবর ভিক্ষুসংঘকে, দুই বা তিনজন ভিক্ষুর নিকট বিসর্জন করে পুনঃ দেশনাদি বিনয়কর্ম সমাপন করে সংঘ কিংবা সেই ভিক্ষুগণ হতে প্রার্থনা করে সেই চীবরটি উদ্ধার করাকে বুঝায়।</p>
<p>‘একরত্তম্পি চে ভিক্খু তিচীবরেন বিপ্পবসেয্যাতি’ বলতে নিজের অধিষ্ঠিত সঙ্ঘাটি, উত্তরাসঙ্গ কিংবা অন্তর্বাস এই ত্রিচীবরের মধ্যে যেকোনো একটি ব্যতীত এক রাত্রিও অবস্থান করলে বর্ণিত শিক্ষাপদে অপরাধগ্রস্ত হয়।</p>
<p>‘অঞ্ঞত্র ভিক্খুসম্মুতিযাতি’ বলতে কোনোও রোগগ্রস্ত ভিক্ষু রোগাদির কারণে ভিক্ষুসংঘ হতে সম্মতি ব্যতীত নিজের অধিষ্ঠিত ত্রিচীবরের মধ্যে যেকোনো একটি অন্যত্র বা বাইরে (দেড় হাতের বাইরে) রেখে বুঝায়।</p>
<p>‘নিস্সগ্গিযং হোতীতি’ বলতে অধিষ্ঠিত ত্রিচীবরের যেকোনোটি রাত্রে ভিক্ষুর হস্তপাশের অন্যত্র বা বাইরে রেখে অরুণোদয় করলে ‘নিস্সগ্গিয়’ অপরাধ প্রাপ্ত হবে। তখন সেই ‘নিস্সগ্গিয়’প্রাপ্ত চীবরটি সংঘ, গণ (পরিষদ) বা একজন ভিক্ষুর নিকট বিসর্জন (ত্যাগ) করা কর্তব্য।</p>
<p>হে ভিক্ষুগণ, এভাবেই সেই চীবর পরিত্যাগ করতে হবে। প্রথমে সংঘের নিকট উপস্থিত হয়ে উত্তরাসঙ্গ একাংশ করে জ্যেষ্ঠ ভিক্ষুদের পদে বন্দনাপূর্বক উৎকুটিকভাবে বসে অঞ্জলিবদ্ধ হয়ে সেই ভিক্ষু কর্তৃক এভাবে বলাবে :</p>
<p>“ভন্তে, ভিক্ষুসংঘের সম্মতি ব্যতীত আমার এই অধিষ্ঠিত চীবর রাত্রে হাতের (দেড় হাতের) বাইরে রাখার কারণে ‘নিস্সগ্গিয়’প্রাপ্ত হয়েছে। সে হেতু আমি এই চীবরটি মাননীয় সংঘের নিকট ত্যাগ করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় সংঘ, আমার প্রস্তাব শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় সংঘের নিকট বিসর্জন করা হয়েছে। যদি সংঘ উচিত সময় মনে করেন, তাহলে মাননীয় সংঘ এই চীবরটি অমুক নামীয় ভিক্ষুকে পুনঃ প্রদান করতে পারেন।”</p>
<p>তখন আপত্তিপ্রাপ্ত ভিক্ষু কিছুসংখ্যক ভিক্ষুর কাছে গিয়ে উত্তরাসঙ্গ একাংশ করে জ্যেষ্ঠ ভিক্ষুদের পায়ে বন্দনা জ্ঞাপন করার পর উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“ভন্তে, ভিক্ষুসংঘের অনুমতি ব্যতীত আমার এই অধিষ্ঠিত চীবর রাত্রে হাতের বাইরে রাখার কারণে ‘নিস্সগ্গিয়’ অপরাধগ্রস্ত হয়েছে। সে কারণে এই চীবরটি আমি মাননীয় সংঘের নিকট ত্যাগ করছি।”</p>
<p>চীবর বিসর্জনের পর আপত্তি দেশনা করতে হবে। ভিক্ষুসংঘের অনুমতিক্রমে দক্ষ ও সমর্থ ভিক্ষু কর্তৃক আপত্তি প্রতিগ্রহণ করাতে হবে। এবং এরূপে বিসর্জিত চীবর আপত্তিমুক্ত ভিক্ষুকে দিতে হবে :</p>
<p>“মাননীয় আয়ুষ্মানগণ, আমার বক্তব্য শ্রবণ করুন। এই চীবর অমুক নামীয় ভিক্ষুর ‘নিস্সগ্গিয়’ হওয়ায় আয়ুষ্মানগণের নিকট বিসর্জিত হয়েছে। যদি আয়ুষ্মানগণ যথাযথ সময় মনে করেন, তাহলে আয়ুষ্মানগণ এই চীবরটি অমুক নামীয় ভিক্ষুকে দিতে পারেন।”</p>
<p>অতঃপর আপত্তিগ্রস্ত ভিক্ষু একজন ভিক্ষুর নিকট উপস্থিত হয়ে উত্তরাসঙ্গ একাংশ করে উৎকুটিকভাবে বসে অঞ্জলিবদ্ধ হয়ে এরূপে বলতে হবে :</p>
<p>“বন্ধু, ভিক্ষুসংঘের সম্মতি বিনা আমার এই অধিষ্ঠিত চীবর রাত্রে হাতের বাইরে রাখার কারণে ‘নিস্সগ্গিয়’ অপরাধগ্রস্ত হয়েছে। আমি এই চীবরটি আয়ুষ্মানের নিকট বিসর্জন করছি।”</p>
<p>বিসর্জন করার পর আপত্তি দেশনা করতে হবে। যেই ভিক্ষুর নিকট চীবর বিসর্জন করা হয়েছে, সেই ভিক্ষু কর্তৃক আপত্তি প্রতিগ্রহণ করাতে হবে। অতঃপর বিসর্জিত চীবর এভাবেই দেয়া কর্তব্য :</p>
<p>“আমি এই চীবর আয়ুষ্মানকে দিচ্ছি।”</p>
<p><a class='msdiv' id='msdiv477'></a>গ্রামের এক-সীমা, নানা-সীমা। আবাসের এক-সীমা, নানা-সীমা। যানাদি ভাণ্ডারশালার এক-সীমা, নানা-সীমা। প্রহরাদানের নিমিত্তে উচ্চ কক্ষের এক-সীমা, নানা-সীমা। পটমণ্ডপের (তাবুর) এক-সীমা, নানা-সীমা। প্রসাদের (দীর্ঘঘরের) এক-সীমা, নানা-সীমা। হর্ম্য (দীর্ঘতলা বিশিষ্ট আবাস গৃহের) এক-সীমা, নানা-সীমা। নৌকার এক-সীমা, নানা-সীমা। একত্রে ভ্রমণকারী মরুযাত্রীদলের এক-সীমা, নানা-সীমা। ক্ষেত্রের এক-সীমা, নানা-সীমা। শস্য মাড়ানো স্থানের এক-সীমা, নানা-সীমা। আরামের (ফুল বা ফল বাগানের) এক-সীমা, নানা-সীমা। বিহারের এক-সীমা, নানা-সীমা। বৃক্ষমূলের এক-সীমা, নানা-সীমা। উন্মুক্ত স্থানের এক-সীমা, নানা-সীমা।</p>
<p><a class='msdiv' id='msdiv478'></a>‘গ্রামের এক-সীমা’ বলতে একজন রাজার বা একজন গ্রাম প্রধানের দ্বারা পরিচালিত এবং প্রাচীর বা ঘেড়া দ্বারা চতুর্দিকে পরিবেষ্টিত উক্ত ব্যক্তিদের মধ্যে যেকোনো একজন কর্তৃক শাসিত হয় এমন গ্রামকে বুঝায়। বর্ণিতরূপ গ্রামাভ্যন্তরে অধিষ্ঠিত চীবর রেখে যদি কোনো ভিক্ষু অরুণ-উদয় করার ইচ্ছা পোষণ করে, তাহলে সেই ভিক্ষু গ্রামাভ্যন্তরে যথাভিরুচি স্থানে অরুণ-উদয়ের পূর্ব-মুহূর্ত পর্যন্ত অপেক্ষা করতে হবে। আর যদি গ্রাম চতুর্দিক অপরিবেষ্টিত হয় এবং যেই ঘরে অধিষ্ঠিত চীবর থাকবে, সেই ঘরেই অরুণোদয় না হওয়া পর্যন্ত অপেক্ষা করতে হবে; কোনো কারণেও হাতের পাশ হতে অধিষ্ঠিত চীবর পরিত্যাগ করতে পারবে না।</p>
<p><a class='msdiv' id='msdiv479'></a>যদি একটি গ্রাম বহু গৃহকুল দ্বারা চতুর্দিক পরিবেষ্টিত হয় এবং যেই ঘরে অধিষ্ঠিত চীবর থাকবে, সেই ঘরেই অরুণোদয় না হওয়া পর্যন্ত অপেক্ষা করা কর্তব্য; অন্যকোনো কক্ষে কিংবা নগরদ্বার সমীপে যাওয়া যাবে না অথবা অধিষ্ঠিত চীবর হস্তপাশ হতে পরিত্যাগ করা যাবে না। অন্যকোনো কক্ষে কিংবা নগরদ্বারে যাবার সময় অধিষ্ঠিত চীবর নিজের নিকট হতে অন্যত্র রাখা যাবে না। যদি অধিষ্ঠিত চীবর অন্যকক্ষে কিংবা নগরদ্বারে সমীপে রাখা হয়, তাহলে উক্ত কক্ষে বা নগরদ্বারে রেখে অরুণোদয় করতে হবে; অধিষ্ঠিত চীবর কোনো কারণেও নিজের নিকট হতে অন্যস্থানে রাখা যাবে না। আর যদি উক্ত গ্রাম বহু গৃহকুল দ্বারা চতুর্দিক পরিবেষ্টিত না হয়, তাহলে যেই ঘরে অধিষ্ঠিত চীবর থাকবে, সেই ঘরেই অরুণোদয় না হওয়া পর্যন্ত অপেক্ষা করতে হবে; এবং সেই অধিষ্ঠিত চীবর নিজের সাথে অবশ্যই রাখতে হবে; অন্যত্র রাখা যাবে না।</p>
<p><a class='msdiv' id='msdiv480'></a>যদি এক গৃহকুলের একটি আবাস চতুর্দিক হতে বহু কক্ষ বহু প্রকোষ্ঠ দ্বারা পরিবেষ্টিত হয় এবং উক্ত আবাসে ভেতরে অধিষ্ঠিত চীবর থাকলে তাহলে, সেই গৃহের ভেতরে অধিষ্ঠিত চীবর রেখে অরুণোদয় করতে হবে। আর যদি উক্ত আবাস চতুর্দিক হতে পরিবেষ্টিত না থাকে, তাহলে যেই প্রকোষ্ঠে অধিষ্ঠিত চীবর থাকবে, সেই প্রকোষ্ঠেই অধিষ্ঠিত চীবর রাখা কর্তব্য; কোনো কারণেও উক্ত প্রকোষ্ঠ হতে চীবর অন্যস্থানে রাখা যাবে না।</p>
<p><a class='msdiv' id='msdiv481'></a>যদি বহু গৃহকুলের একটি আবাস চতুর্দিক হতে বহু কক্ষ, বহু প্রকোষ্ঠ দ্বারা পরিবেষ্টিত হয় এবং যেই কক্ষাভ্যন্তরে অধিষ্ঠিত চীবর থাকবে, সেই কক্ষাভ্যন্তরে কিংবা উক্ত কক্ষের মূলদ্বার সমীপে অধিষ্ঠিত চীবর রেখে অরুণোদয় করতে হবে; অন্যত্রে রেখে অরুণোদয় করা যাবে না। আর যদি উক্ত আবাস অপরিবেষ্টিত থাকে এবং যেই প্রকোষ্ঠের ভেতর অধিষ্ঠিত চীবর থাকবে, সেই প্রকোষ্ঠের ভেতরেই চীবর রেখে দিতে হবে; না হয় নিজের নিকটে রাখতে হবে।</p>
<p><a class='msdiv' id='msdiv482'></a>যদি এক গৃহকুলের যানাদি একটি ভাণ্ডারশালা নানা কক্ষ বহু প্রকোষ্ঠ দ্বারা পরিবেষ্টিত হয় এবং যানাদি ভাণ্ডারশালার অভ্যন্তর কক্ষে অধিষ্ঠানকৃত চীবর থাকলে, উক্ত চীবর উক্ত কক্ষে রেখে অরুণোদয় করা কর্তব্য। আর যদি পরিবেষ্টিত না হয় এবং যেই প্রকোষ্ঠের ভেতরে অধিষ্ঠিত চীবর থাকবে, সেই প্রকোষ্ঠের ভেতরেই চীবর হস্তপাশে রেখে অবশ্যই অরুণোদয় করতে হবে।</p>
<p><a class='msdiv' id='msdiv483'></a>যদি বহু গৃহকুলের যানাদি একটি ভাণ্ডারশালা বহুকক্ষ, বহু প্রকোষ্ঠ দ্বারা পরিবেষ্টিত থাকে এবং যেই কক্ষাভ্যন্তরে অধিষ্ঠিত চীবর থাকবে, সেই কক্ষাভ্যন্তরে কিংবা উক্ত কক্ষের মূলদ্বার সমীপে অধিষ্ঠিত চীবর রেখে অরুণোদয় করতে হবে; অন্যত্র রেখে অরুণোদয় করা যাবে না। আর যদি উক্ত আবাস গৃহ অপরিবেষ্টিত থাকে এবং যেই প্রকোষ্ঠের ভেতর অধিষ্ঠিত চীবর থাকবে, সেই প্রকোষ্ঠের ভেতরেই চীবর রেখে দিতে হবে; না হয় নিজের নিকটে রাখতে হবে।</p>
<p><a class='msdiv' id='msdiv484'></a>যদি এক গৃহকুলের প্রহরাদি দেয়ার জন্যে একটি উচ্চ কক্ষ থাকে এবং উক্ত কক্ষাভ্যন্তরে অধিষ্ঠানকৃত চীবর থাকলে, সেই চীবরসহ অরুণোদয় না হওয়া পর্যন্ত অপেক্ষা করতে হবে। আর যদি বহু গৃহকুলের প্রহরাদি দেয়ার নিমিত্তে একটি উচ্চ কক্ষ বহুকক্ষে, বহু প্রকোষ্ঠে পরিবেষ্টিত থাকে এবং যেই কক্ষের ভিতরে কিংবা কক্ষের মূলদ্বারে অধিষ্ঠিত চীবর থাকবে, সেই প্রকোষ্ঠের ভেতরে চীবর রেখে অবশ্যই অরুণোদয় করতে হবে। কোনো কারণেও অধিষ্ঠিত চীবর অন্যস্থানে রেখে অরুণোদয় করা যাবে না।</p>
<p><a class='msdiv' id='msdiv485'></a>যদি এক গৃহকুলের একটি পটমণ্ডপ (তাঁবু) থাকে এবং সেই পটমণ্ডপের ভেতরে অধিষ্ঠানকৃত চীবর থাকলে; উক্ত অধিষ্ঠানকৃত চীবরসহ অরুণোদয় করতে হবে। এবং যদি বহু গৃহকুলের তাঁবু বহু কক্ষ, বহু প্রকোষ্ঠ দ্বারা পরিবেষ্টিত থাকে এবং যেই পটমণ্ডপের ভেতরে অধিষ্ঠিত চীবর থাকবে, সেই পটমণ্ডপের ভেতরে কিংবা তাঁবুর মূল দ্বার সমীপে চীবর রেখে অবশ্যই অরুণোদয় করতে হবে। স্বীয় হস্তপাশ হতে কোনো কারণেও অধিষ্ঠিত চীবর পরিত্যাগ করা যাবে না।</p>
<p><a class='msdiv' id='msdiv486'></a>যদি এক গৃহকুলের একটি প্রাসাদ থাকে এবং সেই প্রসাদাভ্যন্তরে অধিষ্ঠানকৃত চীবর থাকলে, ঐ চীবর উক্ত প্রাসাদাভ্যন্তরে রেখে সূর্য-উদয় না হওয়া পর্যন্ত অপেক্ষা করতে হবে। আর যদি বহু গৃহকুলের একটি প্রাসাদ বহু কক্ষ, বহু প্রকোষ্ঠ দ্বারা চতুর্দিকে পরিবেষ্টিত হয় এবং যেই কক্ষের ভেতর উক্ত চীবর থাকবে, সেই কক্ষের ভেতরে উক্ত অধিষ্ঠিত চীবরসহ অরুণোদয় না হওয়া পর্যন্ত অপেক্ষা করতে হবে অথবা প্রকোষ্ঠের মূলদ্বার সমীপে সেই চীবরসহ নিয়ে অরুণোদয় করতে হবে; কোনোমতেও উক্ত চীবর নিজের কাছ হতে দূরে রাখা যাবে না।</p>
<p><a class='msdiv' id='msdiv487'></a>যদি এক গৃহকুলের একটি হর্ম্য (দীর্ঘ তলাবিশিষ্ট বাসগৃহ) থাকে, এবং উক্ত হর্ম্যাভ্যন্তর কক্ষে অধিষ্ঠানকৃত চীবর থাকলে, সেই চীবরসহ ঐ হর্ম্যাভ্যন্তর কক্ষে অরুণোদয় করতে হবে। এবং যদি বহু গৃহকুলের একটি হর্ম্য বহু কক্ষে, বহু প্রকোষ্ঠে পরিবেষ্টিত হয়, তাহলে যেই প্রকোষ্ঠের ভেতর উক্ত চীবর থাকবে, সেই প্রকোষ্ঠের ভেতরে উক্ত অধিষ্ঠিত চীবরসহ অরুণোদয় না হওয়া পর্যন্ত অপেক্ষা করতে হবে অথবা প্রকোষ্ঠের মূলদ্বার সমীপে সেই চীবরসহ নিয়ে অরুণোদয় করতে হবে; কোনোমতেই উক্ত চীবর নিজের নিকট হতে দূরে রাখা যাবে না।</p>
<p><a class='msdiv' id='msdiv488'></a>যদি এক গৃহকুলের একটি নৌকা থাকে এবং সেই নৌকায় অধিষ্ঠানকৃত চীবর থাকলে, সেই চীবরসহ উক্ত নৌকায় অরুণোদয় করতে হবে। এবং যদি বহু গৃহকুলের একটি জাহাজে বহু প্রকোষ্ঠ, বহুকক্ষ থাকে এবং যেই কক্ষাভ্যন্তরে উক্ত চীবর থাকবে, সেই কক্ষের ভেতরে চীবরসহ অরুণোদয় না হওয়া পর্যন্ত অপেক্ষা করতে হবে; কোনোমতেই অন্যত্র অরুণোদয় করা যাবে না।</p>
<p><a class='msdiv' id='msdiv489'></a>যদি এক গৃহকুলের এক মরুযাত্রী দলে ভিক্ষুসহ তাঁর অধিষ্ঠানকৃত চীবর থাকলে, সেই চীবর উক্ত মরুযাত্রী দলের সম্মুখে কিংবা পশ্চাতে এবং সপ্ত (অব্ভন্তরং) অভ্যন্তরে পরিত্যাগ করা যাবে না; এমনকি মরুযাত্রীদলের পাশ হতে এক অভ্যন্তরেও ত্যাগ করা যাবে না। আর যদি বহু গৃহকুলের এক মরুযাত্রীদলে ঐরূপ চীবর থাকে, তবে তাও হস্তপাশ হতে পরিত্যাগ করা যাবে না।</p>
<p><a class='msdiv' id='msdiv490'></a>যদি এক গৃহকুলের ক্ষেত্র কোনো ঘেরা দ্বারা পরিবেষ্টিত হয় এবং সেই ক্ষেত্রের ভেতরে ভিক্ষুর অধিষ্ঠানকৃত চীবর থাকে, তাহলে ক্ষেত্রের ভেতরেই সেই চীবর অরুণোদয় না হওয়া পর্যন্ত রাখতে হবে। আর যদি ক্ষেত্রটি পরিবেষ্টিত না থাকে, তবে অধিষ্ঠানকৃত সেই চীবর নিজের হস্তপাশে রাখতে হবে। যদি বহু গৃহকুলের ক্ষেত্র পরিবেষ্টিত হয় এবং ঐ ক্ষেত্রের ভেতরে অধিষ্ঠানকৃত চীবর থাকলে, চীবর ক্ষেত্রের মূলদ্বারে রেখে অরুণোদয় করতে হবে। কোনো কারণেও নিজের নিকট হতে দূরে রাখা যাবে না। আর যদি ক্ষেত্র পরিবেষ্টিত না হয়, তাহলে নিজের হাতের পাশে রেখে অরুণোদয় করা বাঞ্চনীয়।</p>
<p><a class='msdiv' id='msdiv491'></a>যদি এক গৃহকুলের শস্য মাড়ানোর স্থান চতুর্দিকে পরিবেষ্টিত হয় এবং ভিক্ষুর অধিষ্ঠানকৃত চীবর উক্ত শস্য মাড়ানোর স্থানাভ্যন্তরে থাকে, তাহলে সেই চীবর উক্ত শস্য মাড়ানোর স্থানাভ্যন্তরে রেখে অরুণোদয় করতে হবে। আর যদি সেই স্থানটি অপরিবেষ্টিত হয়, তাহলে অধিষ্ঠানকৃত চীবর নিজের কাছে রেখে দিতে হবে। এবং নানা গৃহকুলের শস্য মাড়ানোর স্থান যদি পরিবেষ্টিত হয় এবং অধিষ্ঠানকৃত চীবর উক্ত স্থানাভ্যন্তরে থাকে, তাহলে সেই স্থানের মূলদ্বারে সেই চীবর অরুণোদয় না হওয়া পর্যন্ত রাখা কর্তব্য কিংবা স্বীয় হস্তপাশে উক্ত চীবর রেখে সূর্যোদয় করতে হবে। আর যদি সেই স্থানটি পরিবেষ্টিত না থাকে, তাহলে অধিষ্ঠানকৃত চীবর নিজের হস্তপাশ হতে দূরে রেখে অরুণোদয় করা যাবে না; নিজের নিকটেই রাখতে হবে।</p>
<p><a class='msdiv' id='msdiv492'></a>যদি এক গৃহকুলের আরাম (ফুল বা ফল উদ্যান) চতুর্দিকে পরিবেষ্টিত হয় এবং অধিষ্ঠানকৃত চীবর যদি আরামাভ্যন্তরে থাকে, তাহলে চীবর আরামাভ্যন্তরে রেখে অরুণোদয় করা কর্তব্য। আর যদি আরাম পরিবেষ্টিত না হয়, তাহলে নিজের নিকটে রেখে অরুণোদয় করতে হবে। এবং বহু গৃহকুলের আরাম যদি পরিবেষ্টিত হয়, তাহলে অধিষ্ঠানকৃত চীবর আরামের মূলদ্বারে রেখে সূর্যোদয় করতে হবে; না হয় নিজের কাছে রাখতে হবে। আর যদি আরাম অপরিবেষ্টিত হয়, তাহলে স্বীয় হাতের-পাশ হতে দূরে রেখে অরুণোদয় করা যাবে না।</p>
<p><a class='msdiv' id='msdiv493'></a>যদি এক গৃহকুলের বিহার চতুর্দিকে পরিবেষ্টিত থাকে, তাহলে বিহারের ভেতরে সেই চীবর রেখে অরুণোদয় করা কর্তব্য। বিহার অপরিবেষ্টিত হলে, যেই বিহার কক্ষে অধিষ্ঠানকৃত চীবর থাকবে, সেই বিহার কক্ষে উক্ত চীবর রেখে অরুণোদয় করতে হবে; কোনোমতেই হস্তপাশ হতে অন্যত্র রাখা যাবে না। বহু গৃহকুলের বিহার যদি পরিবেষ্টিত হয় এবং যেই বিহার কক্ষে অধিষ্ঠানকৃত চীবর থাকবে, সেই বিহার কক্ষে কিংবা কক্ষের মূলদ্বারে উক্ত চীবর রেখে অরুণোদয় করা বাঞ্ছনীয়। আর যদি বিহার পরিবেষ্টিত না থাকে, যেই বিহার কক্ষে চীবর থাকবে, সেই বিহার কক্ষে অধিষ্ঠানকৃত চীবর রেখে সূর্যোদয় করতে হবে; চীবর নিজের নিকট হতে দূরে রাখা যাবে না।</p>
<p><a class='msdiv' id='msdiv494'></a>যেই বৃক্ষ এক গৃহকুলের আয়ত্তাধীন, তেমন বৃক্ষমূলে মধ্যহ্নকালীন বৃক্ষের ছায়া যতদূর পর্যন্ত চতুর্দিকে পরিব্যাপ্তি হয়, সেরূপ ছায়াময় পরিব্যাপ্তি সীমার মধ্যে, যদি ভিক্ষুর অধিষ্ঠানকৃত চীবর থাকে, তাহলে ঐ সীমার ভেতরে চীবর রেখে অরুণোদয় করতে হবে। যদি সেই বৃক্ষ বহু গৃহকুলের অধিকারে থাকে, তাহলে অধিষ্ঠিত চীবর নিজের নিকটেই রেখে দিতে হবে; অন্যত্র রাখা যাবে না।</p>
<p>‘উন্মুক্ত স্থানের এক-সীমা’ বলতে গ্রাম ব্যতীত অরণ্যের চতুর্দিক ১৯৬ হাত পরিমাণ (সপ্ত-অভ্যন্তর) স্থানকে এক-সীমা বুঝায়। এবং তার পরবর্তী স্থান বহু-সীমার অন্তর্ভুক্ত।</p>
<p><a class='msdiv' id='msdiv495'></a>অধিষ্ঠিত ত্রিচীবর ব্যতীত রাত্রি বাসে রাত্রি বাস (অবস্থান) ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠিত ত্রিচীবর ব্যতীত রাত্রি বাসে রাত্রি বাস কি না সন্দেহবশত ‘নিস্সগ্গিয় পাচিত্তিয়’ অপরাধ হয়। অধিষ্ঠিত ত্রিচীবর ব্যতীত রাত্রি বাসে রাত্রি অবাস ধারণায় ‘নিস্সগ্গিয় পাচিত্তিয়’ আপত্তি হয়। অধিষ্ঠিত চীবর অপচ্চুদ্ধারে (অধিষ্ঠান ভঙ্গ না করে) পচ্চুদ্বার (অধিষ্ঠান ভঙ্গ) করেছে এরূপ ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠিত চীবর বিসর্জন (ত্যাগ) না করে বিসর্জন করেছে, এরূপ ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠিত চীবর অনষ্টে নষ্ট হয়েছে ধারণায়, নষ্টে অনষ্ট হয়েছে, এরূপ ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠিত চীবর অদগ্ধে দগ্ধ হয়েছে, ধারণায় ‘নিস্সগ্গিয় পাচিত্তিয়’ অপরাধ হয়। অধিষ্ঠিত চীবর অবিলুপ্তে বিলুপ্ত হয়েছে, এমন ধারণায় ‘নিস্সগ্গিয় পাচিত্তিয়’ অপরাধ হয়। ‘নিস্সগ্গিয়’ অপরাধপ্রাপ্ত বিসর্জনযোগ্য চীবর বিসর্জন (ত্যাগ) না করে ব্যবহার করলে ‘দুক্কট’ আপত্তি হয়। অধিষ্ঠিত ত্রিচীবর ব্যতীত রাত্রি বাস না করে রাত্রি বাস ধারাণায় ‘দুক্কট’ আপত্তি হয়। অধিষ্ঠিত ত্রিচীবর ছাড়া রাত্রি বাসে রাত্রি বাস কি না সন্দেহবশত ‘দুক্কট’ আপত্তি হয়। অধিষ্ঠিত ত্রিচীবর ব্যতীত রাত্রি বাস না করে রাত্রি বাস করে নাই, এরূপ ধারণায় কোনো প্রকার অপরাধ হয় না।</p>
<p><a class='msdiv' id='msdiv496'></a>অনাপত্তি : অরুণোদয়ের ভেতরে দূরে থাকা অবস্থায় চীবর স্থিত স্থান লৰ্য করে পচ্চুদ্ধার (অধিষ্ঠান ভঙ্গ) করলে বিসর্জন (ত্যাগ) করলে চুরি বা অধিকার চ্যুত হলে, পোকা-মাকড়াদি খেয়ে ফেললে বা দংশন করলে অগ্নিতে দগ্ধ হলে, কেউ জোরপূর্বক কেড়ে নিলে, কেউ বিশ্বাস করে গ্রহণ করলে সংঘ কর্তৃক অনুমতি প্রাপ্ত হলে, ভিক্ষু উন্মাদ হলে এবং আদিকর্মিকের অনাপত্তি।</p>
<p class='endsutta'>দ্বিতীয় ত্রিচীবর শিক্ষাপদ সমাপ্ত</p>
<footer>
<p>Translated by <span class='author'>ভদন্ত বুদ্ধবংশ ভিক্ষু</span> (Buddhabangsha Bhikkhu).</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
