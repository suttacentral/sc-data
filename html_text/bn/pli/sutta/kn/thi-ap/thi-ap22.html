<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap22' lang='bn'>
<header>
<ul>
<li class='division'>থেরী-অপদান</li>
<li class='division'>৩. কুণ্ডলকেশী বর্গ</li>
</ul>
<h1>২. কৃশাগৌতমী থেরী অপদান</h1>
</header>
<p><a class='bk' id='bk৫৫'></a>আজ থেকে লক্ষকল্প আগে পৃথিবীতে সর্ববিধ ধর্মে পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk৫৬'></a>তখন আমি হংসবতী নগরে জনৈক পরিবারে জন্ম নিয়েছিলাম। একদিন নরশ্রেষ্ঠ বুদ্ধের কাছে গিয়ে শরণ গ্রহণ করেছিলাম।</p>
<p><a class='bk' id='bk৫৭'></a>তখন আমি তাঁর মুখ থেকে চতুর্সত্য-বিষয়ক, মধুর, পরম স্বাদযুক্ত, শান্তি-সুখাবহ ধর্মকথা শুনেছিলাম।</p>
<p><a class='bk' id='bk৫৮'></a>পুরুষোত্তম বুদ্ধ তখন এক ভিক্ষুণীকে রুক্ষ চীবরধারীদের মধ্যে শ্রেষ্ঠ বলে ভূয়সী প্রশংসা করছিলেন।</p>
<p><a class='bk' id='bk৫৯'></a>সেই ভিক্ষুণীর গুণের কথা শুনে আমার মনে ভীষণ প্রীতি উৎপন্ন হয়েছিল। তারপর আমি যথাশক্তি বুদ্ধশ্রেষ্ঠকে দান করেছিলাম।</p>
<p><a class='bk' id='bk৬০'></a>তারপর আমি মুনিবরের পায়ে নিপতিত হয়ে সেই শ্রেষ্ঠপদ প্রার্থনা করেছিলাম। তখন পদুমুত্তর নায়ক সম্বুদ্ধ আমার প্রার্থনা অনুমোদন করেছিলেন।</p>
<p><a class='bk' id='bk৬১'></a>আজ থেকে লক্ষকল্প পরে ওক্কাকুকুলে গৌতম শাস্তা পৃথিবীতে উৎপন্ন হবেন।</p>
<p><a class='bk' id='bk৬২'></a>তার ধর্মে ধর্মৌরসজাত উত্তরাধিকারিণী কৃশাগৌতমী নাম্নী শাস্তাশ্রাবিকা হবে।</p>
<p><a class='bk' id='bk৬৩'></a>তা শুনে আমি ভীষণ খুশি হয়েছিলাম। তারপর আমি আজীবন মৈত্রীতদ্গত চিত্তে চতুর্প্রত্যয়ে বিনায়ক বুদ্ধকে সেবা-পরিচর্যা করেছিলাম।</p>
<p><a class='bk' id='bk৬৪'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk৬৫'></a>এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ উৎপন্ন হয়েছিলেন।</p>
<p><a class='bk' id='bk৬৬'></a>তখন বারাণসী নগরে কাশিরাজ কিকী নরেশ্বর মহর্ষি বুদ্ধের সেবক ছিলেন।</p>
<p><a class='bk' id='bk৬৭'></a>সেই রাজার পঞ্চম কন্যা ছিলাম আমি। আমার নাম ছিল ধম্মা। জিনশ্রেষ্ঠ বুদ্ধের ধর্মকথা শুনে আমি প্রব্রজ্যা লাভের ইচ্ছা করেছিলাম।</p>
<p><a class='bk' id='bk৬৮'></a>কিন্তু বাবা আমাদের প্রব্রজ্যা লাভের অনুমতি দেননি। তাই তখন আমরা গৃহে থেকেই বিশ হাজার বৎসর অতন্দ্রভাবে বিচরণ করেছিলাম।</p>
<p><a class='bk' id='bk৬৯'></a>আমরা সাতজন সুখিনী রাজকন্যা সবাই মিলে খুশি মনে ব্রহ্মচর্যা পালনে ও বুদ্ধসেবায় নিয়োজিত ছিলাম।</p>
<p><a class='bk' id='bk৭০'></a>সেই সাতজন রাজকন্যা হচ্ছে, সমণী, সমণগুত্তা, ভিক্ষুণী, ভিক্ষুদায়িকা, ধম্মা, সুধম্মা ও সংঘদায়িকা।</p>
<p><a class='bk' id='bk৭১'></a>বর্তমানে যথাক্রমে ক্ষেমা, উৎপলবর্ণা, পটাচারা, কুন্তলা, আমি, ধর্মদিন্না ও বিশাখা।</p>
<p><a class='bk' id='bk৭২'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk৭৩'></a>এই শেষ জন্মে আমি এক শ্রেষ্ঠী পরিবারে জন্ম নিয়েছিলাম। মূলত দরিদ্র পরিবারে জন্ম হলেও এক ধনী পরিবারে আমার বিয়ে হয়েছিল।</p>
<p><a class='bk' id='bk৭৪'></a>একমাত্র স্বামী ছাড়া পরিবারের অন্য সবাই আমাকে দরিদ্র ঘরের মেয়ে হওয়ার কারণে নানাভাবে কষ্ট দিত। কিন্তু যখনি আমি একটি সন্তান প্রসব করলাম, তখন থেকে সকলের প্রিয় হলাম।</p>
<p><a class='bk' id='bk৭৫'></a>আমার সেই সন্তানটি একটু বড় হয়ে সকলের আদরনীয় হলে পরে হঠাৎ মারা গেল।</p>
<p><a class='bk' id='bk৭৬'></a>এতে আমি ভীষণ শোকগ্রস্ত হলাম। অশ্রুমুখে কাঁদতে কাঁদতে আমার পুত্রের মৃতদেহ নিয়ে বিলাপ করতে করতে এখানে-ওখানে যেতে লাগলাম।</p>
<p><a class='bk' id='bk৭৭'></a>তখন আমি এক হিতৈষীর নির্দেশে শ্রেষ্ঠ চিকিৎসক বুদ্ধের কাছে গিয়ে বললাম, ‘প্রভু, আমাকে ওষুধ দিন, যাতে আমার মৃত পুত্র বেঁচে যায়।’</p>
<p><a class='bk' id='bk৭৮'></a>বিনয়োপায় বিশারদ বুদ্ধ আমাকে বললেন, তোমাকে যেই ঘরে কোনো ব্যক্তি মারা যায়নি এমন ঘর থেকে এক মুঠো পরিমাণ সর্ষপ আনতে হবে।</p>
<p><a class='bk' id='bk৭৯'></a>তখন আমি গোটা শ্রাবস্তী নগর ঘরে তেমন কোনো ঘর পেলাম না। কোথায় আবার সর্ষপ। এই ঘটনার পর আমার জ্ঞানের উদয় হলো।</p>
<p><a class='bk' id='bk৮০'></a>তারপর আমি আমার সন্তনের মৃতদেহ ফেলে দিয়ে লোকনায়ক বুদ্ধের কাছে গেলাম। তিনি আমার দূর হতে আসতে দেখে মধুর স্বরে বললেন :</p>
<p><a class='bk' id='bk৮১'></a>উদয়-ব্যয় দর্শন না করে একশত বৎসর জীবিত থাকার চাইতে উদয়-ব্যয় দর্শন করে একদিন মাত্র বেঁচে থাকাও শ্রেয়।</p>
<p><a class='bk' id='bk৮২'></a>এই অনিত্যতা শুধু গ্রাম, নিগম বা কোনো এক পরিবারের ধর্ম বা স্বভাব নয়, এটি সমস্ত সদেবলোকের ধর্ম।</p>
<p><a class='bk' id='bk৮৩'></a>এই গাথাটি শুনে আমার বিশুদ্ধ ধর্মচক্ষু উৎপন্ন হয়েছিল। সদ্ধর্ম জ্ঞাত হয়ে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk৮৪'></a>প্রব্রজিত হওয়ার পর জিনশাসনে রত থেকে আমি অচিরেই অর্হত্ত্ব লাভ করেছিলাম।</p>
<p><a class='bk' id='bk৮৫-৮৬'></a>আমি বিবিধ ঋদ্ধি, দিব্যকান পরচিত্ত-বিজানন-জ্ঞান ও পূর্বানিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল।</p>
<p><a class='bk' id='bk৮৭'></a>বুদ্ধের উপদেশ আমি পালন করেছি। বুদ্ধের শাসনে আমি কৃতকার্য হয়েছি। আমার কাঁধ থেকে দুঃখভার নেমে গিয়েছে। আমার ভবনেত্রি তৃষ্ণা সমূলে বিনষ্ট হয়েছে।</p>
<p><a class='bk' id='bk৮৮'></a>যেই উদ্দেশ্য নিয়ে আমি গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্য সফল হয়েছে। আমার সর্ববিধ সংযোজন ক্ষয় হয়েছে।</p>
<p><a class='bk' id='bk৮৯'></a>বুদ্ধশ্রেষ্ঠের প্রভাবে অর্থ, ধর্ম, নিরুক্তি, প্রতিভাণ এই চার প্রতিসম্ভিদায় আমার জ্ঞান অত্যন্ত বিমল, বিশুদ্ধ।</p>
<p><a class='bk' id='bk৯০'></a>আমি শ্মশান, আবর্জনাস্তূপ, রাস্তাঘাট হতে জীর্ণ-শীর্ণ বস্ত্র নিয়ে উত্তরাসঙ্গ, সংঘাটি তৈরি করে রুক্ষ চীবর ধারণ করে থাকি।</p>
<p><a class='bk' id='bk৯১'></a>জিনশ্রেষ্ঠ বিনায়ক বুদ্ধ আমার এই গুণ দেখে পরিষদের মধ্যে আমাকে রুক্ষ চীবরধারীদের মধ্যে শ্রেষ্ঠপদে বসালেন।</p>
<p><a class='bk' id='bk৯২'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৯৩'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৯৪'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই কৃশাগৌতমী ভিক্ষুণী এই গাথাগুলো ভাষণ করেছিলেন।</p>
<p class='endsutta'>[কৃশাগৌতমী থেরী অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
