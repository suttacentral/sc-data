<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap35' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৫. সুক্কা থেরী অপদান</h1>
</header>
<p><a class='bk' id='bk১১১'></a>আজ থেকে একানব্বই কল্প আগে সর্ববিধ ধর্মে বিদর্শক, নায়ক, চারুদর্শন বিপস্সী ভগবান উৎপন্ন হয়েছিলেন।</p>
<p><a class='bk' id='bk১১২'></a>তখন আমি বন্ধুমতি নগরে অন্যতর এক পরিবারে জন্ম নিয়েছিলাম। একদিন আমি মহামুনির ধর্মদেশনা শুনে অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk১১৩'></a>তখন আমি ছিলাম বহুশ্রুতা, ধর্মধরা, প্রতিভাণবতী, বিচিত্রকথিকা ও বুদ্ধের উপদেশ পালনকারিণী।</p>
<p><a class='bk' id='bk১১৪'></a>তখন আমি বহুজনতার হিত-সুখ-মঙ্গলের জন্যে ধর্মকথা বলেছিলাম। সেখান থেকে চ্যুত হয়ে আমি তুষিত স্বর্গে যশস্বিনী হয়েছিলাম।</p>
<p><a class='bk' id='bk১১৫'></a>আজ থেকে একত্রিশ কল্প আগে দেদীপ্যমান সিখী জিন মহান যশস্বী হয়ে পৃথিবীতে উৎপন্ন হয়েছিলেন।</p>
<p><a class='bk' id='bk১১৬'></a>তখনো আমি বুদ্ধের শাসনে প্রব্রজ্যা নিয়ে বুদ্ধশাসনে অভিজ্ঞ হয়েছিলাম। এবং মানুষের কাছে জিনোপদেশগুলো প্রকটিত করে তখনো আমি তাবতিংস দেবলোকে জন্মেছিলাম।</p>
<p><a class='bk' id='bk১১৭'></a>আজ থেকে একত্রিশ কল্প আগে পৃথিবীতে মহাজ্ঞানী বেস্সভূ ভগবান উৎপন্ন হয়েছিলেন। তখনো সেভাবেই আমি জন্ম নিয়েছিলাম।</p>
<p><a class='bk' id='bk১১৮'></a>তখনো আমি শাসনে প্রব্রজ্যা নিয়ে জিনশাসনকে আলোকিত করেছিলাম এবং রমণীয় দেবপুরীতে গিয়ে মহাসুখ ভোগ করেছিলাম।</p>
<p><a class='bk' id='bk১১৯'></a>এই ভদ্রকল্পে নরশরণ জিনোত্তম ককুসন্ধ বুদ্ধ উৎপন্ন হয়েছিলেন। তখনো আমি সেভাবেই জন্মেছিলাম।</p>
<p><a class='bk' id='bk১২০'></a>তাঁর শাসনে প্রব্রজ্যা নিয়ে আমি যথা আয়ুষ্কাল শাসনকে আলোকিত করে নিজ ঘরে ফিরে যাবার ন্যায় তাবতিংস স্বর্গে জন্মেছিলাম।</p>
<p><a class='bk' id='bk১২১'></a>এই ভদ্রকল্পেই লোকশরণ, অরণ, অমৃতদায়ক, নায়ক কোণাগমন বুদ্ধ উৎপন্ন হয়েছিলেন।</p>
<p><a class='bk' id='bk১২২'></a>তখনো আমি তাঁর শাসনে প্রব্রজ্যা নিয়ে বহুশ্রুতা, ধর্মধরা হয়ে জিনশাসনকে উজ্জ্বল করেছিলাম।</p>
<p><a class='bk' id='bk১২৩'></a>এই ভদ্রকল্পেই লোকশরণ, অরণ, মন্ত্রধর, মুনিশ্রেষ্ঠ কস্সপ ভগবান উৎপন্ন হয়েছিলেন।</p>
<p><a class='bk' id='bk১২৪-১২৫'></a>সেই নরবীর বুদ্ধের শাসনে প্রব্রজ্যা নিয়ে আমি সদ্ধর্মে পারদর্শী, প্রশ্নবিশারদ, সুশীলা, লজ্জী ও ত্রিবিধ শিক্ষায় অভিজ্ঞ হয়ে আজীবন বহু ধর্মকথা বলেছিলাম।</p>
<p><a class='bk' id='bk১২৬'></a>সেই কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস স্বর্গে জন্মেছিলাম।</p>
<p><a class='bk' id='bk১২৭'></a>এই শেষ জন্মে আমি রাজগৃহে বহু রত্নের মালিক এক সম্ভ্রান্ত শ্রেষ্ঠী পরিবারে জন্মেছি।</p>
<p><a class='bk' id='bk১২৮'></a>হাজার ভিক্ষু-পরিবৃত হয়ে লোকনায়ক বুদ্ধ যখন রাজগৃহে প্রবেশ করছিলেন তখন দেবরাজ শত্রু এই বলে তার ভূয়সী প্রশংসা করছিলেন:</p>
<p><a class='bk' id='bk১২৯'></a>ভগবান বুদ্ধ নিজে দান্ত হয়ে পূর্বজটিল দান্তদের সঙ্গে ও নিজে বিপ্রমুক্ত হয়ে বিপ্রমুক্তদের সঙ্গে সুবর্ণের মতো উজ্জ্বল রূপ ধারণ করে রাজগৃহে প্রবেশ করছেন।</p>
<p><a class='bk' id='bk১৩০'></a>এমন বুদ্ধানুভব তথা প্রভাব দেখে ও তাঁর গুণের কথা শুনে আমি প্রসন্নমনে শক্তি-প্রমাণে তাঁকে পূজা করেছি।</p>
<p><a class='bk' id='bk১৩১'></a>পরবর্তীকালে আমি মহামতি ধর্মদিন্না ভিক্ষুণীর কাছে গিয়ে গৃহত্যাগ করে অনাগারিক প্রব্রজ্যা গ্রহণ করেছি।</p>
<p><a class='bk' id='bk১৩২'></a>চুল কাটার সময়েই আমি সমস্ত ক্লেশকে দগ্ধ করেছি। প্রব্রজ্যা নেওয়ার কিছুদিনের মধ্যেই আমি বুদ্ধের সমস্ত শিক্ষাগুলো শিখেছি।</p>
<p><a class='bk' id='bk১৩৩'></a>তারপর একদিন আমি মহাজনসমাবেশে ধর্মদেশনা করেছি এবং আমার ধর্মদেশনা শুনে উপস্থিত শ্রোতৃমণ্ডলীর ধর্মজ্ঞান হয়েছিল।</p>
<p><a class='bk' id='bk১৩৪'></a>হাজারো জনতার ধর্মজ্ঞান লাভ করার ঘটনা দেখে বিস্মিত হয়ে এক যক্ষ সমগ্র রাজগৃহ ঘুরে আমার প্রতি প্রসন্ন হয়েছিল।</p>
<p><a class='bk' id='bk১৩৫'></a>আমি রাজগৃহের মানুষদের কী এমন করেছি অথবা কী এমন মধু পান করিয়েছি যে, তারা অমৃতপদ নির্বাণ দেশনারতা সুক্কাকে সেবা-সম্মান করবে না?</p>
<p><a class='bk' id='bk১৩৬'></a>তা এমন বিশুদ্ধ, খাঁটি ও মধুর ছিল যে তারা সচেতনভাবেই ধর্মবারি পান করছিল।</p>
<p><a class='bk' id='bk১৩৭-১৩৮'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। এখন আর আমার কোনো পুনর্জন্ম নেই।</p>
<p><a class='bk' id='bk১৩৯'></a>হে মহাবীর, আপনার কাছে এসে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='bk' id='bk১৪০'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৪১'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৪২'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সুক্কা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সুক্কা থেরী অপদান পঞ্চম সমাপ্ত]</p>
<p class='endsection'>[পঞ্চম ভাণবার সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
