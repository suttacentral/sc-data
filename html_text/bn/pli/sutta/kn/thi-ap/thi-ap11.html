<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap11' lang='bn'>
<header>
<ul>
<li class='division'>থেরী-অপদান</li>
<li class='division'>২. একোপোসথিকা বর্গ</li>
</ul>
<h1>১. একোপোসথিকা থেরী অপদান</h1>
</header>
<p><a class='bk' id='bk১'></a>বন্ধুমতি নগরে বন্ধুমা নামক এক ক্ষত্রিয় রাজা ছিলেন। তিনি পূর্ণিমা দিবসে উপোসথ পালন করতেন।</p>
<p><a class='bk' id='bk২'></a>সেই আমি সেখানকার এক কুম্ভদাসী ছিলাম। একদিন সসৈন্য রাজাকে উপোসথ পালন করতে দেখে আমি এরূপ চিন্তা করেছিলাম :</p>
<p><a class='bk' id='bk৩'></a>‘রাজা রাজ্য ত্যাগ করে উপোসথশীল পালন করেছেন। তার সেই উপোসথকর্ম পূর্ণাঙ্গ সফল বলা চলে। কারণ, রাজ্যের সমস্ত জনতা আজ আনন্দে দিন কাটাচ্ছে।’</p>
<p><a class='bk' id='bk৪'></a>আমি দুর্গতি ও দারিদ্রতাকে জ্ঞানযোগে পর্যবেক্ষণ করে মনকে প্রফুল্ল করে উপোসথ পালন করেছিলাম।</p>
<p><a class='bk' id='bk৫'></a>সম্যকসম্বুদ্ধের শাসনে উপোসথশীল পালন করে আমি সেই কর্মের ফলে তাবতিংস দেবলোকে জন্মেছিলাম।</p>
<p><a class='bk' id='bk৬'></a>সেখানে আমার জন্যে কূটাগারতুল্য, মহা আসনবিশিষ্ট, এক যোজন উচ্চতাবিশিষ্ট সুনির্মিত দেবভবন উৎপন্ন হয়েছিল।</p>
<p><a class='bk' id='bk৭'></a>লক্ষ অপ্সরা আমাকে নিত্য সেবা-শুশ্রূষা করত। আমি সব সময় অন্য দেবতাদের অতিক্রম করে বিরোচিত হতাম।</p>
<p><a class='bk' id='bk৮'></a>আমি চৌষট্টিবার চৌষট্টিজন দেবরাজের মহিষী হয়েছিলাম এবং তেষট্টিবার তেষট্টিজন চক্রবর্তী রাজার মহিষী হয়েছিলাম।</p>
<p><a class='bk' id='bk৯'></a>আমি সুবর্ণবর্ণ দেহের অধিকারী হয়ে ভবসমূহে বিচরণ করেছিলাম। সর্বত্রই আমি শ্রেষ্ঠত্বের অধিকারী হয়েছিলাম। এটি আমার উপোসথশীল পালনেরই সুফল।</p>
<p><a class='bk' id='bk১০'></a>আমি হস্তীযান, অশ্বযান, রথযান ও সিবিকাযান-সবকিছুই লাভ করেছিলাম। এটি আমার উপোসথশীল পালনেরই ফল।</p>
<p><a class='bk' id='bk১১'></a>আমি স্বর্ণময়, রৌপ্যময়, স্ফটিকময় ও লোহিতঙ্গময় সবকিছু লাভ করেছিলাম।</p>
<p><a class='bk' id='bk১২'></a>আমি কোশেয়্য, কম্বল, ক্ষৌম, কার্পাস প্রভৃতি মহার্ঘ বস্ত্রই লাভ করেছিলাম।</p>
<p><a class='bk' id='bk১৩'></a>আমি অন্ন-পানীয়, খাদ্য, বস্ত্র, শয্যাসন সবকিছুই লাভ করেছিলাম। এটি আমার উপোসথশীল পালনেরই সুফল।</p>
<p><a class='bk' id='bk১৪'></a>আমি শ্রেষ্ঠ সুগন্ধী পুষ্পমাল্য, চূর্ণ, বিলেপনযোগ্য দ্রব্য সবকিছুই লাভ করেছিলাম। এটি আমার উপোসথশীল পালনেরই সুফল।</p>
<p><a class='bk' id='bk১৫'></a>আমি কূটাগার, প্রাসাদ, মণ্ডপ, হর্ম্য, গুহা প্রভৃতি সবকিছুই লাভ করেছিলাম। এটি আমার উপোসথশীল পালনেরই সুফল।</p>
<p><a class='bk' id='bk১৬'></a>আমি জন্মের মাত্র সাত বৎসর বয়সে অনাগারিক প্রব্রজ্যা গ্রহণ করেছিলাম। আমি প্রব্রজ্যা গ্রহণের পনেরো দিনের মধ্যেই অর্হত্ত্ব লাভ করেছিলাম।</p>
<p><a class='bk' id='bk১৭'></a>আমার সমস্ত ক্লেশ দগ্ধ হয়েছে। আমার জন্মসকল ধ্বংস হয়েছে। আমার সর্বাসব পরিক্ষীণ হয়েছে। এখন আমার আর কোনো পুনর্জন্ম নেই।</p>
<p><a class='bk' id='bk১৮'></a>আজ থেকে একানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার উপোসথশীল পালনেরই সুফল।</p>
<p><a class='bk' id='bk১৯'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk২০'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk২১'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই একোপোসথিকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[একোপোসথিকা থেরী অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
