<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap17' lang='bn'>
<header>
<ul>
<li class='division'>থেরী-অপদান</li>
<li class='division'>২. একোপোসথিকা বর্গ</li>
</ul>
<h1>৭. মহাপ্রজাপতি গৌতমী থেরী অপদান</h1>
</header>
<p><a class='bk' id='bk৯৭'></a>একসময় লোকপ্রদ্যোৎ, নরসারথি বুদ্ধ বৈশালীর মহাবনে কূটাগারশালায় বসবাস করছিলেন।</p>
<p><a class='bk' id='bk৯৮'></a>তখন জিনের মাসীমা মহাপ্রজাপতি গৌতমী ভিক্ষুণী সেই বৈশালীর মহাবনে কূটাগারশালার ভিক্ষুণীনিবাসে বাস করছিলেন।</p>
<p><a class='bk' id='bk৯৯'></a>পাঁচশত বিমুক্তা ভিক্ষুণীর সঙ্গে নির্জনে বসে থাকার সময়ে তাঁর এরূপ চিন্তার উদয় হয়েছিল :</p>
<p><a class='bk' id='bk১০০'></a>অহো, আমি তো বুদ্ধ, অগ্রশ্রাবকদ্বয়, রাহুল, আনন্দ, নন্দ কারো পরিনির্বাণ দেখতে পাব না!</p>
<p><a class='bk' id='bk১০১-১০২'></a>তাই আমাকে মহর্ষি লোকনাথ বুদ্ধের অনুমতিক্রমে বুদ্ধ, অগ্রশ্রাবকদ্বয়, মহাকস্সপ, নন্দ, আনন্দ ও রাহুলের পরিনির্বাণের আগেই আয়ুসংস্কার পরিত্যাগ করে নিবৃত্তিতে যেতে হবে অর্থাৎ নির্বাণ লাভ করতে হবে।</p>
<p><a class='bk' id='bk১০৩'></a>ঠিক তার মতো করে তার সহগামী পাঁচশত ভিক্ষুণীর মনেও এই চিন্তার উদয় হয়েছিল। এমনকি ক্ষেমাদি মহাশ্রাবিকাদেরও তেমন চিন্তার উদয় হয়েছিল।</p>
<p><a class='bk' id='bk১০৪'></a>ঠিক তখনি পৃথিবী কম্পিত হয়েছিল। দেবদুন্দুভি বেজে উঠেছিল। বিহারে অবস্থিত দেবতারা শোকপীড়িত হয়েছিল।</p>
<p><a class='bk' id='bk১০৫-১০৭'></a>এভাবে দেবতারা বিলাপ করতে করতে করুণ সুরে অঝোর ধারায় অশ্রু ঝরিয়েছিল। তারপর সকল ভিক্ষুণী গৌতমীর কাছে গিয়ে তার পায়ে মাথা ঠেকিয়ে এই কথা নিবেদন করেছিল, ‘আর্যে, আমরা যখন নির্জনে নীরবে বসে ছিলাম, তখন পৃথিবী কম্পিত হতে দেখলাম। দেবদুন্দুভি বেজে উঠতে ও দেবতাদের বিলাপ শুনতে পেলাম। আর্যে গৌতমী, ইহার কারণ কী?’</p>
<p><a class='bk' id='bk১০৮'></a>তখন তিনি যেভাবে চিন্তা করেছিলেন সবকিছু খুলে বললেন এবং অন্য তিনজনও যেভাবে চিন্তা করেছিলেন সবকিছু খুলে বললেন।</p>
<p><a class='bk' id='bk১০৯'></a>তখন তারা বলল, হে আর্যে, আপনার যদি একান্তই পরম সুখ নির্বাণ লাভের ইচ্ছা হয়, তবে আমরাও সুব্রত বুদ্ধের অনুমতিক্রমে পরিনির্বাপিত হবো।</p>
<p><a class='bk' id='bk১১০'></a>আমরা আপনার সঙ্গেই গৃহত্যাগ করেছিলাম। অতএব এই সংসার থেকেও আপনার সঙ্গে পরম উত্তমপদ নির্বাণে গমন করব।</p>
<p><a class='bk' id='bk১১১'></a>নির্বাণ গমনেচ্ছু ভিক্ষুণীদের গৌতমী বললেন, ‘আমি আর কী বলব?’ তখন সেই সকল ভিক্ষুণীদের সঙ্গে করে গৌতমী ভিক্ষুণীনিবাস হতে বেরিয়ে পড়লেন।</p>
<p><a class='bk' id='bk১১২'></a>তখন গৌতমী সেই বিহারে অবস্থিত দেবতাদের লক্ষ করে বললেন, তোমরা আমায় ক্ষমা করো। এই ভিক্ষুণীনিবাসকে এই আমার শেষ দর্শন।</p>
<p><a class='bk' id='bk১১৩'></a>যেখানে জরা নেই, মৃত্যু নেই, অপ্রিয়সংযোগ নেই, প্রিয়বিয়োগ নেই, আমি সেই অসংস্কৃত নির্বাণে চলে যাব।</p>
<p><a class='bk' id='bk১১৪'></a>সেই কথা শুনে সুগতের ঔরসজাত অবীতরাগী ভিক্ষুণীরা শোকার্ত হয়ে এই বলে পরিদেবন করল, অহো, আমরা ভীষণ অল্পপুণ্যা!</p>
<p><a class='bk' id='bk১১৫'></a>তখন মুহূর্তের মধ্যেই সমস্ত ভিক্ষুণীনিবাসে শূন্যতা নেমে আসল। চারিদিকে শূন্যতায় খাঁ খাঁ করছিল। প্রভাত হলে যেমন তারাদের আর দেখা যায় না, তেমনি ভিক্ষুণীরাও আর তাদের দেখতে পেল না।</p>
<p><a class='bk' id='bk১১৬'></a>গঙ্গানদী যেমন অন্য শত শত নদীকে বক্ষে ধারণ করে সাগরে চলে যায়, তেমনি সহগামী পাঁচশত ভিক্ষুণীকে সঙ্গে করে গৌতমী নির্বাণে চলে যাচ্ছেন।</p>
<p><a class='bk' id='bk১১৭'></a>শ্রদ্ধাবতী উপাসিকারা সেই ভিক্ষুণীদের রথে চড়ে যেতে দেখে ঘর হতে বেরিয়ে এসে পায়ে পড়ে এই কথা বলল :</p>
<p><a class='bk' id='bk১১৮'></a>আর্যে, এই যে মহা ভোগসম্পত্তি তাতে প্রসন্ন হোন! আপনাদের ছাড়া আমরা যে একদম অসহায় হয়ে যাব! এখন আপনাদের নির্বাণ যাওয়া উচিত নয়! এভাবে সেই উপাসিকারা বিলাপ করল।</p>
<p><a class='bk' id='bk১১৯'></a>তাদের শোক দূর করার জন্যে গৌতমী মধুর স্বরে বললেন, উপাসিকা, শোক করো না। এখন তো তোমাদের আনন্দিত হওয়ার সময়।</p>
<p><a class='bk' id='bk১২০'></a>আমি দুঃখকে জেনেছি। আমি দুঃখের হেতুস্বরূপ অবিদ্যা-তৃষ্ণাকে সম্পূর্ণ বর্জন করেছি। আমি নিরোধ নির্বাণকে সাক্ষাৎ করেছি। আমার দ্বারা আর্য অষ্টাঙ্গিক মার্গ অনুশীলিত হয়েছে।</p>
<p class='endsection'>[প্রথম ভাণবার সমাপ্ত]</p>
<p><a class='bk' id='bk১২১'></a>শাস্তা আমার দ্বারা সম্মানিত, পূজিত হয়েছেন। আমি বুদ্ধের শাসনে কৃতকার্য হয়েছি। আমার কাঁধ থেকে দুর্বহ বোঝা নেমে গিয়েছে। ভবনেত্রী তৃষ্ণা সম্পূর্ণ ধ্বংস হয়েছে।</p>
<p><a class='bk' id='bk১২২'></a>আমি যেই উদ্দেশ্য নিয়ে আগার হতে অনাগারিক প্রব্রজ্যা গ্রহণ করেছি, সেই উদ্দেশ্য আমার সফল হয়েছে। আমার সকল সংযোজন ক্ষয় হয়েছে।</p>
<p><a class='bk' id='bk১২৩'></a>বুদ্ধ ও তাঁর সদ্ধর্মশাসন স্বমহিমায় বিরাজমান থাকাকালেই আমার নির্বাণ লাভ করার উপযুক্ত সময়। উপাসিকা, তোমরা শোক করো না।</p>
<p><a class='bk' id='bk১২৪'></a>উপাসিকা, কোণ্ডাঞ্ঞো, নন্দ, আনন্দ, রাহুল, স্বয়ং বুদ্ধ এবং অনুত্তর সংঘ তো থাকবেনই। তীর্থিয়গণ এখন হৃতগৌরব, নিষ্প্রভ।</p>
<p><a class='bk' id='bk১২৫'></a>ওক্কাকু বংশের কুলপুত্রগণ যশস্বী, উন্নতশির ও মারসেনা প্রমর্দনকারী। উপাসিকা, তাই এখনই আমার নির্বাণ লাভের উপযুক্ত সময়।</p>
<p><a class='bk' id='bk১২৬'></a>দীর্ঘকাল ধরে আমি যেই জিনিসটির আশায় ছিলাম, আজ আমার সেই আশা পূর্ণ হতে যাচ্ছে। তাই উপাসিকা, এখন তো তোমাদের আনন্দ করার সময়। তোমরা কেন কান্না করছ?</p>
<p><a class='bk' id='bk১২৭'></a>যদি তোমরা আমাকে দয়া কর, যদি তোমরা আমার প্রতি কৃতজ্ঞ হও, তবে তোমরা সবাই সদ্ধর্মশাসন স্থিতিকল্পে দৃঢ়ভাবে চেষ্টাশীল হও।</p>
<p><a class='bk' id='bk১২৮'></a>আমার বারংবার সকর্বণ প্রার্থনায় সম্বুদ্ধ আমাদের প্রব্রজ্যা দিয়েছেন। তাই আমি যেভাবে তোমাদের উপদেশ দিয়েছি, সেভাবেই আচরণ কর।</p>
<p><a class='bk' id='bk১২৯'></a>তাদের এভাবে উপদেশ দিয়ে ভিক্ষুণী-পরিবৃত হয়ে গৌতমী বুদ্ধের কাছে গিয়ে বন্দনা করে এই কথা নিবেদন করলেন :</p>
<p><a class='bk' id='bk১৩০'></a>হে সুগত, আমি আপনার মাতা। অন্যদিকে আপনিই আমার বীর পিতা সদ্ধর্মসুখদায়ক নাথ। হে গৌতম, এই শাসনে আপনার দ্বারাই আমার জন্ম হয়েছে।</p>
<p><a class='bk' id='bk১৩১'></a>হে সুগত, আপনার রূপকায় তথা শরীর আমার দ্বারাই বর্ধিত হয়েছে। অন্যদিকে আপনার দ্বারাই আমার অনিন্দিত ধর্মজ্ঞানলাভ সম্ভব হয়েছে।</p>
<p><a class='bk' id='bk১৩২'></a>ক্ষুধা পেলেই আমি আপনাকে প্রতি মুহূর্তে দুগ্ধ পান করিয়েছি অন্যদিকে আপনিই আমাকে অত্যন্ত শান্ত ধর্মদুগ্ধ পান করিয়েছেন।</p>
<p><a class='bk' id='bk১৩৩'></a>হে মহামুনি, আপনি আমাকে সংসারবন্ধন হতে মুক্ত করেছেন। তাই আপনি এখন সম্পূর্ণ ঋণমুক্ত। পুত্রকামীরা যেন আপনার ন্যায় পুত্রই লাভ করে থাকে।</p>
<p><a class='bk' id='bk১৩৪'></a>হে পুত্র, মান্ধাতাদি নরেন্দ্র রাজাগণের মায়েরা এখনো ভবসাগরে ভাসছেন। আপনি কিন্তু আমাকে ভবসাগর হতে তীর্ণ করে দিয়েছেন।</p>
<p><a class='bk' id='bk১৩৫'></a>মেয়েদের পক্ষে রাজমাতা মহিষী হওয়া সহজ, কিন্তু বুদ্ধমাতা হওয়া যে পরম দুর্লভ।</p>
<p><a class='bk' id='bk১৩৬'></a>হে মহাবীর, আমি সেই দুর্লভ জিনিসই লাভ করেছি। আমি অন্যূনক মহৎ প্রণিধান করেছিলাম, আমার সেই আশা আজ পূর্ণ হয়েছে।</p>
<p><a class='bk' id='bk১৩৭'></a>হে বীর, হে দুঃখান্তকারী নায়ক, আমাকে আদেশ দিন, আমি পরিনির্বাণ লাভ করতে ইচ্ছা করি। আমি এই দেহ ত্যাগ করব।</p>
<p><a class='bk' id='bk১৩৮'></a>হে পুত্র, আপনার চক্রাঙ্কুশ ধ্বজাকীর্ণ সুকোমল পাদদ্বয় বাড়িয়ে দিন। আমি আপনার রাতুল পদযুগলে প্রণাম নিবেদন করব।</p>
<p><a class='bk' id='bk১৩৯'></a>হে মহানায়ক, আপনার সুবর্ণরাশি তুল্য উজ্জ্বল শরীর আমি দেখেছি। আমি পরম শান্তি নির্বাণে যাব।</p>
<p><a class='bk' id='bk১৪০'></a>তখন জিন বত্রিশ মহাপর্বষ লক্ষণসম্পন্ন, প্রভাসম্পন্ন, অলংকৃত তনু, উজ্জ্বল তরুণের ন্যায় নিজেকে মাসীমার কাছে প্রদর্শন করলেন।</p>
<p><a class='bk' id='bk১৪১'></a>গৌতমী উদ্ভাসিত রবিতুল্য, তরুণাদিত্য প্রভাময়, চক্রাঙ্কিত কোমল পদতলে মাথা ঠেকালেন।</p>
<p><a class='bk' id='bk১৪২'></a>হে নরাদিত্য, হে আদিত্যকুলের ধ্বজা, আপনাকে প্রণাম নিবেদন করছি। এই মরণই আমার শেষ মরণ। আমি তা আর পুনরায় ইচ্ছা করি না।</p>
<p><a class='bk' id='bk১৪৩'></a>হে লোকাগ্র, স্ত্রীলোকেরা সর্ববিধ দোষের আকর বলে সবাই জানে। হে করুণাঘন, আমার যদি কোনো দোষ থেকে থাকে, তবে আমাকে ক্ষমা করুন।</p>
<p><a class='bk' id='bk১৪৪'></a>আমি বার বার মেয়েদের প্রব্রজ্যা দেওয়ার জন্যে আপনার সকাশে প্রার্থনা করেছি। হে নরশ্রেষ্ঠ, এতে যদি আমার কোনো অপরাধ হয়ে থাকে, তবে আমায় ক্ষমা করুন।</p>
<p><a class='bk' id='bk১৪৫'></a>হে বীর, ভিক্ষুণীরা আপনার আদেশে আমার দ্বারাই শাসিত হয়েছে। হে ক্ষমাশীল, তাতে যদি কোনো ভুল-ত্রুটি হয়ে থাকে, তবে আমায় ক্ষমা করুন।</p>
<p><a class='bk' id='bk১৪৬'></a>ভগবান বললেন, তোমরা এমন গুণভূষণে ভূষিত যে তোমাদের ক্ষমা করার কীই-বা আছে। তোমরা এখন নির্বাণযাত্রী। তোমাদের এখন আমি এর বেশি কী আর বলব!</p>
<p><a class='bk' id='bk১৪৭'></a>আমার ভিক্ষুসংঘ অত্যন্ত পরিশুদ্ধ এবং এই পৃথিবীতে তারা স্বভাবতই ক্ষমাশীল, অনেকটা প্রভাতে আলোকিত ভোর দেখা দিলে যেমন বর্ধিষ্ণু চন্দ্র অদৃশ্য হয়ে যায়, ঠিক তেমন।</p>
<p><a class='bk' id='bk১৪৮'></a>তখন অন্যান্য ভিক্ষুণীরা জিনশ্রেষ্ঠ বুদ্ধকে চন্দ্রানুগত তারার ন্যায় প্রদক্ষিণ করে, পায়ে মাথা ঠেকিয়ে, তারপর সামনে দাঁড়িয়ে তার মুখের দিকে অনিমেষ নেত্রে চেয়ে থাকলেন।</p>
<p><a class='bk' id='bk১৪৯'></a>পূর্বে আপনাকে দেখে আমারও দুচোখে কখনো তৃপ্তি আসেনি। আপনার মধুর কথা শুনে আমার দুকানে কখনো তৃষ্টি আসেনি। আমার চিত্তে কেবলমাত্র একবারই তৃপ্তি এসেছিল যেদিন আমি ধর্মরস পান করেছি।</p>
<p><a class='bk' id='bk১৫০'></a>দুন্দুভি যেমন আঘাত করলে বেজে উঠে, অনুরূপভাবে আপনি চার পরিষদে সিংহনাদ করেন। হে নরপুঙ্গব, যারা আপনার শ্রীমুখের দর্শন পান, তারা ধন্য।</p>
<p><a class='bk' id='bk১৫১'></a>হে গুণধর, যারা আপনার দীর্ঘাঙ্গুলিবিশিষ্ট, সুগঠিত নখ, দৈর্ঘ্যে-প্রস্থে অত্যন্ত সুন্দর পাদদ্বয়ে প্রণাম নিবেদন করে, তাদের জীবন ধন্য।</p>
<p><a class='bk' id='bk১৫২'></a>হে নরোত্তম, যারা আপনার মধুর স্বরে ভাষণ করা দোষবিদূরক হিতকর উপদেশবাণী শুনে থাকে, তাদের জীবন ধন্য।</p>
<p><a class='bk' id='bk১৫৩'></a>হে মহাবীর, আপনার পদপূজা করতে পেরে আমার জীবন আজ ধন্য। হে শ্রীমান, আপনার সুললিত উপদেশবাণী শুনে আমি সংসার-কান্তার-পথ অতিক্রম করেছি।</p>
<p><a class='bk' id='bk১৫৪'></a>তারপর গৌতমী সুব্রত ভিক্ষুসংঘ প্রমুখ রাহুল, আনন্দ ও নন্দকে বন্দনা করে এই কথা নিবেদন করলেন :</p>
<p><a class='bk' id='bk১৫৫'></a>ঘোর বিষালয়, ব্যাধির মন্দির, জরা-মরণে আবিষ্ট, অত্যন্ত দুঃখপূর্ণ এই দেহের প্রতি আমি সম্পূর্ণ নিষ্পৃহ।</p>
<p><a class='bk' id='bk১৫৬'></a>এই দেহ নানাবিধ কালিমায় ক্লিষ্ট, পরাধীন ও অত্যন্ত নিরীহ। অতএব হে বৎসগণ, আমাকে অনুমতি দাও, আমি পরিনির্বাণ লাভ করতে চাই।</p>
<p><a class='bk' id='bk১৫৭'></a>নন্দ ও রাহুল ছিলেন বীতশোক, অনাসক্ত। তাই তারা ছিল ধীর, স্থির। তারা ধর্মত এমন চিন্তা করেছিল :</p>
<p><a class='bk' id='bk১৫৮'></a>এই দেহ সংস্কৃত, লোলতাপূর্ণ, কলাগাছের ন্যায় অসার, মায়া মরীচিকা তুল্য এবং কোনো জায়গায় অবস্থিত থাকে না।</p>
<p><a class='bk' id='bk১৫৯'></a>বুদ্ধের মাসীমা, বুদ্ধপোষিকা এই গৌতমী নির্বাণে চলে যাচ্ছেন। জগতের সবকিছুই অনিত্য।</p>
<p><a class='bk' id='bk১৬০'></a>তখন আনন্দ ছিলেন শৈক্ষ্য। তাই তিনি ভীষণভাবে শোকাভিভূত হলেন। তিনি সাশ্রু নয়নে কাঁদতে কাঁদতে করুণ সুরে পরিদেবন করতে লাগলেন।</p>
<p><a class='bk' id='bk১৬১'></a>তিনি বলছিলেন, গৌতমী নির্বাণে চলে যাচ্ছেন। বুদ্ধও অচিরেই ইন্ধনহীন আগুণের ন্যায় নির্বাণে চলে যাবেন।</p>
<p><a class='bk' id='bk১৬২-১৬৩'></a>এভাবে বিলাপ করতে থাকা আনন্দকে গৌতমী বললেন, হে পুত্র, তুমি শ্রুতসাগর গম্ভীর ও বুদ্ধের প্রধান সেবক। তোমার পক্ষে শোক করা যুক্তিযুক্ত নয়। এখন আনন্দিত হওয়ার সময়। হে পুত্র, তুমিই আমার শরণ, নির্বাণে উপনীতকারী।</p>
<p><a class='bk' id='bk১৬৪'></a>বৎস, তোমার কল্যাণেই আমরা প্রব্রজ্যা গ্রহণের অনুমতি পেয়েছিলাম। হে পুত্র, হতাশ হইও না। তোমার পরিশ্রম সফল হয়েছে।</p>
<p><a class='bk' id='bk১৬৫'></a>যা অন্য পুরাতন তীর্থিয়-আচার্যরা দেখতে পায়নি, সেই শান্তিপদ নির্বাণ এখন সাত বৎসর বয়স্ক সুকুমার শিশুদের দ্বারাও সাক্ষাৎকৃত।</p>
<p><a class='bk' id='bk১৬৬'></a>হে বুদ্ধশাসন রক্ষাকারী, তোমাকে এই আমার শেষ দর্শন। হে পুত্র, আমি এমন এক জায়গায় যাচ্ছি যেখানে গেলে আর দেখা যায় না।</p>
<p><a class='bk' id='bk১৬৭'></a>লোকাগ্রনায়ক বুদ্ধ একদা ধর্মদেশনা করলে আমি তখন অনুকম্পা-পরবশ হয়ে আশীষবাক্য বলেছিলাম :</p>
<p><a class='bk' id='bk১৬৮'></a>হে মহাবীর, দীর্ঘজীবী হও। হে মহামুনি, সর্বলোকের কল্যাণের জন্যে কল্পকাল বেঁচে থাক। অজর, অমর হও।</p>
<p><a class='bk' id='bk১৬৯'></a>এভাবে বললে বুদ্ধ আমাকে বলেছিলেন, ‘হে গৌতমী, তুমি যেভাবে বুদ্ধকে বন্দনা নিবেদন করছ, বুদ্ধগণ সেভাবে বন্দিত হন না।’</p>
<p><a class='bk' id='bk১৭০'></a>গৌতমী বলেছিলেন, কীভাবে আচরণ করলে সর্বজ্ঞ তথাগতগণ বন্দিত হন? আর কীভাবেই বা অবন্দিত হন? দয়া করে আমার প্রশ্নের উত্তর দেন।</p>
<p><a class='bk' id='bk১৭১'></a>যেই সমস্ত শ্রাবক আরব্ধবীর্য, ভাবিতচিত্ত ও দৃঢ়পরাক্রমী হয়ে অবস্থান করছে তাদের দেখ। এই হচ্ছে বুদ্ধগণকে প্রকৃত বন্দনা নিবেদন।</p>
<p><a class='bk' id='bk১৭২'></a>তারপর আমি আমার নিবাসে গিয়ে একাকী চিন্তা করলাম, ত্রিভব বিশেষজ্ঞ নাথ সমগ্র পরিষদের ভবগতি রোধ করে দিয়েছেন।</p>
<p><a class='bk' id='bk১৭৩-১৭৪'></a>আমি পরিনির্বাণ লাভ করলে ভালো হয়। এতে কেনো অন্তরায় বা বিপত্তি আমি দেখতে পাচ্ছি না। এভাবে চিন্তা করার পর আমি ঋষিশ্রেষ্ঠ বিনায়ক বুদ্ধকে দেখে আমার পরিনির্বাণ লাভের ইচ্ছার কথা ব্যক্ত করেছি। তখন তিনি আমাকে বললেন, ‘হে গৌতমী, তুমি যা ভালো মনে কর।’</p>
<p><a class='bk' id='bk১৭৫'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৭৬'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৭৭'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৭৮'></a>হে গৌতমী, যে সমস্ত মূর্খা এখনো তোমার ধর্মজ্ঞান লাভে সন্দেহবাতিকগ্রস্ত, তাদের মিথ্যাদৃষ্টি দূর করার জন্যে ঋদ্ধিপ্রদর্শন কর।</p>
<p><a class='bk' id='bk১৭৯'></a>তখন গৌতমী বুদ্ধের আদেশে প্রথমে সম্বুদ্ধকে নতশিরে বন্দনা করে আকাশে উত্থিত হলেন এবং বহুবিধ ঋদ্ধি প্রদর্শন করলেন।</p>
<p><a class='bk' id='bk১৮০-১৮১'></a>তখন তিনি এক থেকে বহু হন, বহু থেকে আবার এক হন। কখনো আবির্ভূত হন, অনায়াসে দিগ্‌বিদিক গমন করেন, মাটিতে দাঁড়িয়ে যথেচ্ছা গমনের ন্যায় পানিতেও অনায়াসে গমন করেন।</p>
<p><a class='bk' id='bk১৮২'></a>পাখির ন্যায় আকাশে গমনাগমন করেন। শূন্যের ওপর পদ্মাসনে বসে থাকেন। এমনকি ব্রহ্মলোক পর্যন্ত তাঁর শরীরের নিয়ন্ত্রণে আনেন।</p>
<p><a class='bk' id='bk১৮৩'></a>সিনেরু পর্বতকে লাঠি করে, এই মহাপৃথিবীকে ছাতা করে, সবকিছু পরিবর্তিত রূপ ধারণ করে আকাশে চঙ্ক্রমণ করেছিলেন।</p>
<p><a class='bk' id='bk১৮৪'></a>তখন তিনি চোখে পানি চলে আসে মতো করে সমস্ত লোককে ধূমায়িত করলেন। তাতে করে মুহূর্তের মধ্যে সমস্ত লোক জ্বালাময় হয়ে উঠল।</p>
<p><a class='bk' id='bk১৮৫'></a>মুচলিন্দ, মহাসেল ও মেরুপর্বত সবকিছুকে তিনি সর্ষপের ন্যায় এক মুষ্টিতে ধরলেন।</p>
<p><a class='bk' id='bk১৮৬'></a>তিনি আঙুল দিয়ে তীব্র সূর্যরশ্মিকে ঢেকে ফেললেন এবং হাজারো চন্দ্রসূর্যকে গলার হারের ন্যায় ধারণ করলেন।</p>
<p><a class='bk' id='bk১৮৭'></a>চারটি সাগরের সমস্ত জল এক হাতে ধারণ করলেন এবং তারপর সেই সাগরগুলোর ওপর অঝোর ধারায় বর্ষণ করালেন।</p>
<p><a class='bk' id='bk১৮৮'></a>তিনি ঋদ্ধিবলে নভোমণ্ডলে সপরিষদ চক্রবর্তী রাজা তৈরি করলেন। গর্জনরত গরুড়, সিংহ প্রভৃতি প্রাণীকে প্রদর্শন করলেন।</p>
<p><a class='bk' id='bk১৮৯'></a>তিনি এ থেকে অসংখ্য ভিক্ষুণী সৃষ্টি করলেন, পুনরায় অন্তর্হিত করিয়ে এক হয়ে মহামুনি বুদ্ধকে বললেন :</p>
<p><a class='bk' id='bk১৯০'></a>হে মহাবীর, আমি আপনার মাসীমা, আপনার উপদেশ পালাকারিণী। আমার নিজের কল্যাণ আমি অর্জন করেছি। হে চক্ষুষ্মান, আপনার রাতুল চরণে বন্দনা নিবেদন করছি।</p>
<p><a class='bk' id='bk১৯১'></a>এভাবে তিনি বিবিধ ঋদ্ধি প্রদর্শন করে নভোমণ্ডল হতে নেমে এসে লোকপ্রদ্যোৎ বুদ্ধকে বন্দনা করে একপার্শ্বে বসলেন।</p>
<p><a class='bk' id='bk১৯২'></a>হে মহাবীর, আমার বয়স এখন একশত বিশ বৎসর। হে বীর, হে নায়ক, আমার যথেষ্ট বয়স হয়েছে। এখন আমি পরিনির্বাণ লাভ করব।</p>
<p><a class='bk' id='bk১৯৩'></a>তখন উপস্থিত সমগ্র পরিষদ বিস্ময়ে অভিভূত হলো। তারা কৃতাঞ্জলি হয়ে বলল, ‘আর্যে, কীভাবে এই অতুলনীয় ঋদ্ধি পরাক্রম অর্জন করলেন সে কথা আমাদের বলুন।’</p>
<p><a class='bk' id='bk১৯৪'></a>আজ থেকে লক্ষকল্প আগে সর্ববিধ ধর্মে চক্ষুষ্মান, নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk১৯৫'></a>তখন আমি হংসবতী নগরে সম্ভ্রান্ত বংশীয় মহাধনাঢ্য অমাত্য পরিবারে জন্মগ্রহণ করেছিলাম।</p>
<p><a class='bk' id='bk১৯৬'></a>একদিন আমি দাসীগণ-পরিবৃত পিতার সঙ্গে নরশ্রেষ্ঠ বুদ্ধের নিকট উপস্থিত হয়েছিলাম।</p>
<p><a class='bk' id='bk১৯৭'></a>তখন তিনি বর্ষার মহামেঘের ন্যায় ধর্মবারি বর্ষণ করছিলেন। তখন তিনি শরতের আকাশে উদিত সূর্যের ন্যায় বুদ্ধরশ্মিতে সমুজ্জ্বল ছিলেন।</p>
<p><a class='bk' id='bk১৯৮'></a>তাঁকে দেখে ও তাঁর সুভাষিত ধর্মকথা শুনে আমি প্রসন্নতায় ভরে উঠেছিলাম। তখন তিনি মাসীমা ভিক্ষুণীকে শ্রেষ্ঠপদে প্রতিষ্ঠিত করছিলেন।</p>
<p><a class='bk' id='bk১৯৯'></a>তা শুনে আমি বুদ্ধ প্রমুখ সংঘকে সপ্তাহকাল যাবৎ বহুবিধ প্রত্যয়সহ মহাদান দিয়েছিলাম।</p>
<p><a class='bk' id='bk২০০'></a>তারপর তাঁর পদমূলে নিপতিত হয়ে সেই শ্রেষ্ঠপদ প্রার্থনা করেছিলাম। তখন ঋষিশ্রেষ্ঠ বুদ্ধ সেই মহাপরিষদে বলেছিলেন :</p>
<p><a class='bk' id='bk২০১'></a>যেই মহিলা লোকনায়ক বুদ্ধ প্রমুখ সংঘকে ভোজন করিয়েছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk২০২'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk২০৩'></a>তার ধর্মে সে ধর্মৌরসজাত উত্তরাধিকারিণী গৌতমী নামে শাস্তাশ্রাবিকা হবে।</p>
<p><a class='bk' id='bk২০৪'></a>সে সেই বুদ্ধের মাসীমা ও লালন-পালনকারিণী হবে এবং সেই সঙ্গে ভিক্ষুণীদের মধ্যে শ্রেষ্ঠপদ লাভ করবে।</p>
<p><a class='bk' id='bk২০৫'></a>তা শুনে আমি ভীষণ আনন্দিত হয়েছিলাম। তারপর থেকে আমি আজীবন জিনশাসনে বুদ্ধ প্রমুখ ভিক্ষুসংঘকে চতুর্প্রত্যয়ে সেবা-শুশ্রূষা করে মৃত্যুবরণ করেছিলাম।</p>
<p><a class='bk' id='bk২০৬'></a>আমি তাবতিংস দেবলোকে জন্মগ্রহণ করেছিলাম। সেখানে জন্ম নিয়ে আমি দশটি বিষয়ে অন্য দেবীদের ছাড়িয়ে যেতাম।</p>
<p><a class='bk' id='bk২০৭-২০৮'></a>রূপ, শব্দ, গন্ধ, রস, স্পর্শ, আয়ু, বর্ণ, সুখ, যশ, আধিপত্য-এই দশটি বিষয়ে আমি অন্যদের ছাড়িয়ে বিরোচিত হতাম। সেই আমি অরিন্দম রাজার মহিষী হয়েছিলাম।</p>
<p><a class='bk' id='bk২০৯'></a>সংসারে বিচরণকালে আমি কর্মানুযায়ী কাশি রাজার রাজ্যে এক দাসগ্রামে জন্মগ্রহণ করেছিলাম।</p>
<p><a class='bk' id='bk২১০'></a>সেই দাসগ্রামে পাঁচশত জন দাস বসবাস করতেন। তাদের মধ্যে যিনি সকলের জ্যেষ্ঠ তথা প্রধান ছিলেন আমি তার স্ত্রী হয়েছিলাম।</p>
<p><a class='bk' id='bk২১১'></a>একদিন সেই গ্রামে পাঁচশত পচ্চেক বুদ্ধ পিণ্ডার্থে প্রবেশ করলে তাদের দেখে আমি অন্য সকল স্ত্রীর সঙ্গে ভীষণ খুশি হয়েছিলাম।</p>
<p><a class='bk' id='bk২১২'></a>আমরা সকল স্ত্রীরা সংঘবদ্ধ হয়ে তাদের চার মাস যাবৎ সেবা-পূজা করেছিলাম। শেষে ত্রিচীবর দান করে আমরা স্বামীদের সঙ্গে সঞ্চরণ করেছিলাম।</p>
<p><a class='bk' id='bk২১৩'></a>মৃত্যুর পর আমরা সবাই তাবতিংস দেবলোকে জন্মেছিলাম। বহু কাল পরে এই শেষ জন্মে আমরা সবাই দেবদহ নগরে জন্মগ্রহণ করেছিলাম।</p>
<p><a class='bk' id='bk২১৪'></a>আমার পিতা অঞ্জনশাক্য ও আমার মাতা সুলক্ষণা। একদিন তারা কপিলবাস্তুতে শুদ্ধোদন রাজার ঘরে গিয়েছিলেন।</p>
<p><a class='bk' id='bk২১৫'></a>বাকি সবাই শাক্যকুলে শাক্যদের ঘরে ঘরে জন্মগ্রহণ করেছিল। আমি তাদের সকলের চেয়ে বিশিষ্টা হয়েছিলাম। আমি ছিলাম জিনের লালন-পালনকারিণী।</p>
<p><a class='bk' id='bk২১৬'></a>আমার পুত্র গৃহত্যাগ করে বিনায়ক বুদ্ধ হয়েছিলেন। আর বহু পরে আমি পাঁচশত শাক্যকন্যাকে সঙ্গে করে প্রব্রজ্যা গ্রহণ করেছিলাম।</p>
<p><a class='bk' id='bk২১৭-২১৮'></a>আমি ধীর শাক্যকন্যাদের সঙ্গে শান্তিসুখ নির্বাণ লাভ করেছিলাম। পূর্বজন্মে যারা আমাদের স্বামী ছিল তারাও তখন আমাদের সঙ্গে পুণ্যকর্ম করেছিল। তাই তার ও সুগতের অনুকম্পায় অর্হত্ত্ব লাভ করেছিল।</p>
<p><a class='bk' id='bk২১৯'></a>অন্য ভিক্ষুণীরাও নভোমণ্ডলে আরোহণ করেছিলেন। সেই ঋদ্ধিমতি ভিক্ষুণীরা আকাশে উজ্জ্বল তারার ন্যায় বিরোচিত হয়েছিলেন।</p>
<p><a class='bk' id='bk২২০'></a>সুশিক্ষিত স্বর্ণকার যেমন স্বর্ণকে নানাভাবে ব্যবহার করে, তেমনি তারা নানাভাবে ঋদ্ধিপ্রদর্শন করেছিলেন।</p>
<p><a class='bk' id='bk২২১'></a>এভাবে নানাবিধ বৈচিত্র্যপূর্ণ ঋদ্ধিপ্রতিহার্য দেখিয়ে সপরিষদ বাদীশ্রেষ্ঠ মুনি বুদ্ধকে পরিতুষ্ট করেছিলেন।</p>
<p><a class='bk' id='bk২২২'></a>তারপর তারা আকাশ থেকে নেমে এসে ঋষিশ্রেষ্ঠ বুদ্ধকে বন্দনা করে তাঁর অনুমতি নিয়ে যথাস্থানে বসেছিলেন।</p>
<p><a class='bk' id='bk২২৩'></a>হে গৌতমী, আপনি আমাদের সকলের দীর্ঘদিনের পরম অনুকম্পাকারিণী। আপনার পূত-পবিত্র পুণ্যস্পর্শেই আমরা আসবক্ষয় জ্ঞান লাভ করেছি।</p>
<p><a class='bk' id='bk২২৪'></a>আমাদের সমস্ত ক্লেশ দগ্ধ হয়েছে, আমাদের সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমরা সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk২২৫'></a>বুদ্ধের কাছে আসাটা আমাদের অতীব শুভপ্রদ হয়েছে। ত্রিবিদ্যা লাভ করে আমরা বুদ্ধের শাসনে কৃতকার্য হয়েছি।</p>
<p><a class='bk' id='bk২২৬'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমরা বুদ্ধের শাসনে কৃতকার্য হয়েছি।</p>
<p><a class='bk' id='bk২২৭'></a>হে মহামুনি, আমরা ঋদ্ধিমতি, দিব্যকান ও পরচিত্ত-বিজানন-জ্ঞান লাভ করেছি।</p>
<p><a class='bk' id='bk২২৮'></a>আমরা পূর্বজন্ম স্মরণ করতে পারি। আমাদের দিব্যচোখ বিশুদ্ধ। আমাদের সর্বাসব পরিক্ষীণ হয়েছে। এখন আর আমাদের পুনর্জন্ম নেই।</p>
<p><a class='bk' id='bk২২৯'></a>হে মহাবীর, আপনার কাছে এসে আমাদের অর্থ, ধর্ম, নিরুক্তি ও প্রতিভাণ এই চার প্রতিসম্ভিদা জ্ঞান উৎপন্ন হয়েছে।</p>
<p><a class='bk' id='bk২৩০'></a>হে নায়ক, আমরা আপনার অনুশাসন, উপদেশবাণী, মৈত্রীবাণী মৈত্রী তদ্গতচিত্তে যথাযথভাবে অনুশীলন করেছি। হে মহামুনি, অনুমতি দিন, আমরা পরিনির্বাপিত হতে চাই।</p>
<p><a class='bk' id='bk২৩১'></a>তখন বুদ্ধ বললেন, যারা পরিনির্বাপিত হবো বলে ইচ্ছা প্রকাশ করে তাদের আমি কীই-বা বলব। তোমরা যা-ই ভালো মনে কর।</p>
<p><a class='bk' id='bk২৩২'></a>প্রথমে গৌতমী তারপর অন্য ভিক্ষুণীরা বুদ্ধকে বন্দনা করে আসন হতে উঠে চলে গেলেন।</p>
<p><a class='bk' id='bk২৩৩'></a>তখন মহাজনতাসহ লোকনায়ক বীর বুদ্ধ মাসীমাকে তোরণমার্গ পর্যন্ত আগু বড়িয়ে দিয়েছিলেন।</p>
<p><a class='bk' id='bk২৩৪'></a>তখন গৌতমীসহ অন্য সকল ভিক্ষুণী লোকবন্ধু ভগবানের পায়ে নিপতিত হয়ে শেষবারের মতো বন্দনা করেছিলেন।</p>
<p><a class='bk' id='bk২৩৫'></a>গৌতমী বললেন, লোকনাথ বুদ্ধকে এই আমার শেষ দর্শন। আপনার মমতামাখা শ্রীমুখ আর পুনর্বার দেখতে পাব না।</p>
<p><a class='bk' id='bk৩৩৬'></a>হে লোকাগ্র বীর, আপনার সুকোমল পায়ে আমার বন্দনা আর স্পর্শ করবে না। কারণ, আজই আমি পরিনির্বাপিত হচ্ছি।</p>
<p><a class='bk' id='bk২৩৭'></a>আপনার রূপ দেখেই-বা আমার কী হবে? এখন যেমন পরবর্তীকালেও তেমন। সবকিছুই সংস্কৃত তথা প্রত্যয়-সমবায়ে কৃত। কোনো কিছুই জীবনকে তৃপ্তি দিতে পারে না।</p>
<p><a class='bk' id='bk২৩৮'></a>গৌতমী অন্য ভিক্ষুণীদের সঙ্গে করে ভিক্ষুণীনিবাসে চলে গেলেন। তারপর নির্দিষ্ট বসার আসনে অর্ধপদ্মাসনে বসলেন।</p>
<p><a class='bk' id='bk২৩৯'></a>তখন বুদ্ধশাসনের প্রতি শ্রদ্ধাশীলা উপাসিকারা সেই খবর পেয়ে তাঁর পায়ে বন্দনা করার জন্যে সেখানে গেল।</p>
<p><a class='bk' id='bk২৪০'></a>হাত দিয়ে ছিঁড়ে ফেললে যেমন লতাগুল্ম মাটিতে নুইয়ে পড়ে, অনুরূপভাবে উপসিকারা করুণ স্বরে কাঁদতে কাঁদতে শোকার্ত হয়ে মাটিতে লুটিয়ে পড়ল।</p>
<p><a class='bk' id='bk২৪১'></a>হে শরণদায়িনী নাথ আর্যে, আমাদের ছেড়ে নির্বাণে চলে যাবেন না। আমরা সবাই পায়ে পড়ে নতশিরে প্রার্থনা করছি।</p>
<p><a class='bk' id='bk২৪২'></a>তাদের মধ্যে যেই উপাসিকা প্রধানতম, শ্রদ্ধাবতী ও প্রজ্ঞাবতী তিনি তাদের মাথায় হাত বুলিয়ে এই কথা বললেন :</p>
<p><a class='bk' id='bk২৪৩'></a>বোন, তোমরা শোক করিও না। তারা সম্পূর্ণরূপে মারপাশমুক্ত। সংস্কৃত তথা প্রত্যয়-সমবায়ে কৃত সবকিছুই অনিত্য ও বিয়োগশীল।</p>
<p><a class='bk' id='bk২৪৪'></a>তারপর গৌতমী তাদের ত্যাগ করে ক্রমান্বয়ে প্রথম ধ্যান, দ্বিতীয় ধ্যান, তৃতীয় ধ্যান ও চতুর্থ ধ্যানে মনোনিবেশ করলেন।</p>
<p><a class='bk' id='bk২৪৫'></a>তারপর যথাক্রমে আকাশ-অনন্ত-আয়তন, বিজ্ঞান-অনন্ত-আয়তন, অকিঞ্চনায়তন ও নৈবসংজ্ঞা-নাসংজ্ঞায়তন ধ্যানে মনোনিবেশ করলেন।</p>
<p><a class='bk' id='bk২৪৬'></a>তারপর গৌতমী প্রতিলোম আকারে প্রথম ধ্যান পর্যন্ত মনোনিবেশ করলেন এবং তারপর আবার ক্রমান্বয়ে চতুর্থ ধ্যানে মনোনিবেশ করলেন।</p>
<p><a class='bk' id='bk২৪৭'></a>তার পর পরই সেই চতুর্থ ধ্যান থেকে উঠে ইন্ধনহীন দীপশিখার ন্যায় পরিনির্বাপিত হলেন। তখন সঙ্গে সঙ্গে ভূকম্পন হলো এবং আকাশ থেকে বজ্র পড়ল।</p>
<p><a class='bk' id='bk২৪৮'></a>দুন্দুভিসকল বেজে উঠল। দেবতারা বিলাপ করে উঠল। আকাশ থেকে পৃথিবীর ওপর পুষ্পবৃষ্টি বর্ষিত হলো।</p>
<p><a class='bk' id='bk২৪৯'></a>রঙ্গমঞ্চে নটনটীর ন্যায় মেরুরাজও কম্পিত হলো। শোকার্ত মানুষের ন্যায় সাগরও গর্জে উঠল।</p>
<p><a class='bk' id='bk২৫০'></a>সেই মুহূর্তে দেবতা, নাগ, অসুর ও ব্রহ্মারা সংবিগ্ন হলো। তারা বলল, ‘সকল সংস্কার অনিত্য। অতীতে উৎপন্ন হয়েছিল, আর এখন বিলয় হয়েছে।</p>
<p><a class='bk' id='bk২৫১'></a>যেই উপদেশ-পালনকারিণী শাস্তাশ্রাবিকারা গৌতমীকে পরিবৃত করে ছিল তারাও ইন্ধনহীন দীপশিখার ন্যায় পরিনির্বাপিত হলেন।</p>
<p><a class='bk' id='bk২৫২'></a>হায়, যোগযুক্তারা যোগমুক্তা হলেন! হায়, সংস্কৃত সবকিছুই অনিত্য! হায়, জীবন সম্পূর্ণ ধ্বংস হয়ে গেল! এভাবে পরিদেবন করল।</p>
<p><a class='bk' id='bk২৫৩'></a>তারপর দেব-ব্রাহ্মরা লোকধর্মের অতীত ঋষিশ্রেষ্ঠ বুদ্ধের কাছে গিয়ে বিষয়টি জানাল।</p>
<p><a class='bk' id='bk২৫৪'></a>তখন শাস্তা শ্রুতিসাগর আনন্দকে সম্বোধন করে বললেন, ‘আনন্দ, যাও, ভিক্ষুগণকে বল যে তাদের মাতা পরিনির্বাপিত হয়েছে।’</p>
<p><a class='bk' id='bk২৫৫'></a>তখন আনন্দ নিরানন্দ মনে সাশ্রুপূর্ণ নয়নে কাঁদো কাঁদো গলায় বললেন, ‘ভিক্ষুগণ আসুন।’</p>
<p><a class='bk' id='bk২৫৬'></a>উত্তর, দক্ষিণ, পূর্ব, পশ্চিমদিকে বসবাসকারী সুগতৌরসজাত ভিক্ষুগণ আমার কথা শুনুন।</p>
<p><a class='bk' id='bk২৫৭'></a>যেই গৌতমী ভগবানকে দুগ্ধ পান করিয়ে বড় করেছেন, সেই গৌতমীই সূর্যোদয়ে তারাগুলো অদৃশ্য হওয়ার ন্যায় পরম শান্তিপদ নির্বাণে চলে গিয়েছেন।</p>
<p><a class='bk' id='bk২৫৮'></a>তাকে বুদ্ধমাতা হিসেবে সবাই জানে। তিনি এমন জায়গায় গিয়েছেন যেখানে গেলে নায়ক বুদ্ধ পঞ্চচক্ষু দিয়েও তাঁর গতি দেখতে পান না।</p>
<p><a class='bk' id='bk২৫৯'></a>যিনি সুগতের প্রতি অত্যন্ত শ্রদ্ধাবতী, যিনি মহামুনির অত্যন্ত প্রিয় সেই বুদ্ধমাতার সৎকার করুন।</p>
<p><a class='bk' id='bk২৬০'></a>আয়ুষ্মান আনন্দের কথা শুনে দূরবর্তী ভিক্ষুগণও শিগগির আসলেন। কেউ কেউ বুদ্ধপ্রভাবে, কেউ কেউ স্বীয় ঋদ্ধিযোগে আসলেন।</p>
<p><a class='bk' id='bk২৬১'></a>তারপর তারা স্বর্ণময় সুন্দর রমণীয় কূটাগারে একটি মঞ্চ তৈরি করালেন যেখানে গৌতমী শায়িত ছিলেন।</p>
<p><a class='bk' id='bk২৬২'></a>চার লোকপাল রাজা সেই মঞ্চের চারটি কোণ ধরল, বাকি দেবতারা কূটাগারটি ধরল।</p>
<p><a class='bk' id='bk২৬৩'></a>বিশ্বকর্মা পাঁচশত ভিক্ষুণীর জন্যে আদিত্য-বর্ণসম্পন্ন পাঁচশত কূটাগার তৈরি করলেন।</p>
<p><a class='bk' id='bk২৬৪'></a>পাঁচশত ভিক্ষুণীকে সেই পাঁচশত মঞ্চে শায়িত করানো হলো। দেবতারা সেগুলো কাঁধে নিয়ে শ্মশানে নিয়ে গেল।</p>
<p><a class='bk' id='bk২৬৫'></a>সমস্ত নভোমণ্ডল শামিয়ানায় ছেয়ে গেল। সমস্ত চন্দ্র, সূর্য, গ্রহ-তারা কনকময় হয়ে গেল।</p>
<p><a class='bk' id='bk২৬৬'></a>বহু ধ্বজাপতাকা উড্ডীন করা হলো। সমস্ত পৃথিবীজুড়ে পদ্মপুষ্প উদ্গত হলো।</p>
<p><a class='bk' id='bk২৬৭'></a>চন্দ্র-সূর্য দৃশ্যমান হলো তারকারা প্রজ্জ্বালিত হলো। আদিত্য মধ্য গগণে গত হলেও পূর্ণ শশীর ন্যায় তাপদগ্ধ করল না।</p>
<p><a class='bk' id='bk২৬৮'></a>দেবতারা দিব্যগন্ধ, মাল্য, সুরভি, বাদ্য-বাজনা, নাচ আর গানে পূজা করল।</p>
<p><a class='bk' id='bk২৬৯'></a>নাগ, অসুর, ব্রহ্মারা শক্তি অনুসারে পরিনির্বাপিত বুদ্ধমাতাকে পূজা করল।</p>
<p><a class='bk' id='bk২৭০'></a>আগে সুগতৌরসজাত পরিনির্বাপিত অন্য ভিক্ষুণীদের নেওয়া হলো, পরে বুদ্ধপোষিকা গৌতমীকে নেওয়া হলো।</p>
<p><a class='bk' id='bk২৭১'></a>সামনের সারিতে দেব, মনুষ্য, নাগ, অসুর ও ব্রহ্মারা এবং পেছনের সারিতে সশ্রাবক বুদ্ধ মাতাকে পূজা করার জন্যে গেলেন।</p>
<p><a class='bk' id='bk২৭২'></a>গৌতমীর পরিনির্বাণ যেমন অতি আশ্চর্যজনক ছিল, বুদ্ধের পরিনির্বাণ কিন্তু তেমন নয়।</p>
<p><a class='bk' id='bk২৭৪'></a>তারপর তারা শ্মশানকে সর্ববিধ সুগন্ধিময় ও গন্ধচূর্ণময় করে দাহকৃত্য করলেন।</p>
<p><a class='bk' id='bk২৭৫'></a>সবশেষে হাড়গুলো দগ্ধ হলো। তখন আনন্দ এই সংবেগজনক কথা বললেন :</p>
<p><a class='bk' id='bk২৭৬'></a>গৌতমী পরিনির্বাপিত হলেন। তাঁর শরীর দাহ করা হলো। এটি হচ্ছে বুদ্ধ পরিনির্বাণ লাভের পূর্বসংকেত। তিনিও অচিরেই পরিনির্বাণ লাভ করবেন।</p>
<p><a class='bk' id='bk২৭৭'></a>তারপর বুদ্ধের আদেশে আনন্দ গৌতমীর ধাতুগুলো তার পাত্রে নিয়ে বুদ্ধের কাছে নিয়ে গেলেন।</p>
<p><a class='bk' id='bk২৭৮-২৮৯'></a>তারপর সেগুলো হাতে নিয়ে ঋষিশ্রেষ্ঠ বুদ্ধ বললেন, ‘বৃক্ষ যতই সারবান ও বড় হোক না কেন তার শাখাগুলো যেমন ভেঙে ভেঙে পড়ে, বড়ই অনিত্য; অনুরূপভাবে ভিক্ষুণীসংঘসহ গৌতমী পরিনির্বাপিত হয়েছেন।’</p>
<p><a class='bk' id='bk২৮০'></a>আনন্দ বুদ্ধকে দেখে বললেন, অহো, কী আশ্চর্য! নিজের মাতা পরিনির্বাপিত হওয়া সত্ত্বেও, এমনকি শরীরকৃত্য শেষ হওয়া সত্ত্বেও ভগবান বুদ্ধের কোনো শোক, পরিদেবন নেই!</p>
<p><a class='bk' id='bk২৮১'></a>তারপর ভগবান ভিক্ষুগণকে সম্বোধন করে বললেন, হে ভিক্ষুগণ, গৌতমী সংসার-সাগর তীর্ণ, সন্তাপ-বর্জিত, শীতিভূত, নিবৃত। অতএব তার জন্যে শোক করো না।</p>
<p><a class='bk' id='bk২৮২'></a>হে ভিক্ষুগণ, গৌতমী পণ্ডিত, মহাপ্রাজ্ঞ, পৃথুপ্রাজ্ঞ ও ভিক্ষুণীদের মধ্যে শ্রেষ্ঠ হিসেবে স্বীকৃত। এভাবেই তাকে তোমরা ধারণ কর।</p>
<p><a class='bk' id='bk২৮৩'></a>গৌতমী ঋদ্ধি, দিব্যকান, ও পরচিত্ত-বিজানন-জ্ঞানলাভী।</p>
<p><a class='bk' id='bk২৮৪'></a>সে পূর্বনিবাসানুস্মৃতি-জ্ঞানলাভী। তার দিব্যচোখ অত্যন্ত বিশুদ্ধ। তার সর্বাসব পরিক্ষীণ হয়েছে। তার আর কোনো পুনর্জন্ম নেই।</p>
<p><a class='bk' id='bk২৮৫'></a>সে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় পরিশুদ্ধ জ্ঞানলাভী। তাই তার জন্যে শোক করার কিছুই নেই।</p>
<p><a class='bk' id='bk২৮৬'></a>জ্বলন্ত প্রদীপের শিখা যেমন ক্রমিক গতিতে নিভে গেলেও তার গতি জানা যায় না।</p>
<p><a class='bk' id='bk২৮৭'></a>অনুরূপভাবে যারা সম্যক বিমুক্ত, কামোঘোত্তীর্ণ, নির্বাণলাভী, তাদের গতিও জানা সম্ভব নয়।</p>
<p><a class='bk' id='bk২৮৮'></a>তাই তোমরা আত্মদীপ হও, স্মৃতিপ্রস্থান ভাবনায় নিয়োজিত হও, সপ্ত বোজ্ঝাঙ্গ ভাবিত করে দুঃখের অন্তসাধন কর।</p>
<p>ঠিক এভাবেই মহাপ্রজাপতি গৌতমী এই গাথাগুলো ভাষণ করেছিলেন।</p>
<p class='endsutta'>[মহাপ্রজাপতি গৌতমী থেরী অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
