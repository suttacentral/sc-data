<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap20' lang='bn'>
<header>
<ul>
<li class='division'>থেরী-অপদান</li>
<li class='division'>২. একোপোসথিকা বর্গ</li>
</ul>
<h1>১০. পটাচারা থেরী অপদান</h1>
</header>
<p><a class='bk' id='bk৪৬৮'></a>আজ থেকে লক্ষকল্প আগে সর্ববিধ ধর্মে বিশেষ পারদর্শী পদুমুত্তর জিন নায়ক উৎপন্ন হয়েছিলেন।</p>
<p><a class='bk' id='bk৪৬৯'></a>তখন আমি হংসবতী নগরে নানাবিধ রত্নের অধিকারী মহাধনী শ্রেষ্ঠী পরিবারে জন্মগ্রহণ করে মহাসুখে দিনাতিপাত করছিলাম।</p>
<p><a class='bk' id='bk৪৭০'></a>একদিন আমি সেই মহাবীর বুদ্ধের কাছে গিয়ে ধর্মদেশনা শুনেছিলাম এবং শ্রদ্ধান্বিত হয়ে বুদ্ধের শরণ গ্রহণ করেছিলাম।</p>
<p><a class='bk' id='bk৪৭১'></a>তখন পদুমুত্তর বুদ্ধ এক লজ্জী ও যোগ্য-অযোগ্য বিষয়ে বিশারদ ভিক্ষুণীকে বিনয়ধারীদের মধ্যে শ্রেষ্ঠ হিসেবে ভূয়সী প্রশংসা করছিলেন।</p>
<p><a class='bk' id='bk৪৭২'></a>তা শুনে আমি ভীষণ খুশি হয়ে সেই শ্রেষ্ঠপদ লাভের ইচ্ছায় সশ্রাবক দশবল লোকনায়ক বুদ্ধকে নিমন্ত্রণ করেছিলাম।</p>
<p><a class='bk' id='bk৪৭৩'></a>সাত দিন যাবৎ ভোজন করিয়ে, ত্রিচীবর দান করে, নতশিরে পায়ে পড়ে আমি এই কথা নিবেদন করেছিলাম :</p>
<p><a class='bk' id='bk৪৭৪'></a>হে বীর মুনি, আজ থেকে সাত দিন আগে আপনি যাকে ভূয়সী প্রশংসা করেছেন, আমি তার মতো হতে চাই। হে নায়ক, আমার মনস্কাম পূর্ণ হবে কি না বলুন।</p>
<p><a class='bk' id='bk৪৭৫'></a>তখন শাস্তা আমাকে বললেন, ভদ্রে, ভয় পেয়ো না। দীর্ঘকাল পরে ভবিষ্যতে তোমার সেই মনোরথ পূর্ণ হবে।</p>
<p><a class='bk' id='bk৪৭৬'></a>আজ থেকে লক্ষকল্প আগে ওক্কাকুকুলে গৌতম শাস্তা পৃথিবীতে উৎপন্ন হবেন।</p>
<p><a class='bk' id='bk৪৭৭'></a>তাঁর ধর্মে ধর্মৌরসজাত উত্তরাধিকারী পটাচারা নাম্নী শাস্তাশ্রাবিকা হবে।</p>
<p><a class='bk' id='bk৪৭৮'></a>তা শুনে আমি ভীষণ খুশি হয়েছিলাম। আজীবন আমি মৈত্রীতদ্গত চিত্তে সশ্রাবক লোকনায়ক বুদ্ধকে পরিচর্যা করেছিলাম।</p>
<p><a class='bk' id='bk৪৭৯'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মগ্রহণ করেছিলাম।</p>
<p><a class='bk' id='bk৪৮০'></a>এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ উৎপন্ন হয়েছিলেন।</p>
<p><a class='bk' id='bk৪৮১'></a>তখন আমি বারাণসী নগরের নরেশ্বর কাশিরাজ কিকী মহর্ষি বুদ্ধের সেবক ছিলেন।</p>
<p><a class='bk' id='bk৪৮২'></a>আমি সেই রাজার তৃতীয় কন্যা ছিলাম। আমার নাম ছিল তখন ‘ভিক্ষুণী’। একদিন জিনশ্রেষ্ঠের ধর্মকথা শুনে প্রব্রজ্যা গ্রহণের ইচ্ছা প্রকাশ করেছিলাম।</p>
<p><a class='bk' id='bk৪৮৩'></a>কিন্তু তখন বাবা আমাদের অনুমতি দেননি। তাই আমরা গৃহে থেকে বিশ হাজার বৎসর অতন্দ্রভাবে বিচরণ করেছিলাম।</p>
<p><a class='bk' id='bk৪৮৪'></a>আমরা সাতজন সুখিনী রাজকন্যা সবাই মিলে খুশি মনে ব্রহ্মচর্যা ও বুদ্ধসেবায় নিয়োজিত ছিলাম।</p>
<p><a class='bk' id='bk৪৮৫'></a>সেই সাতজন রাজকন্যা হচ্ছে, সমনী, সমণগুত্তা, ভিক্ষুণী, ভিক্ষুদায়িকা, ধম্মা, সুধম্মা ও সংঘদায়িকা।</p>
<p><a class='bk' id='bk৪৮৬'></a>বর্তমানে যথাক্রমে আমি, উৎপলবর্ণা, ক্ষেমা, ভদ্রা, কৃশাগৌতমী, ধর্মদিন্না ও বিশাখা।</p>
<p><a class='bk' id='bk৪৮৭'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk৪৮৮'></a>এই শেষ জন্মে আমি সমৃদ্ধ শ্রাবস্তী নগরে এক ধনাঢ্য পরিবারে জন্মগ্রহণ করেছি।</p>
<p><a class='bk' id='bk৪৮৯'></a>যৌবনে পদার্পণ করার পর আমি বিতর্কের বশীভূত হয়েছি। আমাদের ঘরের দাসকে দেখে আমি তার সঙ্গেই ঘর ছেড়ে চলে গিয়েছি।</p>
<p><a class='bk' id='bk৪৯০'></a>একটি পুত্রসন্তান প্রসব করার পর আমার গর্ভে দ্বিতীয় সন্তান আসল। তখন আমার মাতাপিতাকে দেখার প্রবল ইচ্ছা উৎপন্ন হলো।</p>
<p><a class='bk' id='bk৪৯১'></a>স্বামী ঘরের বাইরে থাকাকালীন আমি তাকে কিছুই না জানিয়ে একাই ঘর হতে বের হয়ে শ্রাবস্তীর উদ্দেশ্যে যাত্রা করলাম।</p>
<p><a class='bk' id='bk৪৯২'></a>তখন আমার স্বামী ঘরে ফেরার পর অবস্থা বুঝতে পেরে আমার খোঁজে বের হলো। এদিকে তখন আমার অতি কষ্টকর পূর্বকর্মজ ব্যথা উৎপন্ন হলো।</p>
<p><a class='bk' id='bk৪৯৩'></a>আমার প্রসূতির সময় আকাশে ঘনকালো মহামেঘ উৎপন্ন হলো। তখন আমার স্বামী প্রবল বৃষ্টির হাত থেকে বাঁচানোর জন্যে তৃণ, খড়খুটো খুঁজতে গেলে সাপের দংশনে মারা গেল।</p>
<p><a class='bk' id='bk৪৯৪'></a>তখন আমি প্রসববেদনায় ছটফট করছি। স্বামীর মৃত্যুর পর আমি একদম অনাথ ও নিঃস্ব হয়ে গেলাম। আমি দিগ্‌ভ্রান্ত হয়ে যেতে যেতে পথিমধ্যে প্রবল ঝরে স্ফীত এক নদী দেখতে পেলাম। ঠিক তখনি আকাশপথে এক শ্যেন পাখি উড়ে যাচ্ছিল।</p>
<p><a class='bk' id='bk৪৯৫'></a>তখন আমি আমার বড় শিশুটিকে নদীর পারে রেখে ছোট্ট শিশুকে নিয়ে নদী পার করছি।</p>
<p><a class='bk' id='bk৪৯৬'></a>এমন সময় শ্যেন পাখি ডানা ঝাপটিয়ে আমার ছোট শিশুটিকে নিতে চাইলে আমি তাকে হাত দিয়ে নানাভাবে তাড়া করতে লাগলাম। এদিকে আমার বড় শিশুটি তাকে ডাকছি মনে করে নদীতে ঝাপ দিলে স্রোত তাকেও ভাসিয়ে নিয়ে গেল। আমি দুই পুত্রকে হারিয়ে ভীষণ শোকগ্রস্ত হলাম।</p>
<p><a class='bk' id='bk৪৯৭'></a>তারপর আমি শ্রাবস্তী নগরে গিয়ে আমার পিতামাতাসহ সমস্ত জ্ঞাতিকুলের মৃত্যুর খবর শুনতে পেলাম। তখন আমি আরও বেশি শোকসন্তপ্ত হলাম।</p>
<p><a class='bk' id='bk৪৯৮'></a>এদিকে আমার দুই পুত্র হারিয়েছি। অরণ্যে আমার স্বামীর মৃতদেহ পড়ে আছে। আমার মা, বাবা ও ভাই একই চিতায় দগ্ধ হচ্ছেন।</p>
<p><a class='bk' id='bk৪৯৯'></a>তখন আমি প্রবল শোকে কৃশকায় হয়ে গেলাম। আমার শরীর পাণ্ডুবর্ণ হয়ে গেল। আমি তখন সম্পূর্ণ অসহায়, অনাথ, নিঃস্ব। এখানে-ওখানে ঘুরতে ঘুরতে একদিন নরসারথি শাস্তাকে দেখতে পেলাম।</p>
<p><a class='bk' id='bk৫০০'></a>তখন শাস্তা আমাকে বললেন, তুমি পুত্রের জন্যে শোক করিও না। নিজেকে নিয়ে তুমি গবেষণা কর। তাদের জন্যে তুমি নিরর্থক দুঃখ পাচ্ছ নয় কি?</p>
<p><a class='bk' id='bk৫০১'></a>পিতা, পুত্র, জ্ঞাতিবর্গ, বন্ধু-বান্ধব কেউই তোমাকে মুক্তি দিতে পারবে না। মৃত্যু যখন তোমাকে গ্রাস করবে তখন তার কবল থেকে কেউই তোমাকে মুক্ত করতে পারবে না।</p>
<p><a class='bk' id='bk৫০২'></a>মহামুনির সেই কথা শুনে আমি স্রোতাপত্তিফল লাভ করেছি। তারপর প্রব্রজ্যা গ্রহণ করে অচিরেই অর্হত্ত্ব লাভ করেছি।</p>
<p><a class='bk' id='bk৫০৩-৫০৪'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। সর্বাসব ক্ষয় করে এখন আমি বিশুদ্ধ, সুনির্মল।</p>
<p><a class='bk' id='bk৫০৫'></a>তারপর আমি সর্বদর্শী শাস্তার কাছে সবিস্তারে সমগ্র বিনয় শিক্ষা করেছি।</p>
<p><a class='bk' id='bk৫০৬'></a>বুদ্ধজিন আমার গুণে তুষ্ট হয়ে ‘বিনয়ধারী ভিক্ষুণীদের মধ্যে পটাচারাই শ্রেষ্ঠ’ এই বলে আমাকে শ্রেষ্ঠপদে বসালেন।</p>
<p><a class='bk' id='bk৫০৭'></a>বুদ্ধের উপদেশ আমি পালন করেছি। বুদ্ধের শাসনে আমি কৃতকার্য হয়েছি। আমার কাঁধ থেকে দুঃখভার নেমে গিয়েছে।</p>
<p><a class='bk' id='bk৫০৮'></a>যেই উদ্দেশ্য নিয়ে আমি গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্য সফল হয়েছে। আমার সর্ববিধ সংযোজন ক্ষয় হয়েছে।</p>
<p><a class='bk' id='bk৫০৯'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৫১০'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৫১১'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই পটাচারা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[পটাচারা থেরী অপদান নবম সমাপ্ত]</p>
<p class='endsection'>[একোপোসথিকা বর্গ দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
