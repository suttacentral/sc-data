<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap34' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৪. সিঙ্গালমাতা থেরী অপদান</h1>
</header>
<p><a class='bk' id='bk৮২'></a>আজ থেকে লক্ষকল্প আগে সর্ববিধ ধর্মে বিশেষ পারদর্শী নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk৮৩'></a>তখন আমি হংসবতী নগরে নানাবিধ রত্নসমন্বিত, সমৃদ্ধ ও ধনাঢ্য এক অমাত্য পরিবারে জন্মেছিলাম।</p>
<p><a class='bk' id='bk৮৪'></a>পিতার সঙ্গে ধর্মসভায় গিয়ে মহাজনতার সামনে বুদ্ধের ধর্মকথা শুনে আমি অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk৮৫'></a>প্রব্রজ্যা গ্রহণের পর আমি কায়িক পাপকর্ম বর্জন করেছিলাম। সেই সঙ্গে বাচনিক দুশ্চরিত বর্জন করে জীবিকা পরিশুদ্ধ করেছিলাম।</p>
<p><a class='bk' id='bk৮৬'></a>তখন আমি বুদ্ধ, ধর্ম ও সংঘের প্রতি প্রসন্না, তীব্র গারবী, সদ্ধর্ম শ্রবণে নিয়োজিতা ও বুদ্ধদর্শনাকাঙ্ক্ষী।</p>
<p><a class='bk' id='bk৮৭'></a>একদিন বুদ্ধ এক ভিক্ষুণীকে শ্রদ্ধাবিমুক্তাদের মধ্যে শ্রেষ্ঠ বলছেন শুনে আমি সেই শ্রেষ্ঠপদ প্রার্থনা করে শীল-সমাধি-প্রজ্ঞা এই ত্রিবিধ শিক্ষা পূরণ করেছিলাম।</p>
<p><a class='bk' id='bk৮৮-৮৯'></a>তখন করুণাঘন সুগত আমাকে বললেন, তথাগতের প্রতি যার শ্রদ্ধা অচলা ও সুপ্রতিষ্ঠিত; যার শীল কল্যাণকর, আর্যকান্ত ও প্রশংসিত এবং সংঘের প্রতি যার ঋজুভূত নির্মল প্রসন্নতা আছে, আর যা-ই হোক তাকে অন্তত দরিদ্র বলা যায় না। তার জীবন পুরোপুরি সার্থক।</p>
<p><a class='bk' id='bk৯০'></a>তাই মেধাবী ব্যক্তিরা বুদ্ধানুশাসন স্মরণ করে শ্রদ্ধা, প্রসাদকর ধর্মদর্শনে নিয়েজিত হও।</p>
<p><a class='bk' id='bk৯১'></a>তা শুনে আমি ভীষণ আনন্দিত হয়েছিলাম এবং আমার প্রার্থনা বিষয়ে জিজ্ঞেস করেছিলাম। তার উত্তরে বিনায়ক বুদ্ধ বলেছিলেন, তুমি বুদ্ধের প্রতি প্রসন্না, কল্যাণযুক্তা, তোমার প্রার্থনা পূরণ হবে।</p>
<p><a class='bk' id='bk৯২'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk৯৩'></a>তাঁর ধর্মে তুমি ধর্মৌরসজাত উত্তরাধিকারী সিঙ্গালকের মাতা নামে শাস্তাশ্রাবিকা হবে।</p>
<p><a class='bk' id='bk৯৪'></a>তা শুনে আমি ভীষণ খুশি হয়েছিলাম। তারপর থেকে আমি মৈত্রীচিত্তে আজীবন নায়ক জিনকে প্রতিপত্তি ধর্মের মাধ্যমে সেবা-পরিচর্যা করেছিলাম।</p>
<p><a class='bk' id='bk৯৫'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk৯৬'></a>এই শেষ জন্মে আমি রাজগৃহের এক সম্ভ্রান্ত মহাধনাঢ্য শ্রেষ্ঠীকুলে জন্মেছি।</p>
<p><a class='bk' id='bk৯৭'></a>আমার পুত্র সিঙ্গালক মিথ্যাদৃষ্টিসম্পন্ন হয়ে মিথ্যাপথে গিয়ে ষড়দিক পূজায় নিয়োজিত হয়েছিল।</p>
<p><a class='bk' id='bk৯৮'></a>একদিন আমার পুত্র সিঙ্গালক এক এক করে ষড়দিক নমস্কার করছিল। এমন সময় বিনায়ক বুদ্ধ নগরে পিণ্ডচারণের জন্যে বের হয়েছিলেন।</p>
<p><a class='bk' id='bk৯৯'></a>তাকে ধর্মদেশনা করায় দুই কোটি নরনারীর ধর্মজ্ঞান উৎপন্ন হয়েছিল।</p>
<p><a class='bk' id='bk১০০'></a>তখন আমি সেই পরিষদে গিয়ে সুগতের ধর্মকথা শুনে স্রোতাপত্তিফল লাভ করেছিলাম এবং অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk১০১'></a>মুহূর্তের মধ্যেই আমার পূর্বপ্রার্থিত বুদ্ধদর্শনেচ্ছার কথা মনে পড়েছিল। সেটি ভাবনা করেই আমি সঙ্গে সঙ্গে অর্হত্ত্ব লাভ করেছিলাম।</p>
<p><a class='bk' id='bk১০২'></a>আমি সব সময় বুদ্ধকে দেখার জন্যে যেতাম। বুদ্ধের দৃষ্টিনন্দন রূপলাবণ্য দেখে দেখে আমার কখনো তৃপ্তি হতো না।</p>
<p><a class='bk' id='bk১০৩'></a>আমি সর্ববিধ পারমী-সমন্বিত সুন্দর চক্ষুবিশিষ্ট, অনিন্দ্য সুন্দর রূপলাবণ্যময় বুদ্ধকে এত করে দেখা সত্ত্বেও অতৃপ্তি নিয়ে বসবাস করে থাকি।</p>
<p><a class='bk' id='bk১০৪'></a>আমার এই গুণে তুষ্ট হয়ে বুদ্ধ আমাকে এই বলে শ্রেষ্ঠপদে বসালেন, শ্রদ্ধাবিমুক্তাদের মধ্যে সিঙ্গালকের মাতাই শ্রেষ্ঠ।</p>
<p><a class='bk' id='bk১০৫-১০৬'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্ববিধ আসব পরিক্ষীণ হয়েছে। এখন আর আমার পুনর্জন্ম নেই।</p>
<p><a class='bk' id='bk১০৭'></a>হে মহাবীর, আপনার কাছে এসে অর্থ, ধর্ম, নিরুক্তি, প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='bk' id='bk১০৮'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১০৯'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১১০'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই সিঙ্গালমাতা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[সিঙ্গালমাতা থেরী অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
