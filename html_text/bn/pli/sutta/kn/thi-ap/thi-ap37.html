<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap37' lang='bn'>
<header>
<ul>
<li class='division'>থেরী-অপদান</li>
<li class='division'>৪. ক্ষত্রিয়া বর্গ</li>
</ul>
<h1>৭. অর্ধকাশি থেরী অপদান</h1>
</header>
<p><a class='bk' id='bk১৬৮'></a>এই ভদ্রকল্পে ব্রহ্মবন্ধু, মহাযশস্বী কস্সপ ভগবান উৎপন্ন হয়েছিলেন।</p>
<p><a class='bk' id='bk১৬৯-১৭১'></a>তখন সেই বুদ্ধের শাসনে প্রব্রজিত হয়ে প্রাতিমোক্ষশীলে ও পঞ্চেন্দ্রিয়ে সংযত, ভোজনে মাত্রাজ্ঞ, সদা জাগরণযুক্ত ও যোগযুক্ত তথা ধ্যানী হয়ে অবস্থান করছিলাম। একদিন আমি বিগত-আসব ভিক্ষুণীকে প্রদুষ্টমনে ‘পতিতা’ বলে গালি দিয়েছিলাম। সেই পাপকর্মের ফলে আমি নিরয়ে দগ্ধ হয়েছিলাম।</p>
<p><a class='bk' id='bk১৭২-১৭৩'></a>দীর্ঘকাল নিরয়ে দগ্ধ হবার পর আমি এক পতিতা পরিবারে জন্মেছিলাম। এভাবে বহুবার আমি পরাধীন হয়ে দুঃখ ভোগ করেছিলাম। এই শেষ জন্মে আমি পূর্বজন্মে ব্রহ্মচর্যা আচরণের ফলে কাশীরাজ্যের এক শ্রেষ্ঠী পরিবারে ভীষণ রূপবতী দেব-অপ্সরা সদৃশ হয়ে জন্মেছি।</p>
<p><a class='bk' id='bk১৭৪'></a>রাজগৃহ নগরের লোকেরা আমার রূপমাধুর্যে মুগ্ধ হয়ে আমাকে পতিতাবৃত্তিতে নিযুক্ত করল। এটি আমার প্রদুষ্টচিত্তে গালি দেওয়ারই ফল।</p>
<p><a class='bk' id='bk১৭৫'></a>একদিন আমি বুদ্ধশ্রেষ্ঠ-দেশিত সদ্ধর্ম শুনে পূর্বকৃত কুশল সংস্কারের বলে অনাগারিক প্রব্রজ্যা গ্রহণ করেছি।</p>
<p><a class='bk' id='bk১৭৬'></a>তখন আমি উপসম্পদা লাভের জন্যে জিনশ্রেষ্ঠের কাছে যাবার সময় পথিমধ্যে ধূর্তরা আছে শুনে এক দূতের মাধ্যমে উপসম্পদা লাভ করেছিলাম।</p>
<p><a class='bk' id='bk১৭৭'></a>আমার সমস্ত কর্ম পরিক্ষীণ হয়েছে। তদ্রুপ আমার সমস্ত পাপ-পুণ্যও পরিক্ষীণ হয়েছে। এখন আমি সমস্ত সংসার হতে মুক্ত। গণিকাবৃত্তি এখন আমার কাছে সম্পূর্ণ পরিত্যক্ত।</p>
<p><a class='bk' id='bk১৭৮-১৭৯'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বনিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। এখন আমার আর কোনো পুনর্জন্ম নেই।</p>
<p><a class='bk' id='bk১৮০'></a>হে মহাবীর, আপনার কাছে এসে অর্থ, ধর্ম, নিরুক্তি ও প্রতিভাণ এই চার প্রতিসম্ভিদায় আমার জ্ঞান উৎপন্ন হয়েছে।</p>
<p><a class='bk' id='bk১৮১'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১৮২'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৮৩'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই অর্ধকাশি ভিক্ষুণী এই গাথাগুলো ভাষণ করেছিলেন।</p>
<p class='endsutta'>[অর্ধকাশি থেরী অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
