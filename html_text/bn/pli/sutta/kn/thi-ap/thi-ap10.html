<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap10' lang='bn'>
<header>
<ul>
<li class='division'>থেরী-অপদান</li>
<li class='division'>১. সুমেধা বর্গ</li>
</ul>
<h1>১০. উদকদায়িকা থেরী অপদান</h1>
</header>
<p><a class='bk' id='bk১১৬'></a>বন্ধুমতি নগরে আমি ছিলাম একজন জলবাহিকা। আমি কলসিতে করে জল বহন করেই জীবিকা নির্বাহ করতাম এবং সেই সঙ্গে সন্তানদের ভরণপোষণ করতাম।</p>
<p><a class='bk' id='bk১১৭'></a>আমি এতই দরিদ্র ছিলাম যে, অনুত্তর পুণ্যক্ষেত্রে দান দেওয়ার মতো কিছুই ছিল না। আমি দ্বারপ্রকোষ্ঠে উপস্থিত হয়ে তথাস্থ জলাধারে জল ঢেলে দিতাম।</p>
<p><a class='bk' id='bk১১৮'></a>সেই সুকৃত কর্মের ফলে আমি তাবতিংস দেবলোকে জন্মেছিলাম। জলদানের পুণ্যফলে সেখানে আমার জন্য দেবভবন নির্মিত হয়েছি।</p>
<p><a class='bk' id='bk১১৯'></a>সেখানে হাজারো দেব-অপ্সরাদের মধ্যে আমি শ্রেষ্ঠ ছিলাম। আমি তাদের সকলকে দশটি বিষয়ে ছাড়িয়ে যেতাম।</p>
<p><a class='bk' id='bk১২০'></a>আমি পঞ্চাশবার পঞ্চাশজন দেবরাজের মহিষী হয়েছিলাম। বিশবার বিশজন চক্রবর্তী রাজার মহিষী হয়েছিলাম।</p>
<p><a class='bk' id='bk১২১'></a>আমি দেবলোক অথবা মনুষ্যলোক মাত্র এই দুই লোকে জন্মগ্রহণ করেছি। আমি কখনো দুর্গতিতে জন্মাইনি। এটি আমার জলদানেরই ফল।</p>
<p><a class='bk' id='bk১২২'></a>পর্বতের ওপর, গাছের ওপর, আকাশে অথবা মাটিতে যখনই জল খেতে চাইতাম, শিগগির আমি তা পেতাম।</p>
<p><a class='bk' id='bk১২৩'></a>বৃষ্টি বর্ষিত হয় না এমন কোনো জায়গাই ছিল না। আমার মনোভাব জ্ঞাত হয়ে মহামেঘ অঝোর ধারায় বর্ষণ করত।</p>
<p><a class='bk' id='bk১২৪'></a>জ্ঞাতি-পরিজনের সঙ্গে কোথাও যাওয়ার সময় আমি চাইলেই মহামেঘ অঝোর ধারায় বর্ষণ করত।</p>
<p><a class='bk' id='bk১২৫'></a>আমার শরীরে কখনো কোনো ধরনের উষ্ণতা বা মলিনতা স্পর্শ করতে পারত না। এটি আমার জলদানেরই ফল।</p>
<p><a class='bk' id='bk১২৬'></a>আমার মন আজ সম্পূর্ণ বিশুদ্ধ, পাপহীন। আমার সমস্ত আসব পরিক্ষীণ হয়েছে। এখন আমার কোনো পুনর্জন্ম নেই।</p>
<p><a class='bk' id='bk১২৭'></a>আজ থেকে একানব্বই কল্প আগে আমি যেই জল দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার জল দানেরই ফল।</p>
<p><a class='bk' id='bk১২৮'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk১২৯'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk১৩০'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই উদকদায়িকা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[উদকদায়িকা থেরী অপদান দশম সমাপ্ত]</p>
<p class='endsection'>[সুমেধা বর্গ প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
