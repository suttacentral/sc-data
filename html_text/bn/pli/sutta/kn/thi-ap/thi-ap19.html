<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='thi-ap19' lang='bn'>
<header>
<ul>
<li class='division'>থেরী-অপদান</li>
<li class='division'>২. একোপোসথিকা বর্গ</li>
</ul>
<h1>৯. উৎপলবর্ণা থেরী অপদান</h1>
</header>
<p><a class='bk' id='bk৩৮৪'></a>উৎপলবর্ণা ভিক্ষুণী অসম্ভব ঋদ্ধিমতি। তিনি একদিন শাস্তার পায়ে বন্দনা নিবেদন করে এই কথা বললেন :</p>
<p><a class='bk' id='bk৩৮৫'></a>হে মহামুনি, আমি জন্মসঞ্চরণ তথা বার বার জন্মগ্রহণ উত্তীর্ণ হয়েছি। অচলপদ নির্বাণ লাভ করেছি। আমার সর্ববিধ দুঃখ ক্ষীণ হয়েছে। আমি তা আপনাকে জ্ঞাত করছি।</p>
<p><a class='bk' id='bk৩৮৬'></a>জিনশাসনের প্রতি প্রসন্ন যত পরিষদ আছে, তাদের কারো কাছে যদি আমি কোনো অপরাধ করে থাকি, তবে এই জিনের সামনেই আমার সেই কৃত অপরাধ ক্ষমা করুন।</p>
<p><a class='bk' id='bk৩৮৭'></a>হে মহাবীর, সংসারে বিচরণ করার সময় আমি যদি কোনো অপরাধ করে থাকি, আমি সেই কৃত অপরাধ অকপটে স্বীকার করছি। আমার কৃত অপরাধ ক্ষমা করুন!</p>
<p><a class='bk' id='bk৩৮৮'></a>হে উৎপলবর্ণা, তুমি আমার শাসনে উপদেশ-পালনকারিণী। তুমি তোমার অধীত অলৌকিক ঋদ্ধি প্রদর্শন কর। ভিক্ষু, ভিক্ষুণী, উপাসক, উপাসিকা এই চার পরিষদের সন্দেহ দূর কর।</p>
<p><a class='bk' id='bk৩৮৯'></a>হে মহাবীর প্রজ্ঞাবান, জ্যোতিধর, আমি আপনার কন্যা। আমি বহু অতি দুষ্কর কর্ম সম্পাদন করেছি।</p>
<p><a class='bk' id='bk৩৯০'></a>আমার শরীরবর্ণ উৎপলবর্ণের মতো বিধায় আমার নাম রাখা হয়েছে উৎপলাবর্ণা। হে মহাবীর চক্ষুষ্মান, আপনার শ্রাবিকা আমি আপনার রাতুল চরণে বন্দনা নিবেদন করছি।</p>
<p><a class='bk' id='bk৩৯১'></a>আমি এবং রাহুল বহু শত জন্ম ধরে একই মানসিকতাসম্পন্ন হয়ে একত্রে জন্মেছি।</p>
<p><a class='bk' id='bk৩৯২'></a>অতীতে একত্রে জন্মালেও এই শেষ জন্মে কিন্তু আমরা উভয়েই আলাদাভাবে ভিন্ন জাতিতে জন্ম নিয়েছি।</p>
<p><a class='bk' id='bk৩৯৩'></a>এখন আপনার পুত্র হচ্ছে রাহুল আর কন্যা হচ্ছি আমি উৎপলবর্ণা। হে বীর, দেখুন আমার অলৌকিক ঋদ্ধিশক্তি। আমি শাস্তাকে আমার শক্তি দেখাব।</p>
<p><a class='bk' id='bk৩৯৪'></a>কুমার যেমন হাতে রাখা তেল ছুঁড়ে মারে, তেমনি উৎপলবর্ণাও চার সমুদ্রের সমস্ত পানি হাতে নিয়ে ছুঁড়ে মারলেন।</p>
<p><a class='bk' id='bk৩৯৫'></a>যুবা কুমার যেমন মুঞ্জ নামক এক ধরনের লতাকে ধরে উপরিয়ে ফেলে, তেমনি উৎপলবর্ণাও সমগ্র পৃথিবীকে উপরিয়ে ফেলে ছুঁড়ে মারলেন।</p>
<p><a class='bk' id='bk৩৯৬'></a>সমস্ত চক্রবালকে হাত দিয়ে আচ্ছাদিত করে বার বার নানা রকম বৃষ্টি অঝোর ধারায় বর্ষণ করালেন।</p>
<p><a class='bk' id='bk৩৯৭'></a>উৎপলবর্ণা যুবা কুমারের ন্যায় ভূমিকে ঢেঁকি, পাথরগুলোকে ধান্য ও সিনেরু পর্বতকে মুশলদণ্ড করে পিষ্ট করলেন।</p>
<p><a class='bk' id='bk৩৯৮'></a>তারপর বললেন, আমি বুদ্ধশ্রেষ্ঠের কন্যা। আমার নাম উৎপলবর্ণা। আমি ষড়াভিজ্ঞ ও আপনার উপদেশ-পালনকারিণী।</p>
<p><a class='bk' id='bk৩৯৯'></a>লোকনায়ক বুদ্ধকে নানাবিধ অলৌকিক ঋদ্ধি প্রদর্শন করে এবং নিজের নাম-গোত্র প্রকাশ করে বললেন, হে চক্ষুষ্মান, আমি আপনার পায়ে বন্দনা নিবেদন করছি।</p>
<p><a class='bk' id='bk৪০০-৪০২'></a>আমি বিবিধ ঋদ্ধি, দিব্যকান, পরচিত্ত-বিজানন-জ্ঞান ও পূর্বানিবাসানুস্মৃতি-জ্ঞান লাভ করেছি। আমার দিব্যচোখ অত্যন্ত বিশুদ্ধ। আমার সর্বাসব পরিক্ষীণ হয়েছে। আমার আর কোনো পুনর্জন্ম নেই। অর্থ, ধর্ম, নিরুক্তি, প্রতিভাণ এই চার প্রতিসম্ভিদায় আমার বিশুদ্ধ জ্ঞান উৎপন্ন হয়েছে।</p>
<p><a class='bk' id='bk৪০৩'></a>পূর্ব পূর্ব জিনশ্রেষ্ঠগণের কথায় আপনার সঙ্গে আমার সম্পর্কের কথা প্রকাশিত হয়েছে। হে মহামুনি, একমাত্র আপনার জন্যেই আমি বহু পুণ্য করেছি।</p>
<p><a class='bk' id='bk৪০৪'></a>হে মুনি, আমি যে কুশলকর্ম সম্পাদন করেছি তা স্মরণ করুন। হে মহাবীর, একমাত্র আপনার জন্যেই সেসব পুণ্য আমি সঞ্চয় করেছি।</p>
<p><a class='bk' id='bk৪০৫'></a>আমি যতটুকু সম্ভব অনুপযুক্ত স্থান ও অনৈতিক কার্যকলাপ বর্জন করে চলেছি। হে মহাবীর, একমাত্র আপনার জন্যেই আমার এই জীবন।</p>
<p><a class='bk' id='bk৪০৬'></a>হে মহামুনি, আমি দশ হাজার কোটিবার আমার জীবন দান করেছি। আমার তুচ্ছ জীবন বিসর্জন দিয়েছি। তা একমাত্র আপনার জন্যেই করেছি।</p>
<p><a class='bk' id='bk৪০৭'></a>তখন সবাই অপার বিস্ময়ে নতশিরে কৃতাঞ্জলি হয়ে বললেন, হে আর্যে, কী অতুলনীয় আপনার ঋদ্ধিপরাক্রম!</p>
<p><a class='bk' id='bk৪০৮'></a>আজ থেকে লক্ষকল্প আগে আমি এক নাগকন্যা হয়ে জন্মেছিলাম। তখন আমার নাম ছিল ‘বিমলা’। অন্য নাগকন্যাদের মধ্যে আমিই ছিলাম সবচেয়ে সম্মানিত।</p>
<p><a class='bk' id='bk৪০৯'></a>একসময় মহানাগ জিনশাসনের প্রতি প্রসন্ন হয়ে সশ্রাবক মহাতেজস্বী পদুমুত্তর বুদ্ধকে নিমন্ত্রণ করলেন।</p>
<p><a class='bk' id='bk৪১০'></a>তখন মহানাগরাজ রত্নময় বালুকারাশি ছিটিয়ে বেশ আরামদায়ক রত্নময় মণ্ডপ ও রত্নময় পালঙ্ক তৈরি করালেন।</p>
<p><a class='bk' id='bk৪১১-৪১২'></a>নাগরাজ বুদ্ধের জন্য রত্নধ্বজা সজ্জিত রাস্তা তৈরি করালেন। তারপর তূর্য বাজিয়ে সম্বুদ্ধকে নিয়ে আসলেন। লোকনায়ক বুদ্ধ চার পরিষদে পরিবৃত হয়ে নাগরাজের নাগভবনের শ্রেষ্ঠ বুদ্ধাসনে বসলেন।</p>
<p><a class='bk' id='bk৪১৩'></a>তারপর নাগরাজ মহাযশস্বী বুদ্ধকে অন্ন, পানীয়, উত্তম খাদ্য-ভোজ্য দান করলেন।</p>
<p><a class='bk' id='bk৪১৪'></a>ভোজনের পর সম্বুদ্ধ পাত্র ধুয়ে ঋদ্ধিমতি নাগকন্যাদের দেশনা করলেন।</p>
<p><a class='bk' id='bk৪১৫'></a>নাগকন্যারা মহাযশস্বী সর্বজ্ঞ বুদ্ধকে বেশ হাসিখুশি দেখে শাস্তার প্রতি আমার মনচিত্ত ভীষণ প্রসন্ন ও প্রফুল্ল হলো।</p>
<p><a class='bk' id='bk৪১৬'></a>আমার মনোভাব জ্ঞাত হয়ে মহাবীর পদুমুত্তর বুদ্ধ সেই মুহূর্তে এক ঋদ্ধিমতি ভিক্ষুণীকে ঋদ্ধি দেখাতে বললেন।</p>
<p><a class='bk' id='bk৪১৭'></a>সেই বিশারদ ভিক্ষুণী বহু ধরনের ঋদ্ধি দেখালেন। তা দেখে আমি ভীষণ খুশি হলাম। তারপর শাস্তাকে এই কথা নিবেদন করলাম :</p>
<p><a class='bk' id='bk৪১৮'></a>হে বীর, আমি এই ভিক্ষুণীর অলৌকিক ঋদ্ধি দেখলাম। এখন আমার প্রশ্ন হচ্ছে, এই বিশারদ ভিক্ষুণী কীভাবে এমন অলৌকিক ঋদ্ধিসম্পন্না হলেন?</p>
<p><a class='bk' id='bk৪১৯'></a>এই ঋদ্ধিমতি ভিক্ষুণী আমার ধর্মৌরসজাত কন্যা, আমার উপদেশ-পালনকারিণী ও বিবিধ ঋদ্ধিতে বিশারদপ্রাপ্ত।</p>
<p><a class='bk' id='bk৪২০'></a>বুদ্ধের কথা শুনে তখন আমি প্রার্থনা করলাম, আমিও তাঁর মতো ঋদ্ধিতে বিশারদ হতে চাই।</p>
<p><a class='bk' id='bk৪২১'></a>হে নায়ক, আমি অত্যন্ত খুশি মনে সেই ভিক্ষুণীর মতো হবার প্রার্থনা করছি। আমিও ভবিষ্যতে তার মতো হতে চাই।</p>
<p><a class='bk' id='bk৪২২'></a>তারপর আমি সেই প্রভাস্বর মণ্ডপে ও মণিময় পালঙ্কে বসা সশ্রাবক লোকনায়ক বুদ্ধকে অন্ন-পানীয়ে পরিতৃপ্ত করেছিলাম।</p>
<p><a class='bk' id='bk৪২৩'></a>শ্রেষ্ঠ নাগপুষ্প ও উৎপলপুষ্প দিয়ে লোকনায়ক বুদ্ধকে পূজা করে প্রার্থনা করেছিলাম, আমার শরীরের বর্ণ যাতে উৎপল বর্ণের মতো হয়।</p>
<p><a class='bk' id='bk৪২৪'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মগ্রহণ করেছিলাম।</p>
<p><a class='bk' id='bk৪২৫'></a>সেখান থেকে চ্যুত হয়ে আমি মনুষ্যলোকে জন্ম নিয়ে তৎকালীন এক স্বয়ম্ভূ পচ্চেক বুদ্ধকে উৎপলপুষ্পে আচ্ছন্ন পিণ্ডপাত দান করেছিলাম।</p>
<p><a class='bk' id='bk৪২৬'></a>আজ থেকে একানব্বই কল্প আগে পৃথিবীতে চারুদর্শন, সর্ববিধ ধর্মে চক্ষুষ্মান, নায়ক বিপস্সী ভগবান উৎপন্ন হয়েছিলেন।</p>
<p><a class='bk' id='bk৪২৭'></a>তখন আমি বারাণসী নগরে এক শ্রেষ্ঠীকন্যা হয়ে জন্ম নিয়ে সশ্রাবক লোকনায়ক সম্ভুদ্ধকে নিমন্ত্রণ করেছিলাম।</p>
<p><a class='bk' id='bk৪২৮'></a>সশ্রাবক বুদ্ধকে মহাদান দিয়ে ও উৎপলপুষ্পে পূজা করে মনে মনে ‘আমার শরীরের রং উৎপলবর্ণ হোক!’ বলে পূজা করেছিলাম।</p>
<p><a class='bk' id='bk৪২৯'></a>এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ উপন্ন হয়েছিলেন।</p>
<p><a class='bk' id='bk৪৩০'></a>তখন বারাণসী নগরের কাশিরাজ কিকী নরেশ্বর মহর্ষি বুদ্ধের সেবক ছিলেন।</p>
<p><a class='bk' id='bk৪৩১'></a>আমি তখন সেই রাজার দ্বিতীয় কন্যা ছিলাম। আমার নাম সমণগুত্তা। আমি জিনশ্রেষ্ঠের ধর্মকথা শুনে প্রব্রজ্যা গ্রহণের ইচ্ছা পোষণ করেছিলাম।</p>
<p><a class='bk' id='bk৪৩২'></a>বাবা আমাদের অনুমতি দেননি। তারপর আমরা বোনেরা সবাই মিলে গৃহে থেকেই বিশ হাজার বৎসর অতন্দ্রভাবে বিচরণ করেছিলাম।</p>
<p><a class='bk' id='bk৪৩৩'></a>আমরা সাতজন সুখিনী রাজকন্যা সবাই মিলে খুশি মনে ব্রহ্মচর্যা ও বুদ্ধসেবায় নিয়োজিত ছিলাম।</p>
<p><a class='bk' id='bk৪৩৪'></a>সেই সাতজন রাজকন্যা হচ্ছে, সমণী, সমণগুত্তা, ভিক্ষুণী, ভিক্ষাদায়িকা, ধম্মা, সুধম্মা ও সংঘদায়িকা।</p>
<p><a class='bk' id='bk৪৩৫'></a>বর্তমানে যথাক্রমে আমি, প্রজ্ঞাবতী ক্ষেমা, পটাচারা, কুন্তলা, কৃশাগৌতমী, ধর্মদিন্না ও বিশাখা।</p>
<p><a class='bk' id='bk৪৩৬'></a>সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk৪৩৭'></a>সেখান থেকে চ্যুত হয়ে আমি মনুষ্যলোকে এক কুলীন পরিবারে জন্মগ্রহণ করেছিলাম। তখন অমি এক অর্হৎকে একটি শ্রেষ্ঠ পীতবস্ত্র দান করেছিলাম।</p>
<p><a class='bk' id='bk৪৩৮'></a>সেখান থেকে চ্যুত হয়ে আমি এক ব্রাহ্মণ পরিবারে জন্মগ্রহণ করেছিলাম। আমি তখন তিরিটিবচ্ছ ব্রাহ্মণের এক সুন্দরী কিন্তু উন্মাদিনী কন্যা হয়েছিলাম।</p>
<p><a class='bk' id='bk৪৩৯'></a>সেখান থেকে চ্যুত হয়ে আমি জনৈক পরিবারে জন্ম নিয়েছিলাম। তখন আমি নিয়মিত শালিধান জমা করতাম।</p>
<p><a class='bk' id='bk৪৪০-৪৪১'></a>একদিন আমি পচ্চেক বুদ্ধকে দেখে পাঁচশত শস্য ও পাঁচশত পদ্মফুল দান করে পাঁচশত পুত্র লাভের প্রার্থনা করেছিলাম। তারাও স্বয়ম্ভূ পচ্চেক বুদ্ধকে মধু দান করে এই প্রার্থনা করেছিলেন। সেখান থেকে চ্যুত হয়ে আমি অরণ্যে এক পদ্মগর্ভে জন্মেছিলাম।</p>
<p><a class='bk' id='bk৪৪২'></a>তারপর আমি কাশিরাজের মহিষী হয়ে বহু সেবিত, পূজিত হয়ে অন্যূন একশত করে পাঁচশত রাজপুত্রের জন্ম দিয়েছিলাম।</p>
<p><a class='bk' id='bk৪৪৩'></a>তারা যৌবনে পদার্পণ করলে পরে একদিন জলক্রীড়া করতে করতে পদ্মপাতা ঝড়ে পড়তে দেখে অনিত্যসংজ্ঞা নিয়ে পচ্চেক বুদ্ধ হয়ে গিয়েছিলেন।</p>
<p><a class='bk' id='bk৪৪৪'></a>তারা পচ্চেক বুদ্ধ হওয়ায় আমি তাদের হারিয়ে ভীষণভাবে শোকগ্রস্ত হয়েছিলাম এবং মৃত্যুর পর ইসিগিলি পর্বতের পাশে এক গ্রামে জন্মগ্রহণ করেছিলাম।</p>
<p><a class='bk' id='bk৪৪৫-৪৪৬'></a>একদিন আমি যখন যাগু নিয়ে যাচ্ছিলাম, তখন আটজন পচ্চেক বুদ্ধকে ভিক্ষার জন্যে গ্রামে যেতে দেখে আমার পুত্রদের কথা মনে পড়েছিল। তখন আমার মনে প্রবল পুত্রস্নেহ উৎপন্ন হওয়ায় দুগ্ধধারা প্রবাহিত হয়েছিল।</p>
<p><a class='bk' id='bk৪৪৭'></a>আমি সেই পচ্চেক বুদ্ধগণকে অতীব প্রসন্নমনে নিজ হাতে যাগু দান করেছিলাম। তার ফলে মৃত্যুর পর আমি তাবতিংস দেবলোকে নন্দন দেবভবনে উৎপন্ন হয়েছিলাম।</p>
<p><a class='bk' id='bk৪৪৮'></a>এই ভবসংসারে বিচরণ করে বহু সুখ-দুঃখ ভোগ করে হে মহাবীর, একমাত্র আপনার উদ্দেশ্যেই জীবন বিসর্জন দিয়েছিলাম।</p>
<p><a class='bk' id='bk৪৪৯-৪৫০'></a>এভাবে বহুবিধ দুঃখ ও সম্পত্তি ভোগ করে আমি এই শেষ জন্মে শ্রাবস্তী নগরে মহাধনাঢ্য, নানাবিধ রত্নসম্ভারের অধিকারী, সম্ভ্রান্ত ও সুখী শ্রেষ্ঠী পরিবারে জন্মগ্রহণ করেছি।</p>
<p><a class='bk' id='bk৪৫১'></a>সেই পরিবারে জন্ম নিয়ে আমি ভীষণভাবে সম্মানিত, পূজিত, মানিত ও রূপশ্রী-প্রতিমণ্ডিত হয়েছি।</p>
<p><a class='bk' id='bk৪৫২'></a>আমি পূর্বপ্রার্থনা অনুসারে অত্যন্ত রূপবতী হওয়ায় বহুশত শ্রেষ্ঠীপুত্র আমার পাণি প্রার্থনা করেছিল।</p>
<p><a class='bk' id='bk৪৫৩'></a>আমি গৃহত্যাগ করে অনাগারিক প্রব্রজ্যা গ্রহণ করেছিলাম এবং মাত্র পনেরো দিনের মধ্যেই চতুর্সত্য লাভ করেছিলাম।</p>
<p><a class='bk' id='bk৪৫৪'></a>তারপর আমি ঋদ্ধিযোগে নির্মিত চতুরশ্ব-যোজিত রথে চড়ে লোকনাথ বুদ্ধের পায়ে বন্দনা করেছিলাম।</p>
<p><a class='bk' id='bk৪৫৫'></a>পুষ্পিত তরুকুঞ্জে আগমন করে তুমি একাকিনী হয়ে বৃক্ষমূলে দাঁড়িয়ে আছ। তুমি তো অরক্ষিতা। মূঢ়, তুমি ধূর্তদের ভয় পাও না?</p>
<p><a class='bk' id='bk৪৫৬'></a>হে মার, তোমার ন্যায় হাজারো ধূর্ত আসলেও আমার কেশাগ্র মাত্র টলাতে পারবে না। আর তুমি একা কী করবে?</p>
<p><a class='bk' id='bk৪৫৭'></a>আমি এখনি অদৃশ্য হয়ে তোমার দেহে প্রবেশ করতে পারি। দেখো, আমি তোমার ভ্রূযুগলের ভিতর দাঁড়িয়ে আছি। অথচ তুমি আমায় দেখতে পাচ্ছ না।</p>
<p><a class='bk' id='bk৪৫৮'></a>আমার চিত্ত বশীভূত। আমি ঋদ্ধিপাদে সুপ্রতিষ্ঠিত। আমি সর্ববিধ বন্ধন হতে সম্পূর্ণ মুক্ত। তাই আবুসো, আমি তোমায় মোটেই ভয় পাই না।</p>
<p><a class='bk' id='bk৪৫৯'></a>কামতৃষ্ণা ও স্কন্ধসমূহ শূলের ন্যায় বিদ্ধ করেছি। তুমি যাকে কামরতি তথা উপভোগ্য বিষয় বলো, তাতে আমার রতি নেই।</p>
<p><a class='bk' id='bk৪৬০'></a>অজ্ঞতারূপ সমস্ত অন্ধকার বিদূরিত করে আমি সর্ববিধ ভোগতৃষ্ণার বিনাশ সাধন করেছি। হে পাপী, এটি জেনে রেখো। হে অন্তক, তুমি নিহত হয়েছ।</p>
<p><a class='bk' id='bk৪৬১'></a>বিনায়ক বুদ্ধ আমার গুণে তুষ্ট হয়ে পরিষদে ঋদ্ধিমতি ভিক্ষুণীদের মধ্যে আমাকে শ্রেষ্ঠপদে বসালেন।</p>
<p><a class='bk' id='bk৪৬২'></a>শাস্তা আমার দ্বারা অনুশীলিত হয়েছেন। আমি বুদ্ধের শাসনে কৃতকার্য হয়েছি। আমার কাঁধ থেকে দুর্বহ বোঝা নেমে গিয়েছে। ভবনেত্রি তৃষ্ণা আজ সম্পূর্ণ ধ্বংসপ্রাপ্ত।</p>
<p><a class='bk' id='bk৪৬৩'></a>আমি যাঁর উদ্দেশ্যে গৃহত্যাগ করে অনাগারিক প্রব্রজ্যা গ্রহণ করেছি, আমার সেই উদ্দেশ্যে সার্থক হয়েছে। আমার সর্ববিধ সংযোজন ছিন্ন হয়েছে।</p>
<p><a class='bk' id='bk৪৬৪'></a>চৌদিক হতে আমার উদ্দেশ্যে হাজারো চীবর, পিণ্ডপাত, শয্যাসন ও ওষুধ এই চার প্রত্যয় প্রতি মুহূর্তে নিয়ে আসা হতো।</p>
<p><a class='bk' id='bk৪৬৫'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk৪৬৬'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk৪৬৭'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই উৎপলবর্ণা ভিক্ষুণী এই গাথাগুলো ভাষণ করেছিলেন।</p>
<p class='endsutta'>[উৎপলবর্ণা থেরী অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Kathrin Vimalañāṇī Bhikkhunī</span>.</p>
</footer>
</article>
</body>
</html>
