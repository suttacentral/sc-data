<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap24' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>২. উপবান স্থবির অপদান</h1>
</header>
<p>৫২. সর্ববিধ ধর্মে বিশারদ পদুমুত্তর বুদ্ধ জ্বলন্ত অগ্নিরাশির ন্যায় পরিনির্বাপিত হয়েছিলেন।</p>
<p><a class='bk' id='bk53'></a>বিশাল জনতা সমাগত হয়ে তথাগতকে পূজা করেছিলেন এবং বুদ্ধের শরীরকৃত্য করার জন্য চিতা তৈরি করেছিলেন।</p>
<p><a class='bk' id='bk54'></a>বুদ্ধের শরীরকৃত্য শেষে সেখান থেকে ধাতুগুলো নিয়ে দেবমনুষ্যসহ সকল সত্ত্বগণ ধাতুচৈত্য নির্মাণ করেছিলেন।</p>
<p><a class='bk' id='bk55'></a>সেই চৈত্যের প্রথম স্তরটি স্বর্ণময়, দ্বিতীয় স্তরটি মণিময়, তৃতীয় স্তরটি রৌপ্যময় ও চতুর্থ স্তরটি স্ফটিকময়।</p>
<p><a class='bk' id='bk56'></a>তদ্রূপ পঞ্চম স্তরটি ছিল রক্তিম বর্ণাভ মাটিতে তৈরি, ষষ্ঠ স্তরটি মূল্যবান পাথরে তৈরি ও সবার উপরের তলটি সপ্তবিধ রত্ন দিয়ে তৈরি।</p>
<p><a class='bk' id='bk57'></a>খুঁটিগুলো ছিল মণিময়, বেদিগুলো রত্নময় এবং এক যোজন উচ্চতাবিশিষ্ট স্তূপটি ছিল সম্পূর্ণ স্বর্ণময়।</p>
<p><a class='bk' id='bk58'></a>দেবতারা সেখানে এসে একত্রিত হয়ে আলোচনা করছিলেন, লোকনাথ বুদ্ধের উদ্দেশে আমরাও স্তূপ নির্মাণ করব।</p>
<p><a class='bk' id='bk59'></a>একপিণ্ডবিশিষ্ট শরীরের আর কোনো ধাতু অবশিষ্ট নেই। তাই এই বুদ্ধস্তূপটির মধ্যেই আমরা একটি বস্ত্রাভরণ তৈরি করব।</p>
<p><a class='bk' id='bk60'></a>দেবতারা আরও বর্ধিত কলেবরে সপ্তরত্ন প্রতিমণ্ডিত আরও একটি স্তূপ নির্মাণ করেছিলেন। তাতে করে স্তূপটির ব্যাপ্তি দুই যোজন বিস্তৃত হলো।</p>
<p><a class='bk' id='bk61'></a>নাগগণ সেখানে এসে সমবেত হয়ে আলোচনা করছিলেন, ‘দেবতারা ও মানুষেরা মিলে বুদ্ধের উদ্দেশে স্তূপ নির্মাণ করলেন।’</p>
<p><a class='bk' id='bk62'></a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='bk' id='bk63'></a>তারা ইন্দ্রনীল, মহানীল ও উজ্জ্বল মণিগুলো একস্থানে একত্রিত করে বুদ্ধের উদ্দেশে নির্মিত স্তূপটিকে আচ্ছাদিত করলেন।</p>
<p><a class='bk' id='bk64'></a>বুদ্ধের উদ্দেশে নির্মিত চৈত্যটি তখন সম্পূর্ণ মণিময় হয়ে গেল এবং চতুর্দিকের তিন যোজন বিস্তৃত জায়গায় আলো ছড়াচ্ছিল।</p>
<p><a class='bk' id='bk65'></a>গরুড়েরা সেখানে এসে সমবেত হয়ে পরস্পর আলোচনা করছিলেন, দেবতা, মানুষ ও নাগ সকলে মিলে বুদ্ধের উদ্দেশে স্তূপ নির্মাণ করলেন।</p>
<p><a class='bk' id='bk66'></a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='bk' id='bk67'></a>তারা সম্পূর্ণ মণিময় একটি স্তূপ নির্মাণ করলেন এবং সেই বুদ্ধচৈত্যটিকে আরও এক যোজন পর্যন্ত বিস্তৃত করলেন।</p>
<p><a class='bk' id='bk68'></a>বুদ্ধের উদ্দেশে নির্মিত সেই স্তূপটি মোট চার যোজনে বিস্তৃত হলো। সেই উঁচু অনিন্দ্য সুন্দর চার যোজন উচ্চতাবিশিষ্ট স্তূপটি চতুর্দিকে শতরশ্মি সূর্যের ন্যায় উজ্জ্বল আলো ছড়াচ্ছিল।</p>
<p><a class='bk' id='bk69'></a>কুম্ভা-গণও সমবেত হয়ে পরস্পর আলোচনা করছিলেন, ‘দেবতা, মানুষ, নাগ ও গরুড় তারা প্রত্যেকেই বুদ্ধের উদ্দেশে স্তূপ নির্মাণ করলেন।’</p>
<p><a class='bk' id='bk70'></a>আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব। আমরা সম্পূর্ণ বুদ্ধচৈত্যকে বিবিধ রত্ন দিয়ে আচ্ছাদিত করব।</p>
<p><a class='bk' id='bk71'></a>এভাবে তারাও বুদ্ধচৈত্যটিকে আরও একযোজন বিস্তৃত করলেন। তাতে করে বুদ্ধচৈত্যটির মোট উচ্চতা দাঁড়াল পাঁচ যোজন।</p>
<p><a class='bk' id='bk72-74'></a>যক্ষগণও সেখানে সমবেত হয়ে পরস্পর আলোচনা করছিলেন, দেবতা, মানুষ, নাগ, গরুড় ও কুমা-গণ প্রত্যেকেই বুদ্ধের উদ্দেশ্যে স্তূপ নির্মাণ করলেন। আমরা কোনোভাবেই প্রমত্ত হয়ে থাকতে পারি না। তাই আমরাও লোকনাথ বুদ্ধের উদ্দেশে স্তূপ নির্মাণ করব। আমরা সম্পূর্ণ বুদ্ধচৈত্যটিকে বিবিধ স্ফটিক দিয়ে আচ্ছাদিত করব।</p>
<p><a class='bk' id='bk75'></a>এভাবে তারাও বুদ্ধ চৈত্যটিকে আরও এক যোজন বিস্তৃত করলেন। তাতে করে বুদ্ধচৈত্যটির মোট উচ্চতা দাঁড়াল ছয় যোজন। এটি তার চারপাশে অসম্ভব সুন্দর দীপ্তি ছড়াচ্ছিল।</p>
<p><a class='bk' id='bk76-77'></a>তখন গন্ধর্বগণ সমবেত হয়ে পরস্পর আলোচনা করছিলেন, মানুষ, দেবতা, নাগ, গরুড়, কুম্ভা- ও যক্ষগণ। তারা সকলে মিলে বুদ্ধের উদ্দেশে স্তূপ নির্মাণ করেছেন। আমরাই শুধু এখনো বসে আছি। তাই আমরাও লোকনাথ বুদ্ধের উদ্দেশে স্তূপ নির্মাণ করব।</p>
<p><a class='bk' id='bk78'></a>তখন তারা সাতটি বেদি তৈরি করলেন এবং তার ওপর বর্ণিলভাবে সাজানো ছত্র ঝুলিয়ে দিলেন। গন্ধর্বগণ একটি সম্পূর্ণ স্বর্ণময় স্তূপ নির্মাণ করলেন।</p>
<p><a class='bk' id='bk79'></a>সাত যোজন উচ্চতাবিশিষ্ট স্তূপটি তখন চারদিকে অসম্ভব সুন্দর দীপ্তি ছড়াচ্ছিল। সেই স্তূপটি হতে এমনভাবে আলো বের হচ্ছিল যে, তাতে করে সত্ত্বগণ আর রাত-দিন বুঝতে পারছিল না।</p>
<p><a class='bk' id='bk80'></a>সেই স্তূপটির উজ্জ্বলতা এমনই প্রখর ছিল যে, তার কাছে চন্দ্র, সূর্য, গ্রহ, তারাও অতিশয় মৱান দেখাচ্ছিল। তখন শতযোজন বিস্তৃত জায়গায় কোনো প্রদীপ জ্বালাতে হয়নি।</p>
<p><a class='bk' id='bk81'></a>যে সকল মানুষ সেই সময় স্তূপটিকে পূজা করছিলেন, তার সকলেই স্তূপের কাছে যেতে পারছিলেন না, তারা উন্মুক্ত আকাশেই তাদের ফুলগুলো ছুঁড়ে মারছিলেন।</p>
<p><a class='bk' id='bk82'></a>অভিসম্মত নামক যক্ষ দেবতাদের স্থাপিত ধ্বজা ও পুষ্পমাল্যকে অতীব শ্রদ্ধা প্রদর্শন করলেন।</p>
<p><a class='bk' id='bk83'></a>তখন তারা সেই যক্ষকে মোটেই দেখতে পেলেন না। শুধুমাত্র পুষ্পমাল্যই দেখতে পেলেন। এভাবে পুষ্পমাল্যের ঊর্ধ্বগমন দেখে সেই পুণ্য-প্রভাবে সকলেই সুগতি স্বর্গলোকে গমন করলেন।</p>
<p><a class='bk' id='bk84'></a>বুদ্ধের বিরুদ্ধবাদী ও বুদ্ধের প্রতি শ্রদ্ধাবান উভয় মানুষেরাই এমন অলোকিক ঋদ্ধিপ্রতিহার্য দর্শনেচ্ছু হয়ে স্তূপটিকে পূজা করলেন।</p>
<p><a class='bk' id='bk85'></a>আমি তখন হংসবতী নগরের এক দরিদ্র পরিবারে জন্মগ্রহণ করেছিলাম। আনন্দের জোয়ারে ভাসা জনতাকে দেখে আমি তখন এরূপ চিন্তা করেছিলাম।</p>
<p><a class='bk' id='bk86'></a>বুদ্ধ ভগবান এমনই মহৎ যে, যাঁর ধাতুর প্রভাব এতই প্রবল! এই জনসাধারণ অতি প্রসন্নমনে সেই ধাতুকে পূজা করছে এবং মোটেই অনুতাপ করছে না।</p>
<p><a class='bk' id='bk87'></a>আমিও লোকনাথ বুদ্ধের এই ধাতুকে পূজা করব। সেই পুণ্যের প্রভাবে আমি ভবিষ্যতে তার ধর্মের উত্তরাধিকারী হবো।</p>
<p><a class='bk' id='bk88'></a>আমি আমার সুধৌত উত্তরীয় বস্ত্র বাঁশের মাথায় ঝুলিয়ে ধ্বজা আকারে আকাশে উড়িয়ে দিলাম।</p>
<p><a class='bk' id='bk89'></a>তখন অভিসম্মত নামক যক্ষ আমার সেই ধ্বজা নিয়ে আকাশে প্রদক্ষিণ করলেন। সেই শূন্যে স্থিত ধ্বজা দেখে বিপুল জনতা আনন্দে উদ্বেলিত হলো।</p>
<p><a class='bk' id='bk90'></a>তখন তা দেখে আমার চিত্ত অতীব প্রসন্ন হলো এবং আমি একজন শ্রমণের নিকট উপস্থিত হলাম। সেই ভিক্ষুকে অভিবাদনপূর্বক আমি ধ্বজা দানের বিপাক সম্বন্ধে তাকে প্রশ্ন করলাম।</p>
<p><a class='bk' id='bk91'></a>তিনি আমার প্রতি অতীব প্রীতি উৎপন্ন করে আমাকে বললেন, তুমি সেই ধ্বজা দানের বিপাক দিবানিশি ভোগ করবে।</p>
<p><a class='bk' id='bk92'></a>হাতি, ঘোড়া, রথ ও পদাতিক সেনা এই চতুরঙ্গিণী সেনা সব সময় তোমাকে পরিবৃত হয়ে থাকবে। এটি তোমার ধ্বজা দানেরই ফল।</p>
<p><a class='bk' id='bk93'></a>ষাট হাজার সুসজ্জিত তূর্য-ভেরী সব সময় তোমাকে পরিবৃত হয়ে থাকবে। এটি তোমার ধ্বজা দানেরই ফল।</p>
<p><a class='bk' id='bk94-95'></a>সমলংকৃতা, সুসজ্জিতা, সুবসনা, মাথায় মণিকুন্তলধারী, সুকাজলা, সুদর্শনা ও কৃশতনুবিশিষ্টা ছিয়াশি হাজার নারী তোমাকে নিত্য পরিবেষ্টিত করে থাকবে। এটি তোমার ধ্বজা দানেরই ফল।</p>
<p><a class='bk' id='bk96'></a>তুমি দেবলোকে ত্রিশ হাজার কল্প রমিত হবে এবং দেবলোকে তুমি আশিবার দেবেন্দ্র হয়ে রাজত্ব করবে।</p>
<p><a class='bk' id='bk97'></a>তুমি পৃথিবীতে হাজারবার রাজচক্রবর্তী হবে এবং অসংখ্যবার প্রাদেসিক রাজা হবে।</p>
<p><a class='bk' id='bk98'></a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে জন্মগ্রহণ করবেন।</p>
<p><a class='bk' id='bk99'></a>তখন তুমি দেবলোক হতে চ্যুত হয়ে পূর্বকৃত পুণ্য-প্রভাবে এক ব্রাহ্মণ পরিবারে জন্মগ্রহণ করবে।</p>
<p><a class='bk' id='bk100'></a>আশিকোটি ধন ও বহু দাস-কর্মচারী ত্যাগ করে তুমি তখন গৌতম ভগবানের শাসনে প্রব্রজিত হবে।</p>
<p><a class='bk' id='bk101'></a>শাক্যপুত্র গৌতম সম্বুদ্ধের উপদেশ মেনে চলে তখন তুমি ‘উপবান’ নামক শাস্তাশ্রাবক হবে।</p>
<p>[অতঃপর স্থবির নিজের সম্বন্ধে বললেন]</p>
<p><a class='bk' id='bk102'></a>লক্ষকল্প আগে আমি যেই পুণ্যকর্ম করেছি, সেই পুণ্যের ফল আমি এখনো ভোগ করছি। এখন আমি তীরের গতিতে সর্ববিধ ক্লেশদগ্ধ করে বিমুক্ত হয়েছি।</p>
<p><a class='bk' id='bk103'></a>চার দ্বীপের অধীশ্বর রাজচক্রবর্তীর ন্যায় আমার চারপাশে তিন যোজন পরিমাণ জায়গায় সব সময় ধ্বজা উড়ত।</p>
<p><a class='bk' id='bk104'></a>আজ থেকে লক্ষকল্প আগে আমি যখন এই পুণ্যকর্ম করেছিলাম, তখন থেকেই আমাকে আর দুর্গতিতে পড়তে হয়নি। এটি আমার ধ্বজা দানেরই ফল।</p>
<p><a class='bk' id='bk105'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপবান স্থবির এই গাথাগুলো ভাষণ করেছিলেন।</p>
<p class='endsutta'>[উপবান স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
