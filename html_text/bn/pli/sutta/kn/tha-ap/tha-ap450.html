<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap450' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৫. বিভীতক বর্গ</li>
</ul>
<h1>৮. পাদপীঠীয় স্থবির অপদান</h1>
</header>
<p><a class='bk' id='bk50'></a> শ্রেষ্ঠ মহাকারুণিক মুনি মহাযশস্বী সুমেধ সম্বুদ্ধ নিজে নিবৃত হয়ে বহু সত্ত্বকে সংসারদুঃখ হতে মুক্ত করেছিলেন।</p>
<p><a class='bk' id='bk51'></a> মহর্ষি সুমেধ ভগবানের সিংহাসনের চারপাশে আমি অতীব প্রসন্নচিত্তে একটি পাদপীঠ (পা রাখার চৌকি) তৈরি করে দিয়েছিলাম।</p>
<p><a class='bk' id='bk52'></a> সুবিপাকী ও সুখদায়ী কুশলকর্ম করার পর আমি পুণ্যকর্ম সংযুক্ত হয়ে তাবতিংস দেবলোকে জন্মেছিলাম।</p>
<p><a class='bk' id='bk53'></a> পুণ্যকর্ম-সমন্বিত হয়ে সেখানে অবস্থানকালীন প্রতি পদক্ষেপে আমার জন্য স্বর্ণময় পীঠ (চৌকি) আবির্ভূত হতো।</p>
<p><a class='bk' id='bk54'></a> যারা ধর্মশ্রবণের সুযোগ লাভ করে তাদের লাভই পরম লাভ। আর তারাই পরম নিবৃত বুদ্ধের পূজা করে বিপুল সুখ লাভ করে থাকে।</p>
<p><a class='bk' id='bk55'></a> বাণিজ্য করতে গিয়ে আমিও সুকর্মই করেছিলাম। বুদ্ধের জন্যে পাদপীঠ তৈরি করে দিয়ে জন্মে জন্মে আমি স্বর্ণময় পীঠ লাভ করে থাকি।</p>
<p><a class='bk' id='bk56'></a> যেকোনো কার্যোপলক্ষে যেদিকেই আমি যাই না কেন, আমার পায়ের পাতা সব সময় স্বর্ণময় পীঠেই পতিত হয়। এটি আমার পুণ্যকর্মেরই ফল।</p>
<p><a class='bk' id='bk57'></a> আজ থেকে ত্রিশ কল্প আগে আমি যে কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার পাদপীঠ দানেরই ফল।</p>
<p><a class='bk' id='bk58'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk59'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk60'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পাদপীঠীয় স্থবির এই গাথাগুলো ভাষণ করেছিলেন।</p>
<p class='endsutta'>[পাদপীঠী স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
