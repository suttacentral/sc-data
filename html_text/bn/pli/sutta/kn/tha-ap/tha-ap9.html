<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap9' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.৭. অঞ্‌ঞাসি কোণ্ডাঞ্ঞো স্থবির অপদান</h1>
</header>
<p><a class='bk' id='bk596'></a>বুদ্ধভূমিতে অবতীর্ণ লোকশ্রেষ্ঠ, লোকনায়ক পদুমুত্তর বুদ্ধকে প্রথমে আমিই দেখতে পেয়েছিলাম।</p>
<p><a class='bk' id='bk597'></a>বোধিমূলের সবখানেই সকল যক্ষগণ সমবেত হয়েছিলেন। তারা সম্বুদ্ধকে চারদিকে ঘিরে হাত জোড় করে বন্দনা করছিলেন।</p>
<p><a class='bk' id='bk598'></a>সকল দেবতারা অত্যন্ত খুশি মনে আকাশে বিচরণ করছিলেন। কারণ, অজ্ঞতারূপ অন্ধকার দূরকারী বুদ্ধ জগতে আবির্ভূত হয়েছেন।</p>
<p><a class='bk' id='bk599'></a>তারা সকলে আনন্দের আতিশয্যে চিৎকার করেছিলেন এবং এই ভেবে ভীষণ খুশি হয়েছিলেন যে, এবার আমরা বুদ্ধের শাসনে সমস্ত ক্লেশ-অরি দগ্ধ করব।</p>
<p><a class='bk' id='bk600'></a>দেবগণের এই কথা শুনে আমিও হৃষ্ট-তুষ্ট চিত্তে সম্বুদ্ধকে প্রথম ভিক্ষা দান দিয়েছিলাম।</p>
<p><a class='bk' id='bk601'></a>অনুত্তর শাস্তা আমার সংকল্পের কথা অবগত হয়ে দেবসংঘে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk602'></a>সাত দিন অতিক্রান্ত হবার পর আমি বোধিজ্ঞান লাভ করেছি। আমার ব্রহ্মচর্য জীবনের এটিই প্রথম পিণ্ডগ্রহণ।</p>
<p><a class='bk' id='bk603'></a>তুষিত স্বর্গ হতে এখানে এসে যিনি এই পিণ্ড আমাকে দান করেছেন, আমি এখন তার কথাই বলব। তোমরা মনোযোগ দিয়ে শোন।</p>
<p><a class='bk' id='bk604'></a>সে ত্রিশ হাজার কল্প দেবলোকে রাজত্ব করবে। সকল দেবগণকে অবিভূত করে ত্রিদিব নামে পরিচিত হবে।</p>
<p><a class='bk' id='bk605'></a>দেবলোক হতে চ্যুত হয়ে মনুষ্যজন্ম লাভ করবে। মনুষ্যজন্মে সে হাজারবার রাজচক্রবর্তী হবে।</p>
<p><a class='bk' id='bk606'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk607'></a>স্বর্গ হতে চ্যুত হয়ে তিনি তখন মনুষ্যকুলে জন্মগ্রহণ করবেন। গৃহত্যাগ করে প্রব্রজিত হয়ে তিনি ছয় বৎসর যাবৎ কঠোর সাধনা করবেন।</p>
<p><a class='bk' id='bk608'></a>তারপর সপ্তম বর্ষে প্রবেশ করলে বুদ্ধ সত্যধর্ম দেশনা করবেন। তখন কোণ্ডাঞ্ঞোই প্রথম সত্যধর্ম সাক্ষাৎ করবে।</p>
<p><a class='bk' id='bk609'></a>গৃহত্যাগের পর থেকে আমি প্রব্রজিত হয়ে কঠোর সাধনা করেছিলাম এবং সমস্ত ক্লেশ-অরি দগ্ধ করার উদ্দেশ্যেই আমি প্রব্রজিত হয়েছিলাম।</p>
<p><a class='bk' id='bk610'></a>সর্বজ্ঞ বুদ্ধ পৃথিবীতে অন্যান্য সত্ত্বগণকে ফেলে ঋষিপতন মৃগদাবে গিয়ে প্রথম অমৃত ভেরি বাজিয়েছিলেন।</p>
<p><a class='bk' id='bk611'></a>সে কারণেই আমি অনুত্তর শান্তিপদ অমৃত নির্বাণ লাভ করেছি এবং সর্ববিধ আসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk612'></a>চার প্রতিসম্ভিদা, অষ্ট সমাপত্তি ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অঞ্‌ঞাসি কোণ্ডাঞ্ঞো স্থবির এই গাথাগুলো ভাষণ করেছিলেন।</p>
<p class='endsutta'>[অঞ্‌ঞাসি কোণ্ডাঞ্ঞো স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
