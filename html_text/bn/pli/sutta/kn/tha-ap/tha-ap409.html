<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap409' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪১. মৈত্রেয় বর্গ</li>
</ul>
<h1>৭. হেমক স্থবির অপদান</h1>
</header>
<p><a class='bk' id='bk183'></a>সেই সময় অনোম নামক তাপস গিরিখাদের চূড়ায় আশ্রম তৈরি করে একটি পর্ণশালায় বসবাস করছিলেন।</p>
<p><a class='bk' id='bk184-187'></a>সেই সময় আপন বলে তপশ্চর্যা কর্মে সিদ্ধিলাভী, স্বীয় শ্রামণ্যে প্রবল পরাক্রমী বীর্যবান, প্রজ্ঞাবান মুনি, বিশারদ, পরবাদে অভিজ্ঞ, ভূমি-অন্তরীক্ষ-উৎপত্তি প্রভৃতি সম্বন্ধে সুদক্ষ, বীতশোক, আড়ম্বরহীন, অল্পাহারী, লোলুপতাহীন, লাভালাভে সন্তুষ্ট, ধ্যানী, ধ্যানরত মুনি, শ্রেষ্ঠ করুণাপরায়ণ প্রিয়দর্শী সম্বুদ্ধ সত্ত্বগণকে মুক্ত করবার ইচ্ছায় করুণা বিস্তার করেছিলেন।</p>
<p><a class='bk' id='bk188'></a>মহামুনি প্রিয়দর্শী ধর্ম বুঝতে সমর্থ এমন সত্ত্বগণকে দেখে হাজার চক্রবালে গিয়ে উপদেশ দিতেন।</p>
<p><a class='bk' id='bk189'></a>তিনি আমাকে উদ্ধার করার মানসে আমার আশ্রমে উপস্থিত হয়েছিলেন। পূর্বে আমি কোনো বুদ্ধের দেখা পাইনি, এমনকি কোনো বুদ্ধের কথা শুনতেও পাইনি।</p>
<p><a class='bk' id='bk190'></a>এ এক অদ্ভুত স্বপ্ন ছিল আমার! কারণ, এতে সমস্ত লক্ষণগুলো সুপ্রকাশিত হয়েছিল। ইনি ভূমি-অন্তরীক্ষ-লক্ষণ প্রভৃতি বিষয়ে অভিজ্ঞ ও দক্ষ।</p>
<p><a class='bk' id='bk191'></a>আমি বুদ্ধের ধর্মকথা শোনার পর বুদ্ধের প্রতি প্রসন্নচিত্ত হয়েছিলাম। তরপর থেকে আমি দাঁড়ানো অথবা বসা অবস্থায় প্রতিনিয়ত তাঁকে স্মরণ করতাম।</p>
<p><a class='bk' id='bk192'></a>আমি এভাবে বুদ্ধকে স্মরণ করলে পরে ভগবানও আমাকে স্মরণ করেছিলেন। তখন বুদ্ধকে স্মরণ করার সময় আমার মন পরম প্রীতিতে ভরে উঠত।</p>
<p><a class='bk' id='bk193'></a>পুনরায় মহামুনি যথাসময়ে আমার কাছে উপস্থিত হয়েছিলেন। উপস্থিত হওয়া সত্ত্বেও আমি বুঝতে পারিনি যে, ইনি মহামুনি বুদ্ধ।</p>
<p><a class='bk' id='bk194'></a>পরম অনুকম্পাপরায়ণ, মহাকারুণিক মহামুনি প্রিয়দর্শী নিজেকে পরিচয় করিয়ে দিয়েছিলেন এই বলে যে, ‘আমি সদেবলোকে বুদ্ধ।’</p>
<p><a class='bk' id='bk195'></a>চিনে ফেলার পর আমি মহামুনি প্রিয়দর্শী সম্বুদ্ধের প্রতি স্বীয় চিত্তকে অভিপ্রসন্ন করে এই কথা বলেছিলাম :</p>
<p><a class='bk' id='bk196'></a>এখানে বসার আসন, পালঙ্ক ও ইজি চেয়ার আছে। আপনি তাতে উপবেশন করুন। আপনিই সর্বদর্শী। অতএব আপনি এই রত্নময় আসনে বসুন।</p>
<p><a class='bk' id='bk197'></a>তৎক্ষণাৎ আমি ঋদ্ধিযোগে সম্পূর্ণ রত্নময় বসার আসন তৈরি করে প্রিয়দর্শী মুনিকে দান করেছিলাম।</p>
<p><a class='bk' id='bk198'></a>তখন আমার সেই ঋদ্ধিযোগে নির্মিত রত্নময় বসার আসনে ভগবান বুদ্ধ বসলে পরে আমি তাঁকে এক মৃন্ময় পাত্রপূর্ণ জামফল দান করেছিলাম।</p>
<p><a class='bk' id='bk199'></a>মহামুনি আমাকে আনন্দিত করার জন্য সেগুলো খেয়েছিলেন। তখন আমি অতীব প্রসন্ন হয়ে শাস্তাকে অভিবাদন করেছিলাম।</p>
<p><a class='bk' id='bk200'></a>রত্নময় আসনে সমাসীন ত্রিলোকশ্রেষ্ঠ, নরোত্তম প্রিয়দর্শী ভগবান এই গাথাগুলো ভাষণ করেছিলেন।</p>
<p><a class='bk' id='bk201'></a>যেই ব্যক্তি আমাকে রত্নময় বসার আসন ও অমৃত ফল জাম দান করেছে, এখন আমি তার ভূয়সী প্রশংসা করব। তোমরা সবাই মনোযোগ দিয়ে শোন।</p>
<p><a class='bk' id='bk202'></a>সে সাতাত্তর কল্প দেবলোকে রমিত হবে এবং পঁচাত্তরবার চক্রবর্তী রাজা হবে।</p>
<p><a class='bk' id='bk203'></a>সে দেবলোকে বত্রিশবার দেবেন্দ্র হয়ে দেবরাজত্ব করবে এবং প্রাদেসিক রাজা তো অসংখ্যবার হবেই।</p>
<p><a class='bk' id='bk204'></a>সে সুনির্মিত স্বর্ণময়, রৌপ্যময়, লোহিতঙ্গময় ও রত্নময় পালঙ্ক লাভ করবে।</p>
<p><a class='bk' id='bk205'></a>এই পুণ্যবান লোকটি এমনকি চঙ্ক্রমণ করার সময়েও বহু পালঙ্ক তাঁকে পরিবৃত করে থাকবে।</p>
<p><a class='bk' id='bk206'></a>এই পুণ্যবান ব্যক্তি চিত্ত অবগত হয়ে তৎক্ষণাৎ বহু কূটাগার, প্রাসাদ ও মহার্ঘ শয্যাসন উৎপন্ন হবে।</p>
<p><a class='bk' id='bk207-208'></a>সর্বালঙ্কারে ভূষিতা, সোনার অলংকার গলায় দেওয়া ও অঙ্কুশসহ অস্ত্রশস্ত্রে সুসজ্জিত, মাহুত আরোহিত ষাট হাজার হস্তীনাগ এই ব্যক্তিকে পরির্চযা করবে। এটি তার রত্নময় আসন দানেরই ফল।</p>
<p><a class='bk' id='bk209-210'></a>সর্বালঙ্কারে ভূষিত, শীঘ্রগামী ও তলোয়ারধারী ঘোড়াচালক আরোহিত সিন্ধুদেশীয় ষাট হাজার আজানীয় ঘোড়া এই ব্যক্তিকে পরিচর্যা করবে। এটি তার রত্নময় আসন দানেরই ফল।</p>
<p><a class='bk' id='bk211-212'></a>সর্বালঙ্কারে ভূষিত, নেকড়ে-চালিত, উন্নত ও বর্মধারী রথচালক আরোহিত ষাট হাজার রথ এই ব্যক্তিকে নিত্য পরিবৃত করে থাকবে। এটি তার রত্নময় আসন দানেরই ফল।</p>
<p><a class='bk' id='bk213'></a>তার অধিকৃত ষাট হাজার স্তন্যদায়ী, অতি উন্নত জাতের ধেনু বহু বাচ্চা প্রসব করবে। এটি তার রত্নময় আসন দানেরই ফল।</p>
<p><a class='bk' id='bk214-215'></a>সর্বালঙ্কারে ভূষিত, বিচিত্র বস্ত্রধারী, মাথায় মণিকুণ্ডলধারী, হাস্যময়ী, সুন্দর ভ্রূযুগলের অধিকারী, সুঢৌল নিতম্বের অধিকারী ও বুদ্ধিমতি ষোলো হাজার স্ত্রীলোক এই ব্যক্তিকে নিত্য পরিবেষ্টিত করে থাকবে। এটি তার রত্নময় আসন দানেরই ফল।</p>
<p><a class='bk' id='bk216'></a>আজ থেকে আঠারোশত কল্প পরে গৌতম নামক চক্ষুষ্মান বুদ্ধ সমস্ত অন্ধকার বিধ্বংস করে পৃথিবীতে জন্মগ্রহণ করবেন।</p>
<p><a class='bk' id='bk217'></a>তাঁর দর্শন পেয়ে সে সবকিছু ত্যাগ করে প্রব্রজ্যা গ্রহণ করবে এবং শাস্তাকে পরিতুষ্ট করে শাসনে অভিরমিত হবে।</p>
<p><a class='bk' id='bk218'></a>তাঁর কাছে ধর্মকথা শুনে সর্ববিধ ক্লেশকে ধ্বংস করবে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk219'></a>বীর্য আমার জোয়ালবদ্ধ বৃষভ। অনুত্তর যোগক্ষেম আমার বাহন। উত্তমার্থ (নির্বাণ) লাভের আশায় আমি শাসনে অবস্থান করছি।</p>
<p><a class='bk' id='bk220'></a>এই ভবসংসারে এই আমার শেষ জন্ম। আমার সমস্ত আসব পরিক্ষীণ হয়েছে। আমার আর কোনো পুনর্জন্ম নেই।</p>
<p><a class='bk' id='bk221'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk222'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk223'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান হেমক স্থবির এই গাথাগুলো ভাষণ করেছিলেন।</p>
<p class='endsutta'>[হেমক স্থবির অপদান তৃতীয় সমাপ্ত]</p>
<p class='endsection'>[সপ্তদশ ভাণবার সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
