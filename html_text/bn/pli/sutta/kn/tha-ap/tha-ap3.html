<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap3' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.১. সারিপুত্র স্থবির অপদান</h1>
</header>
<p><a class='bk' id='bk141'></a>হিমালয়ের অনতিদূরে লম্বক নামক একটি পর্বত ছিল। তথায় আমি একটি আশ্রম তৈরি করেছিলাম এবং তাতে বহু পর্ণশালা ছিল।</p>
<p><a class='bk' id='bk142'></a>বিশাল সুন্দর তীরসম্পন্ন, ভীষণ মনোরম ও শুদ্ধ বালুকাকীর্ণ অগভীর নদীর অনতিদূরে আমার আশ্রম।</p>
<p><a class='bk' id='bk143'></a>নুড়ি পাথরহীন, অগভীর কুলসম্পন্ন, দুর্গন্ধমুক্ত সুমিষ্ট জলসম্পন্ন, ভীষণ সুন্দর নদী সদা প্রবাহিত হয়, সেখানেই আমার আশ্রম।</p>
<p><a class='bk' id='bk144'></a>সেই নদীতে বিবিধ প্রকার মৎস্য, কচ্ছপ ক্রীড়া করত। এমন অনিন্দ্য সুন্দর সদা প্রবহমান নদীর পাশেই আমার আশ্রম।</p>
<p><a class='bk' id='bk145'></a>সেই নদীতে লাল, নীল, মঞ্জিষ্ঠা রঙের বিবিধ প্রকার জলজ মৎস্য মনের আনন্দে ইচ্ছেমতো ছুটাছুটি করত বিধায় আমার আশ্রমকে অতীব সুন্দর দেখাত।</p>
<p><a class='bk' id='bk146'></a>নদীর উভয় পাড়ে সারি সারি পুষ্পবৃক্ষ ও ফলজবৃক্ষ দাঁড়িয়ে থাকায় আমার আশ্রমকে অতীব সুন্দর দেখাত।</p>
<p><a class='bk' id='bk147'></a>আমার আশ্রমের আম্রবৃক্ষ, শালবৃক্ষ, তিলকৃক্ষ, পাটবৃক্ষ ও সিন্দুরারক বৃক্ষগুলোতে সব সময় ফুল ফুটত। এতে করে মনে হয় যেন আমার আশ্রমে দিব্যগন্ধ প্রবাহিত হচ্ছে।</p>
<p><a class='bk' id='bk148'></a>আমার আশ্রমের চম্পকবৃক্ষ, সললবৃক্ষ, সুবর্ণবাকল সদৃশবৃক্ষ, নীপবৃক্ষ, নাগবৃক্ষ পুন্নাগবৃক্ষ ও সুগন্ধযুক্ত কেতক বৃক্ষগুলোতে সব সময় ফুল ফুটত এবং এতে মনে হয় যেন আমার আশ্রমে দিব্যগন্ধ প্রবাহিত হচ্ছে।</p>
<p><a class='bk' id='bk149'></a>আমার আশ্রমের অশোক বৃক্ষ, অধিমুক্তক বৃক্ষ, ভগিনীমালা বৃক্ষ, অঙ্কোল বৃক্ষ ও বিম্বিজান বৃক্ষগুলো সদা পুষ্পিত থাকত।</p>
<p><a class='bk' id='bk150'></a>সুগন্ধ কেতকীবৃক্ষ, কদলীবৃক্ষ, গোধুকবৃক্ষ ও তৃণমূলিকা বৃক্ষগুলো দিব্যগন্ধ ছড়াতে ছড়াতে আমার আশ্রমের শোভা বৃদ্ধি করত।</p>
<p><a class='bk' id='bk151'></a>কণিকারা, কর্ণিকা, অসনা ও অজ্জুনা প্রভৃতি বহু বৃক্ষ দিব্যগন্ধ ছড়িয়ে আমার আশ্রমের শোভা বৃদ্ধি করত।</p>
<p><a class='bk' id='bk152'></a>পুন্নগা, গিরিপুন্নগা, কোবিলারা প্রভৃতি সুপুষ্পিত বৃক্ষগুলো দিব্যগন্ধ ছড়িয়ে আমার আশ্রমের শোভা বৃদ্ধি করত।</p>
<p><a class='bk' id='bk153'></a>জদ্দালক, কুটজা, কদম্ব ও বকুল প্রভৃতি বহু বৃক্ষ দিব্যগন্ধ ছড়িয়ে আমার আশ্রামের শোভা বৃদ্ধি করত।</p>
<p><a class='bk' id='bk154'></a>আলকা, ইসিমুগ্গ, কদলি ও মাতুলঙ্গি প্রভৃতি বহু বৃক্ষ সুগন্ধ চন্দনের জলে বর্ধিত হয়ে তাতে বহু বহু ফল ধরত।</p>
<p><a class='bk' id='bk155'></a>আমার আশ্রামের বিশাল দীঘিতে তখন একদিকে পদ্মফুল ফুটত, অন্যদিকে কেশরীফুল ফুটত, আর সব সময় পাতাবিহীন পদ্মফুল ফুটে থাকত।</p>
<p><a class='bk' id='bk156'></a>আমার আশ্রমের দীঘিতে তখন আমার অবস্থানের সময় কিছু কিছু পদ্মে দীঘির অভ্যন্তরে মুকুল ধরত। পদ্মের মূল গোড়া দৃঢ়ভাবে মাটিতে প্রোথিত থকত। পত্রপল্লবযুক্ত সুগন্ধ সেই আশ্রমের শোভা বর্ধন করত।</p>
<p><a class='bk' id='bk157'></a>দীঘিতে তখন নয়িতা, অম্বগন্ধী, উত্তলী ও বন্ধুজীবক প্রভৃতি বহু সুগন্ধবাহী সুপুষ্পিত বৃক্ষ দিব্যগন্ধ ছড়িয়ে আমার আশ্রমের শোভা বর্ধন করত।</p>
<p><a class='bk' id='bk158'></a>দীঘিতে তখন মাগুর, সংশুলসহ লাল, নীল ও মঞ্জিষ্ঠা রঙের বিবিধ প্রকার জলজ মৎস্য বাস করত।</p>
<p><a class='bk' id='bk159'></a>দীঘিতে তখন কুম্ভীলা, সুসুমার প্রভৃতি মৎস্য, রাক্ষস ও বিষধর অজগর বাস করত।</p>
<p><a class='bk' id='bk160'></a>সেই দীঘিকে আশ্রয় করে তখন পারেবতা পাখি, রবিহাঁস, নদীচর বলাকা, কোকিল, শুকপাখি ও শালিক প্রভৃতি পাখি জীবিকা নির্বাহ করত।</p>
<p><a class='bk' id='bk161'></a>সেই দীঘিকে আশ্রয় করে তখন কুকুথকা, কুলীড়কা, পোক্ষরসাতকা, দিন্দিভা ও সুবপোতা প্রভৃতি পাখি জীবিকা নির্বাহ করত।</p>
<p><a class='bk' id='bk162'></a>সেই দীঘিকে আশ্রয় করে তখন হাঁস, ময়ূর, কোকিল, তম্বচূলকা ও পর্মকা প্রভৃতি পাখি জীবিকা নির্বাহ করত।</p>
<p><a class='bk' id='bk163'></a>সেই দীঘিকে আশ্রয় করে তখন বহু কোশিকা, পোট্‌ঠসীসা, কুররা, সেনকা, মহাকাল ও শকুন পাখি জীবিকা নির্বাহ করত।</p>
<p><a class='bk' id='bk164'></a>সেই দীঘিকে আশ্রয় করে তখন বহু মৃগ, শুকর, চমরা গাঁই গরু, গত্তকা, রোহিচ্চা ও সুকপোতা জীবিকা নির্বাহ করত।</p>
<p><a class='bk' id='bk165'></a>সেই দীঘিকে আশ্রয় করে তখন বহু সিংহ, বাঘ, নেকড়ে বাঘ, ভালুক ও তিন জাতের মাতঙ্গ হস্তীনাগ জীবিকা নির্বাহ করত।</p>
<p><a class='bk' id='bk166'></a>সেই দীঘিকে আশ্রয় করে তখন বহু কিন্নর, বানর এবং বনকর্মী ও পশুশিকারী জীবিকা নির্বাহ করত।</p>
<p><a class='bk' id='bk167'></a>আমার আশ্রমের কাছেই তিন্দুকা, পিয়াল, মধুকেকা ও সুমারিয় প্রভৃতি গাছগুলোতে নিত্য ফল ধরত।</p>
<p><a class='bk' id='bk168'></a>আমার আশ্রমের কাছেই কোসম্বা, সললা ও নিম্ব প্রভৃতি সুস্বাদু ফলজ গাছগুলোতে নিত্য ফল ধরত।</p>
<p><a class='bk' id='bk169'></a>আমার আশ্রমের কাছেই সেই হরিতকী, আমলকী, আম, জাম প্রভৃতি সুমিষ্ঠ ফলজ বৃক্ষগুলোতে বহু ফল ধরত।</p>
<p><a class='bk' id='bk170'></a>আমার আশ্রমের কাছেই আলুবা, কলম্বা, বিলালীতক্কল, জীবকা ও সুতকা বহু ফলজ বৃক্ষ ছিল।</p>
<p><a class='bk' id='bk171'></a>আমার আশ্রমের কাছেই স্বচ্চ, শীতল জলের আধার একটি বড় দীঘি নির্মিত হয়েছিল, যা দেখতে অতীব মনোরম।</p>
<p><a class='bk' id='bk172'></a>পদ্ম-উৎপল আচ্ছন্ন, পুণ্ডরীকসম্পন্ন ও মন্দালক সমৃদ্ধ সেই দীঘিতে মনে হয় যেন দিব্যগন্ধই প্রবাহিত হতো!</p>
<p><a class='bk' id='bk173'></a>এইরূপ সর্বাঙ্গ পরিপূর্ণ, সুপুষ্পিত ও ফলবান বনে, সুনির্মিত অতীব মনোরম আশ্রমে আমি বসবাস করতাম।</p>
<p>[এই পর্যন্ত আশ্রমের বর্ণনা দেওয়ার পর নিজের শীলাদি গুণের কথা বলতে গিয়ে বললেন :]</p>
<p><a class='bk' id='bk174'></a>শীলবান, ব্রতসম্পন্ন, ধ্যানী, অহর্নিশ ধ্যানরত, পঞ্চভিজ্ঞালাভী ও বলপ্রাপ্ত সুরচি নামক তাপস হয়ে আমি সেখানে বসবাস করেছিলাম।</p>
<p>[এইরূপে নিজের গুণ বর্ণনা করার পর পর স্বীয় পরিষদের কথা বর্ণনা করতে গিয়ে বললেন :]</p>
<p><a class='bk' id='bk175'></a>চব্বিশ হাজার উচ্চবংশীয় যশস্বী ব্রাহ্মণ শিষ্য আমাকে সেবা-সৎকার করত।</p>
<p><a class='bk' id='bk176'></a>তারা লক্ষণশাস্ত্রে, ইতিহাসে, বিবিধ শাস্ত্রে, ব্যাকরণ-শাস্ত্রে ও ব্রাহ্মণ্য ধর্মের ত্রিবিধ বেদশাস্ত্রে দক্ষতা অর্জন করেছিল।</p>
<p><a class='bk' id='bk177'></a>উল্কাপাত ও ভূমিকম্প বিষয়ে এবং স্ত্রীলক্ষণ, পুরুষলক্ষণ ও মহাপুরুষ লক্ষণশাস্ত্রে অত্যন্ত সুদক্ষ আমার শিষ্যরা পৃথিবীতে, ভূমিতে ও অন্তরীক্ষে সর্বত্রই সুশিক্ষিত।</p>
<p><a class='bk' id='bk178'></a>অল্পেচ্ছু, প্রাজ্ঞ, অল্পভোজী, নির্লোভী ও লাভে-অলাভে সন্তুষ্টচিত্ত শিষ্যরা সব সময় আমার চারপাশেই অবস্থান করত।</p>
<p><a class='bk' id='bk179'></a>ধ্যানী, ধ্যানরত, ধীর, শান্তচিত্ত, সুসমাহিত ও নির্ঝঞ্ঝাট জীবন যাপনেচ্ছু আমার শিষ্যরা সব সময় আমার চারপাশেই অবস্থান করত।</p>
<p><a class='bk' id='bk180'></a>অভিজ্ঞা পারমীপ্রাপ্ত, অযাচিত আহারান্বেষী ও অন্তরীক্ষচর ধীর শিষ্যরা সব সময় আমার চারপাশেই অবস্থান করত।</p>
<p><a class='bk' id='bk181'></a>আমার শিষ্যরা ষড়বিধ দ্বারে অত্যন্ত সংযত, বীততৃষ্ণ, রক্ষিতেন্দ্রিয়, জ্ঞাতি-মিত্রদের সংসর্গ হতে বিরত, দুষ্ট আস্বাদ গ্রহণ হতে বিরত ও ধীর।</p>
<p><a class='bk' id='bk182'></a>আমার শিষ্যরা খাটের ওপর বসে থেকে, দাঁড়িয়ে থেকে ও চঙ্ক্রমণ করেই সমস্ত রাত্রি অতিবাহিত করে।</p>
<p><a class='bk' id='bk183'></a>আমার শিষ্যরা লোভনীয় বিষয়ে লুব্ধ হয় না, দ্বেষ-উৎপাদনীয় বিষয়ে দ্বেষ উৎপন্ন করে না এবং মোহনীয় বিষয়ে মূর্ছিত হয় না।</p>
<p><a class='bk' id='bk184'></a>আমার শিষ্যরা সব সময় বিবিধ প্রকার অলৌকিক ঋদ্ধি প্রদর্শন করে, পৃথিবীকে প্রকম্পিত করে ও সকলে বন্ধুভাবাপন্ন হয়ে নির্বিবাদে অবস্থান করত।</p>
<p><a class='bk' id='bk185'></a>আমার শিষ্যরা ক্রীড়ার ইচ্ছা হলে ঋদ্ধিক্রীড়া করত এবং হিমালয়ের শতযোজন দূরে ঋদ্ধিযোগে গিয়ে জম্বুবৃক্ষ হতে ঘট পরিমাণ জম্বুফল আনয়ন করত।</p>
<p><a class='bk' id='bk186'></a>আমার শিষ্যদের মধ্যে কেউ কেউ আহার অন্বেষণের জন্য গোযান দ্বীপে, কেউ কেউ পূর্ববিদেহ রাজ্যে আবার কেউ কেউ উত্তরকুরু রাজ্যে গমন করত।</p>
<p><a class='bk' id='bk187'></a>আমার শিষ্যরা আকাশপথে যাবার সময় তাপসের ব্যবহার্য সামগ্রী আগে পাঠিয়ে দিতো এবং নিজে তার পেছনে পেছনে গমন করত। এভাবে যাবার সময় চব্বিশ হাজার তাপসের দ্বারা গোটা আকাশ ছেয়ে যেত।</p>
<p><a class='bk' id='bk188'></a>আমার শিষ্যদের কেউ কেউ অগ্নিপাক ফলমূল খেতো, কেউ কেউ অগ্নিপাক না করে কাচা খেতো, কেউ কেউ দরজার চৌকাটে পিষ্ট করে খেতো, কেউ কেউ পাথরে পিষে খেত, আবার কেউ কেউ গাছ থেকে স্বয়ংপতিত ফল সংগ্রহ করে খেতো।</p>
<p><a class='bk' id='bk189'></a>আমার শিষ্যদের কেউ কেউ পরিশুদ্ধির ইচ্ছায় সন্ধ্যা-সকালে সুবিশুদ্ধ জলে অবগাহন করত। কেউ কেউ বিশুদ্ধ জল নিজ দেহে ঢালত।</p>
<p><a class='bk' id='bk190'></a>আমার শিষ্যরা হাত ও পায়ের নখ লম্বা রাখত, শরীরের কেশ-লোমগুলো লম্বা রাখত এবং সদা সর্বদা শীলগন্ধে সুরভিত থাকত।</p>
<p><a class='bk' id='bk191'></a>আমার সুপ্রসিদ্ধ জটিল শিষ্যরা তখন প্রত্যুষে আমার সামনে সমবেত হতো এবং লাভ-অলাভ সমস্ত কিছু প্রকাশ করে আকাশতলে গমন করত।</p>
<p><a class='bk' id='bk192'></a>আমার শিষ্যরা আকাশে ও ভূমিতে চলে যাবার সময় বিশাল শব্দ হতো। সেই শব্দ শুনে দেবতারা অতিশয় খুশি হতো।</p>
<p><a class='bk' id='bk193'></a>সেই অন্তরীক্ষচর ঋষিরা দিকবিদিক গমন করত এবং নিজেদের শরীর বলে ও ধ্যানবলে যথেচ্ছা বিচরণ করত।</p>
<p><a class='bk' id='bk194'></a>সেই নভোচারী ঋষিরা সকলেই পৃথিবীকে কম্পিত করার সামর্থ্য রাখত এবং স্বীয় অমিত ঋদ্ধিতেজে সাগরকেও কাঁপিয়ে তুলতে সমর্থ ছিল।</p>
<p><a class='bk' id='bk195'></a>আমার প্রসিদ্ধ শিষ্যদের কেউ কেউ দাঁড়িয়ে, কেউ কেউ চঙ্ক্রমণ করে অবস্থান করত, কেউ কেউ না ঘুমিয়ে নৈশজ্জ্যিক ব্রত অনুশীলন করত এবং কেউ কেউ স্বয়ং পতিত ফলমূল সংগ্রহ করে তা-ই খেয়ে জীবন ধারণ করত।</p>
<p><a class='bk' id='bk196'></a>আমার শিষ্যরা সকলেই অহর্নিশ মৈত্রীবিহারী, সকল প্রাণীর প্রতি পরম হিতৈষী, অহিংসক এবং পরচর্চা হতে সম্পূর্ণরূপে বিরত।</p>
<p><a class='bk' id='bk197'></a>আমার শিষ্যরা সকলেই পশুরাজ সিংহের ন্যায়, অতীব বিশাল হস্তীরাজ মাতঙ্গের ন্যায় ও দৃঢ়পরাক্রমী বাঘের ন্যায় দৃঢ় পদক্ষেপে আমার কাছে আসত।</p>
<p><a class='bk' id='bk198'></a>সেই দীঘিকে আশ্রয় করে বহু বিদ্যাধর দেবতা, নাগ, গন্ধর্ব, রাক্ষস, কুম্ভাণ্ড ও দানব জীবিকা নির্বাহ করত।</p>
<p><a class='bk' id='bk199'></a>জটাধারী, হরিণচর্মের বস্ত্রধারী অন্তরীক্ষচর আমার সেই শিষ্যরা সকলেই জীবিকা নির্বাহ করত।</p>
<p><a class='bk' id='bk100'></a>আমার সেই চব্বিশ হাজার শিষ্যরা পরস্পর এতই বিনয়গারবী ও সম্মান প্রদর্শনকারী যে সেখানে কোনো ক্রোধজাত কটুশব্দও শোনা যেত না।</p>
<p><a class='bk' id='bk201'></a>আমার শিষ্যরা সকলেই অত্যন্ত সংযত, অল্পশব্দে ধীর পদক্ষেপে হেঁটে যেত এবং বসে নতশিরে বন্দনা করত।</p>
<p><a class='bk' id='bk202'></a>এমন গুণসম্পন্ন শান্ত প্রকৃতির সংযত শিষ্য পরিবৃত হয়ে আমি সেই আশ্রমে বসবাস করতাম এবং ধ্যানরত থাকতাম।</p>
<p><a class='bk' id='bk203'></a>এই সকল ঋষিদের শীলগন্ধে, চারপাশের ফুলের গন্ধে ও সুগন্ধ ফলের ফলগন্ধে সেই আশ্রম সদা সুরভিত থাকত।</p>
<p><a class='bk' id='bk204'></a>সেই আশ্রমে অবস্থানকালে আমি কখন যে রাত-দিন অতিবাহিত হয় টেরই পেতাম না, কোনো প্রকার অসন্তোষ আমার মনে ছিল না এবং অহর্নিশ আমার শিষ্যদের উপদেশ দিতাম। এতে করে আমি ভীষণ আনন্দ পেতাম।</p>
<p><a class='bk' id='bk205'></a>ফুল ফোটার সময় ও ফলের মুকুল উদ্গত হওয়ার সময় মনে হয় যেন দিব্যগন্ধই প্রবাহিত হতো। এতে করে আমার আশ্রম অতিশয় শোভা পেতো।</p>
<p><a class='bk' id='bk206'></a>আমি বীর্যবান, ধ্যানলাভী ও প্রাজ্ঞ ছিলাম। সমাধি হতে উঠে হরিণচর্ম দিয়ে তৈরি বস্ত্র নিয়ে গভীর বনে প্রবেশ করতাম।</p>
<p><a class='bk' id='bk207'></a>আমি তখন নক্ষত্রবিদ্যায়, স্বপ্নবিদ্যায় ও সর্ববিধ লক্ষণশাস্ত্রে পারদর্শী ছিলাম এবং সমগ্র জম্বুদ্বীপের প্রচলিত মন্ত্র আমি জানতাম।</p>
<p><a class='bk' id='bk208'></a>একসময় নরশেষ্ঠ লোকনায়ক, বিবেককামী সম্বুদ্ধ অনোমদর্শী ভগবান হিমালয়ে উপনীত হয়েছিলেন।</p>
<p><a class='bk' id='bk209'></a>মহাকারুণিক পুরুষোত্তম মুনি হিমালয়ে গমনের পর সাজিয়ে রাখা আসনে পদ্মাসনে বসেছিলেন।</p>
<p><a class='bk' id='bk210'></a>তখন ইন্দ্রের ন্যায় দীপ্তিমান ও মনোরম আদিত্যের ন্যায় দীপ্তোজ্জ্বল সেই সম্বুদ্ধকে আমি দেখেছিলাম।</p>
<p><a class='bk' id='bk211'></a>জ্বলন্ত দ্বীপবৃক্ষের ন্যায় আকাশে অত্যুজ্জ্বল, সুপুষ্পিত শালবৃক্ষের ন্যায় লোকনায়ক বুদ্ধকে আমি দেখেছিলাম।</p>
<p><a class='bk' id='bk212'></a>এমন দুঃখান্তকারী মহান নাগ, মহাবীর মুনিকে দর্শন করলে সমস্ত দুঃখ হতে মুক্তি লাভ করা যায়।</p>
<p><a class='bk' id='bk213'></a>আমি এমন দেবাতিদেব, মহাপুরুষ লক্ষণবিশিষ্ট চক্ষুষ্মান বুদ্ধকে দেখে ‘ইনি কি বুদ্ধ, নাকি নয়?’ এই ভেবে তার লক্ষণ বিচার করেছিলাম।</p>
<p><a class='bk' id='bk214'></a>আমি যখন তাঁর দুপায়ে হাজার অর ও হাজার চক্র এই মহাপুরুষ লক্ষণগুলো দেখতে পেলাম, তখন আমি নিশ্চিত হলাম যে, ইনিই তথাগত অর্হৎ সম্যকসম্বুদ্ধ।</p>
<p><a class='bk' id='bk215'></a>আমি তখন ঝাড়ু নিয়ে সমগ্র উঠোন ঝাঁট দিয়েছিলাম এবং ফুল সাজিয়ে বুদ্ধশ্রেষ্ঠকে পূজা করেছিলাম।</p>
<p><a class='bk' id='bk216'></a>আমি সেই স্রোতোত্তীর্ণ, অনাসক্ত লোকনায়ক বুদ্ধকে পূজা করার পর হরিণচর্মের বস্ত্রকে একাংশ করে বন্দনা করেছিলাম।</p>
<p><a class='bk' id='bk217'></a>অনাসক্ত সম্বুদ্ধ যেই জ্ঞানে অবস্থান করতেন সেই জ্ঞানের কথাই আমি এখন বর্ণনা করব, মনোযোগ দিয়ে শোন।</p>
<p><a class='bk' id='bk218'></a>হে স্বয়ম্ভূ অমিত দয়াময়, সংসার দুঃখে নিপীড়িত সত্ত্বগণকে একমাত্র আপনিই উদ্ধার করেছেন। তারা আপনার দেখা পেয়ে সংশয়স্রোত অতিক্রম করছে।</p>
<p><a class='bk' id='bk219'></a>আপনিই শাস্তা, প্রাণিকুলের ভিত্তিস্তম্ভ, শেষ আশ্রয়, প্রতিষ্ঠা, দ্বীপ ও দ্বিপদবিশিষ্ট সত্ত্বগণের মধ্যে শ্রেষ্ঠ।</p>
<p><a class='bk' id='bk220'></a>মহাসমুদ্রের সমগ্র জলরাশি পরিমাপ করা সম্ভব হলেও আপনার সর্বজ্ঞতা জ্ঞানের পরিমাপ করা সম্ভব নয়।</p>
<p><a class='bk' id='bk221'></a>দাঁড়িপাল্লায় সমগ্র পৃথিবীকে ধারণ করা সম্ভব হলেও আপনার সর্বজ্ঞতা জ্ঞান ধারণ করা সম্ভব নয়।</p>
<p><a class='bk' id='bk222'></a>রশি বা হাতের আঙুল দিয়ে আকাশের পরিমাপ করা সম্ভব হলেও আপনার সর্বজ্ঞতা জ্ঞানের পরিমাপ করা সম্ভব নয়।</p>
<p><a class='bk' id='bk223'></a>মহাসমুদ্রের বিপুল জল, পৃথিবী ও অসীম আকাশে বুদ্ধজ্ঞানের কোনো উপমাই মিলে না।</p>
<p><a class='bk' id='bk224'></a>হে চক্ষুষ্মান, বিশ্বের সকল প্রাণী আপনার অনন্ত জ্ঞানজালের অন্তর্গত।</p>
<p><a class='bk' id='bk225'></a>হে সর্বজ্ঞ, যেই জ্ঞানের দ্বারা আপনিই শ্রেষ্ঠ বোধিজ্ঞান পেয়েছেন, সেই জ্ঞানের দ্বারাই অন্য তীর্থিয়দের মর্দন করেছেন।</p>
<p><a class='bk' id='bk226'></a>সুরুচি তাপস এই গাথাযোগে বুদ্ধকে প্রশংসা করার পর মাটিতে অজিনচর্মের বস্ত্র বিছিয়ে সেখানে বসে পড়লেন।</p>
<p><a class='bk' id='bk227-229'></a>গিরিরাজ সুমেরু চুরাশি হাজার যোজন সমুদ্রগর্ভে, তত যোজন ঊর্ধ্বে এবং দৈর্ঘ্য-প্রস্থেও তত যোজন বলে কথিত হয়। সেই পর্বতকে চূর্ণ করে এক এক কণা নিক্ষেপ করলে সব শেষ হয়ে যায়। হে সর্বজ্ঞ, আপনার জ্ঞানের কিন্তু অন্ত করা যায় না।</p>
<p><a class='bk' id='bk230'></a>ছোট ছোট ছিদ্রবিশিষ্ট শক্ত জাল জলে ফেলা হলে যেমন জলজ মৎস্যগুলো সেই জালে আবদ্ধ হয়ে থাকে।</p>
<p><a class='bk' id='bk231-232'></a>ঠিক তদ্রূপ হে মহাবীর, যেই সমস্ত অন্যতীর্থিয়গণ বাষট্টি প্রকার মিথ্যাদৃষ্টিতে আচ্ছন্ন, তারা সকলেই আপনার সুবিশুদ্ধ অনাবরণ জ্ঞানজালে আবদ্ধ।</p>
<p><a class='bk' id='bk233'></a>সেই সময় মহাযশস্বী অনোমদর্শী জিন ভগবান সমাধি হতে উঠে সমগ্র জম্বুদ্বীপ দিব্যচোখ দিয়ে দেখলেন।</p>
<p><a class='bk' id='bk234-235'></a>মহামুনি অনোমদর্শী বুদ্ধের নিসভ নামক শ্রাবক লোকনায়ক বুদ্ধের চিত্তভাব জ্ঞাত হয়ে ষড়ভিজ্ঞালাভী, ধ্যানী, শান্তচিত্ত, লক্ষ ক্ষীণাসব অর্হৎ পরিবৃত হয়ে সেখানে আসলেন।</p>
<p><a class='bk' id='bk236'></a>সেখানে আসার পর তারা অন্তরীক্ষে দাঁড়িয়ে প্রথমে প্রদক্ষিণ করলেন। তারপর কৃতাঞ্জলিপুটে বন্দনা নিবেদন করে বুদ্ধের কাছেই নেমে পড়লেন।</p>
<p><a class='bk' id='bk237'></a>লোকশ্রেষ্ঠ, নরশ্রেষ্ঠ জিন অনোমদর্শী ভগবান ভিক্ষুসংঘের মাঝে বসে সামান্য হাসলেন।</p>
<p><a class='bk' id='bk238'></a>অনোমদর্শী শাস্তার সেবক ছিলেন ররুণ স্থবির। তখন তিনি চীবর একাংশ করে লোকনায়ক শাস্তাকে জিজ্ঞেস করলেন।</p>
<p><a class='bk' id='bk239'></a>হে ভগবান, আপনি কী কারণে সামান্য হাসলেন? আমরা জানি, বুদ্ধগণ অকারণে একটুও হাসেন না।</p>
<p><a class='bk' id='bk240'></a>তখন লোকশ্রেষ্ঠ, নরশ্রেষ্ঠ অনোমদর্শী ভগবান ভিক্ষুসংঘের মধ্যে বসে এই গাথাটি ভাষণ করলেন।</p>
<p><a class='bk' id='bk241'></a>যে আমাকে ফুল দিয়ে পূজা করেছে এবং আমার অনন্ত জ্ঞানের প্রশংসা করেছে, আমি এখন তার কথাই বলব। তোমরা মনোযোগ দিয়ে শোন।</p>
<p><a class='bk' id='bk242'></a>বুদ্ধের কথা শুনে সকল দেবতারা তখন সেখানে সমবেত হলেন। তারা সদ্ধর্ম শ্রবণেচ্ছু হয়ে সম্বুদ্ধের নিকট উপস্থিত হলেন।</p>
<p><a class='bk' id='bk243'></a>দশটি লোকধাতুর মহাঋদ্ধিমান দেবতারা সকলেই সদ্ধর্ম শ্রবণেচ্ছু হয়ে সম্বুদ্ধের নিকট উপস্থিত হলেন।</p>
<p>(অতঃপর বুদ্ধ বলতে শুরু করলেন)</p>
<p><a class='bk' id='bk244'></a>হাতি, ঘোড়া, রথ ও পদাতিক সেনা এই চতুরঙ্গিণী সেনা সব সময় তাকে পরিবেষ্টিত হয়ে থাকবে, বুদ্ধপূজার এমনই ফল।</p>
<p><a class='bk' id='bk245'></a>বিবিধ অলংকারে সজ্জিত ষাট হাজার তূর্য-ভেরী নিত্য সেবা করবে, বুদ্ধপূজার এমনই ফল।</p>
<p><a class='bk' id='bk246-247'></a>বিবিধ অলংকারে সজ্জিত, বিচিত্র বর্ণের বস্ত্রাভরণ পরিহিত, মণিকুণ্ডল-মণ্ডিত, সদা হাস্যময় অনিন্দ্য সুন্দরী ষোলো হাজার নারী তাকে ঘিরে করে থাকবে, বুদ্ধপূজার এমনই ফল।</p>
<p><a class='bk' id='bk248'></a>লক্ষকল্প সে দেবলোকে রমিত হবে। হাজারবার সে চক্রবর্তী রাজা হবে।</p>
<p><a class='bk' id='bk249'></a>হাজারবার সে দেবেন্দ্র শক্র হয়ে দেবলোকে রাজত্ব করবে। আর পৃথিবীতে প্রাদেশিক রাজা তো অসংখ্যবার হবেই।</p>
<p><a class='bk' id='bk250'></a>অন্তিম জন্মে সে মনুষ্যত্ব লাভ করবে। সারি নামক ব্রাহ্মণী তাকে গর্ভে ধারণ করবে।</p>
<p><a class='bk' id='bk251'></a>এই ব্যক্তি মাতার গোত্রের নামেই সমাধিক পরিচিত হবে। সারিপুত্র নামে এক তীক্ষ্ণপ্রাজ্ঞ ব্যক্তি হবে।</p>
<p><a class='bk' id='bk252'></a>আশি কোটি পার্থিব ভোগসম্পত্তি উজার করে দিয়ে সে প্রব্রজিত হবে। পরম শান্তিপদ নির্বাণের খোঁজে সে পৃথিবীতে বিচরণ করবে।</p>
<p><a class='bk' id='bk253'></a>এখন হতে অপরিমেয় কল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk254'></a>সে তার ধর্মে ধর্মৌরসজাত, ধর্মনির্মিত সারিপুত্র নামক অগ্রশ্রাবক হবে।</p>
<p><a class='bk' id='bk255-256'></a>হিমালয় হতে সৃষ্ট গঙ্গা নদী যেমন প্রবাহিত হয়ে মহাসমুদ্রকে বিপুল জলরাশিতে পরিপূর্ণ করে। তদ্রূপ সারিপুত্রও ত্রিবিদ্যায় পারদর্শী হয়ে ও প্রজ্ঞাপারমী পূর্ণ করে অসংখ্য প্রাণিকুলকে পরিতৃপ্ত করবে।</p>
<p><a class='bk' id='bk257-258'></a>হিমালয় হতে প্রবাহিত সাগরের বিপুল জলরাশি ও পৃথিবীর বালুকারাশির পরিমাণ অসংখ্য, অপ্রমেয়। সেই জলরাশি ও বালুকারাশিও যদি গণনা করা সম্ভব হয়, তারপরও সারিপুত্রের প্রজ্ঞার পরিমাপ করা সম্ভব হবে না।</p>
<p><a class='bk' id='bk259'></a>একস্থানে স্তূপ করে রাখা গঙ্গার বালুকারাশি একদিন নিঃশেষ হতে পারে, তারপরও সারিপুত্রের প্রজ্ঞার পরিমাপ করা সম্ভব হবে না।</p>
<p><a class='bk' id='bk260'></a>মহাসমুদ্রের ঊর্মিমালার সংখ্যা যেমন অনন্ত, অপ্রমেয়, তদ্রূপ সারিপুত্রের প্রজ্ঞার পরিমাপ করা সম্ভব হবে না।</p>
<p><a class='bk' id='bk261'></a>শাক্যসিংহ গৌতম সম্বুদ্ধকে সন্তুষ্ট করে, প্রজ্ঞাপারমী পূরণ করে সে তার অগ্রশ্রাবক হবে।</p>
<p><a class='bk' id='bk262'></a>সে ধর্মবারি বর্ষণ করতে করতে শাক্যপুত্র শ্রমণ গৌতম কর্তৃক প্রবর্তিত ধর্মচক্রের সম্যক অনুবর্তন করবে।</p>
<p><a class='bk' id='bk263'></a>শাক্যপুত্র শ্রমণ গৌতম এই সমস্ত কাহিনি স্বয়ং অভিজ্ঞা দ্বারা জ্ঞাত হয়ে ভিক্ষুসংঘর মধ্যে বসে তাকে অগ্রস্থানে স্থাপন করবেন।</p>
<p>[তারপর সারিপুত্র স্থবির অত্যন্ত প্রীতি-সৌমনস্যের সঙ্গে পূর্বকৃত কর্ম স্মরণ করে বললেন]</p>
<p><a class='bk' id='bk264'></a>অহো, অনোমদর্শী শাস্তার নিকট আমি কতই না সুকর্ম সম্পাদন করেছি! এমন সুকর্ম সম্পাদন করার ফলে আমি সমস্ত পারমী পূরণ করেছি!</p>
<p><a class='bk' id='bk265'></a>এখন আমি পূর্বকৃত সুকর্মের অপরিমেয় ফল ভোগ করছি। আমি সমস্ত ক্লেশ-অরি দগ্ধ করে এখন সুমুক্ত হয়েছি।</p>
<p><a class='bk' id='bk266'></a>অসংস্কৃত, অচল শান্তিপদ নির্বাণের খোঁজে আমি কত জন্মে তীর্থিয় হয়ে সংসারে জন্মপরিভ্রমণ করেছি।</p>
<p><a class='bk' id='bk267-268'></a>রোগগ্রস্ত, পীড়িত ব্যক্তি যেমন রোগমুক্তির জন্য ওষুধের খোঁজে বন হতে বনান্তরে পরিভ্রমণ করে, তদ্রূপ আমিও অতীতে অসংস্কৃত অমৃতপদ নির্বাণের খোঁজে ক্রমান্বয়ে পাঁচশত জন্মে গৃহহীন ঋষিপ্রব্রজ্যা গ্রহণ করেছি।</p>
<p><a class='bk' id='bk269'></a>মাথায় জটা ধারণ করে, অজিনচর্মের বস্ত্র পরিধান করে অভিজ্ঞা-পারমী পূরণ করে ব্রহ্মলোকে জন্ম নিয়েছি।</p>
<p><a class='bk' id='bk270'></a>বুদ্ধশাসনের বাইরে অন্য কোনো ধর্মে শুদ্ধি (মুক্তি) লাভ করা সম্ভব নয়। অতএব বুদ্ধিমান সত্ত্বগণ বুদ্ধশাসনেই মুক্তি অন্বেষণ করেন।</p>
<p><a class='bk' id='bk271'></a>অসংস্কৃত, অমৃতপদ নির্বাণ খুঁজতে গিয়ে হেন কোনো তীর্থ নেই যেখানে আমি যাইনি।</p>
<p><a class='bk' id='bk272'></a>সারার্থী ব্যক্তি যেমন কলাগাছ কেটে ফালা ফালা করলেও তাতে কোনো সার বস্তু খুঁজে পায় না, কারণ কলাগাছ আসলেই সারহীন, রিক্ত, শূন্য।</p>
<p><a class='bk' id='bk273'></a>তদ্রূপ পৃথিবীতে মিথ্যাদৃষ্টিসম্পন্ন অন্যতীর্থিয় আছে যারা কলাগাছের ন্যায় অসংস্কৃত নির্বাণরূপ সারহীন।</p>
<p><a class='bk' id='bk274'></a>অন্তিম জন্মে আমি ব্রহ্মবন্ধু হয়ে জন্ম নিয়েছি এবং প্রভূত ভোগ সম্পত্তি দুহাতে উজার করে দান দিয়ে অনাগারিক প্রব্রজ্যা গ্রহণ করেছি।</p>
<p class='endsection'>[প্রথম ভাণবার]</p>
<p><a class='bk' id='bk275'></a>শিক্ষাদাতা, মন্ত্রধর, ত্রিবিধ বেদে পারদর্শী ব্রাহ্মণ সঞ্জয়ের নিকটই আমি অবস্থান করেছি।</p>
<p><a class='bk' id='bk276'></a>একদিন বুদ্ধের শ্রাবক মহাবীর, অনাসক্ত, তেজস্বী অশ্বজিৎ নামক ব্রাহ্মণ ভিক্ষার জন্য পিণ্ডচারণ করছিলেন।</p>
<p><a class='bk' id='bk277'></a>প্রস্ফুটিত পদ্মের ন্যায় আমি সমাহিতচিত্ত, শান্ত, দান্ত, সৌম্য, প্রাজ্ঞ মহানাগকে দেখতে পেয়েছিলাম।</p>
<p><a class='bk' id='bk278'></a>সেই শান্ত, দান্ত, সৌম্য, বিশুদ্ধ মানস বীরকে দেখে আমার কেন যেন মনে হলো যে, ইনি নিশ্চয় অর্হৎ হয়ে থাকবেন।</p>
<p><a class='bk' id='bk279'></a>তাঁর হাঁটা-চলা অত্যন্ত সুসংযত, অভিরূপ ও দর্শনীয়। সম্ভবত ইনি আত্মদান্ত অমৃতলাভী হয়ে থাকবেন।</p>
<p><a class='bk' id='bk280'></a>ভবলাম, আমি তো এখন তাহলে তাকে সন্তুষ্ট মনে প্রশ্ন করতে পারি। আশা করি, সেও আমার প্রশ্নের যথাযথ উত্তর দেবে। আমি তাঁকে প্রশ্ন করব বলে সিদ্ধান্ত নিলাম।</p>
<p><a class='bk' id='bk281'></a>তখন তিনি পিণ্ডচারণ করছিলেন। তাই তাকে ঝামেলা না করে আমিও তার পিছে পিছে যেতে লাগলাম। পরে সুযোগ বুঝে অমৃতপদের কথা জিজ্ঞেস করতে পারব।</p>
<p><a class='bk' id='bk282'></a>পিণ্ডচারণ শেষে পথের পাশে ছায়াময় বৃক্ষতলে বসে পড়লে আমি তার কাছে গিয়ে বিনীতভাবে প্রশ্ন করলাম, ‘হে বীর, আপনি কোন গোত্রের? আপনি কার শিষ্য?’</p>
<p><a class='bk' id='bk283'></a>তিনি আমার প্রশ্নের জবাবে পশুরাজ সিংহের মতো অসম্ভব গম্ভীর স্বরে বললেন, পৃথিবীতে বুদ্ধ উৎপন্ন হয়েছেন, আমি তাঁরই শিষ্য।</p>
<p><a class='bk' id='bk284'></a>প্রভু, সেই মহাবীর কী রকম? কেমন তার শাসন? আপনি অনুগ্রহ করে তাঁর ধর্মমত আমার কাছে ব্যাখ্যা করুন।</p>
<p><a class='bk' id='bk285'></a>তিনি আমার প্রশ্নের জবাবে সর্বদুঃখ ক্ষয়কর ও তৃষ্ণাশল্য উৎপাটনকারী একটি গভীর অর্থপূর্ণ গাথা আবৃত্তি করলেন।</p>
<p><a class='bk' id='bk286'></a>যেই ধর্মগুলো হেতুর প্রভাবে উৎপন্ন, তাদের হেতু তথাগত নির্দেশ করেন এবং তাদের নিরোধও প্রকাশ করেন। আমাদের পরম গুরু এরূপ মতবাদ প্রকাশ করেন।</p>
<p><a class='bk' id='bk287'></a>আমার প্রশ্নের উত্তরে বুদ্ধের এমন উপদেশ শুনার পরপরই আমার বিরজ বীতমল চর্মচক্ষু উৎপন্ন হলো। আমি স্রোতাপত্তিফলে প্রতিষ্ঠিত হলাম।</p>
<p><a class='bk' id='bk288'></a>মহামুনির এমন বাক্য শোনার পর উত্তম ধর্ম দর্শন করে, সদ্ধর্ম উপলব্ধি করে আমি এই গাথা ভাষণ করেছিলাম।</p>
<p><a class='bk' id='bk289'></a>এই ধর্মের এমন কী জাদু আছে যে শুনার পরপরই সমস্ত ব্যথা-বেদনা, শোক, প্রমাদ মুহূর্তেই কেটে যায়! আমি এমন অত্যাশ্চর্য ধর্ম বহু শতকল্প ধরেও দেখতে পাইনি।</p>
<p><a class='bk' id='bk290'></a>আমি প্রকৃত ধর্মের খোঁজে হেন কোনো জায়গা নেই যেখানে আমি যাইনি। আজ আমার সেই ধর্ম উপলব্ধি হয়েছে। এখন আর প্রমত্ত হবার সময় নেই।</p>
<p><a class='bk' id='bk291'></a>আয়ুষ্মান অশ্বজিতের কথায় হৃষ্ট-তুষ্ট হয়ে ও অমৃতপদ লাভ করে বন্ধুকে সে-কথা জানাতে আমি আশ্রমে গেলাম।</p>
<p><a class='bk' id='bk292'></a>আমার সুশিক্ষিত, সংযতেন্দ্রিয় বন্ধু দূর থেকেই আমাকে দেখে বললেন :</p>
<p><a class='bk' id='bk293'></a>তোমাকে তো আজ বেশ প্রসন্ন প্রসন্ন মনে হচ্ছে। শান্ত সৌম্য মুনির মতোই লাগছে। মনে হয় অচ্যুত, অমৃতপদ নির্বাণের স্বাদ পেয়েছ।</p>
<p><a class='bk' id='bk294'></a>আজ তোমার মুখবর্ণ অতি উজ্জ্বল, তোমাকে সুশিক্ষিত, শান্ত, দান্ত, সৌম্য মনে হচ্ছে। সত্যই কি বন্ধু, অমৃতপদ নির্বাণ অধিগত করেছ?</p>
<p><a class='bk' id='bk295'></a>হ্যাঁ বন্ধু, আমি শোকশল্য দূর করে দেওয়া অমৃতপদ নির্বাণ পেয়েছি। তুমিও তা নিয়ে নাও। তারপর আমরা আমাদের শাস্তা বুদ্ধের নিকট গমন করব।</p>
<p><a class='bk' id='bk296'></a>‘সাধু, সাধু’ বলে আমার কথায় সায় দিয়ে আমার সুশিক্ষিত বন্ধুটি আমার হাত ধরে আপনার কাছে এসেছিল।</p>
<p><a class='bk' id='bk297'></a>হে শাক্যপুত্র, আমরা উভয়েই আপনার নিকট প্রব্রজ্যা গ্রহণ করব। আপনার শাসনে এসে অনাসক্ত হয়ে অবস্থান করব।</p>
<p><a class='bk' id='bk298'></a>কোলিত ঋদ্ধিশ্রেষ্ঠ আর আমি প্রজ্ঞায় শ্রেষ্ঠ। আমরা উভয়েই একত্রে বুদ্ধশাসনকে সুন্দর করে গড়ে তুলব।</p>
<p><a class='bk' id='bk299'></a>অতীতে আমার সংকল্প পূরণ না হওয়াতে হেন কোনো জায়গা নেই যেখানে আমি যাইনি। কিন্তু এখন আপনার দর্শন পেয়ে আমার এত দিনের সংকল্প পূরণ হলো।</p>
<p><a class='bk' id='bk300'></a>পৃথিবীতে প্রতিষ্ঠিত থেকেই অজস্র বৃক্ষ যেমন যথাসময়ে পুষ্পিত হয়ে দিব্যগন্ধ ছড়াতে থাকে এবং এতে করে অসংখ্য প্রাণিকুল প্রীত হয়।</p>
<p><a class='bk' id='bk301'></a>তদ্রূপ আমিও মহাবীর মহাযশস্বী শাক্যপুত্রের শাসনে প্রতিষ্ঠিত হয়ে বিমুক্তিপুষ্পে পুষ্পিত হয়েছি।</p>
<p><a class='bk' id='bk302'></a>বিমুক্তিপুষ্পে পুষ্পিত হয়ে আমি ভবসংসারে দুঃখ হতে মুক্ত হয়েছি। এতে করে আমি সমস্ত প্রাণীদেরও সন্তুষ্ট করছি।</p>
<p><a class='bk' id='bk303'></a>হে চক্ষুষ্মান, সমস্ত বুদ্ধক্ষেত্রের মধ্যে মহামুনি ব্যতীত আপনার পুত্রের মতো প্রজ্ঞাবান দ্বিতীয় কাউকে দেখছি না।</p>
<p><a class='bk' id='bk304'></a>সুশিক্ষিত, সুবিনীত, শান্ত, দান্ত তার সেই শিষ্যপরিষদ সব সময় তাকে (প্রজ্ঞাবান সারিপুত্রকে) ঘিরে থাকত।</p>
<p><a class='bk' id='bk305'></a>ধ্যানী, ধ্যানরত, ধীর, শান্তচিত্ত, সমাহিতচিত্ত ও মুনিব্রতধারী শিষ্যগণ সব সময় তাকে ঘিরে থাকত।</p>
<p><a class='bk' id='bk306'></a>অল্পেচ্ছু, প্রাজ্ঞ, ধীর, স্বল্পভোজী, অলোলুপ, যথালাভে সন্তুষ্ট শিষ্যগণ সব সময় তাকে পরিবেষ্টিত হয়ে থাকত।</p>
<p><a class='bk' id='bk307'></a>অরণ্যবিহারী, শত্রুনিধনকারী, সতত ধ্যানী, ছিন্নচীবরধারী, বিবেকাভিরত, ধীর শিষ্যগণ সব সময় তাকে ঘিরে থাকত।</p>
<p><a class='bk' id='bk308'></a>ফললাভী ও ফলপ্রতিপন্ন, উত্তমার্থ অন্বেষী শৈক্ষ্য শিষ্যগণ সব সময় তাকে ঘিরে থাকত।</p>
<p><a class='bk' id='bk309'></a>স্রোতাপন্ন, সকৃদাগামী, অনাগামী ও অর্হৎ বিমল শিষ্যগণ সব সময় তাকে ঘিরে থাকত।</p>
<p><a class='bk' id='bk310'></a>স্মৃতিপ্রতিষ্ঠা ও বোধ্যঙ্গ ভাবনায় রত তাঁর বহু শ্রাবক সবাই তাকে ঘিরে থাকত।</p>
<p><a class='bk' id='bk311'></a>চার ঋদ্ধিপাদে দক্ষ, সমাধি ভাবনায় রত ও সম্যক প্রচেষ্টাকারী শিষ্যগণ সব সময় তাকে ঘিরে থাকত।</p>
<p><a class='bk' id='bk312'></a>ত্রিবিদ্যালাভী, ষড়াভিজ্ঞ, ঋদ্ধিধর ও প্রজ্ঞাপারমী পরিপূরণকারী শিষ্যগণ সব সময় তাকে ঘিরে থাকত।</p>
<p><a class='bk' id='bk313'></a>হে মহাবীর, এমন সুশিক্ষিত, অনাসক্ত, তেজস্বী শিষ্যগণই তাকে সব সময় ঘিরে থাকত।</p>
<p><a class='bk' id='bk314'></a>পশুরাজ সিংহের ন্যায় সেই সংযত তপস্বী শিষ্যদের দ্বারা পরিবৃত হয়ে পূর্ণচন্দ্রের মতো শোভা পেত।</p>
<p><a class='bk' id='bk315'></a>বৃক্ষ যেমন ধরণীর বুকে প্রতিষ্ঠিত থেকেই বৃদ্ধিপ্রাপ্ত হয় ও ফল প্রদান করে।</p>
<p><a class='bk' id='bk316'></a>তদ্রূপ হে মহাযশস্বী শাক্যপুত্র, আপনিও পৃথিবীসদৃশ। তারা আপনার শাসনে প্রতিষ্ঠিত থেকে অমৃত ফল নির্বাণ লাভ করে থাকে।</p>
<p><a class='bk' id='bk317-318'></a>সিন্ধু, সরস্বতী, চন্দ্রভাগী, গঙ্গা, যমুনা, সরভূ ও মহী প্রভৃতি মহানদী যেমন প্রবাহিত হয়ে সাগরকে পরিপূর্ণ করে এবং পূর্বের নাম ত্যাগ করে সাগরের প্রাণী বলেই পরিচিত হয়।</p>
<p><a class='bk' id='bk319'></a>তদ্রূপ ক্ষত্রিয়, ব্রাহ্মণ, বৈশ্য, শূদ্র, এই চার বর্ণ হতে আপনার নিকট প্রব্রজিত হয়ে পূর্বের নাম ত্যাগ করে সবাই ‘বুদ্ধপুত্র’ হিসেবেই পরিচিত হয়।</p>
<p><a class='bk' id='bk320'></a>বিমল চন্দ্র যেমন অনন্ত আকাশে বিচরণ করে, আর আকাশস্থ লক্ষ কোটি তারার মধ্যেও চন্দ্র চির দেদীপ্যমান।</p>
<p><a class='bk' id='bk321'></a>ঠিক তদ্রূপ হে মহাবীর, ত্রিলোকবাসী দেবমানবকে অতিক্রম করে আপনিও অতীব উজ্জ্বল।</p>
<p><a class='bk' id='bk322'></a>সাগরের গভীরে উৎপন্ন ঊর্মিমালা যেমন তীর অতিক্রম করতে পারে না, তীর স্পর্শ করলেও চূর্ণ-বিচূর্ণ হয়ে যায়।</p>
<p><a class='bk' id='bk323-324'></a>ঠিক তদ্রূপ মিথ্যাদৃষ্টিপরায়ণ অন্যতীর্থিয়গণ ধর্ম প্রকাশ করতে গিয়ে সেই মুনিকে অতিক্রম করতে পারে না। যদি তারা তার কাছে আসেও চক্ষুষ্মান তাদের যথার্থ উত্তর দেন এবং তাতে তারা পরাস্ত হয়।</p>
<p><a class='bk' id='bk325-326'></a>জলে উৎপন্ন কুমুদ বা মন্দালক পুষ্পবৃক্ষ যেমন কর্দমাক্ত, পঙ্কিল হয়। ঠিক তদ্রূপ ত্রিলোকের বহু সত্ত্ব রাগ-দ্বেষাদি কর্দমে কর্দমাক্ত হয়।</p>
<p><a class='bk' id='bk327'></a>জলজ পদ্ম যেমন জলের মধ্যে বৃদ্ধিপ্রাপ্ত হলেও কর্দমাক্ত হয় না, পরিশুদ্ধ থাকে। হে মহামুনি, আপনিও পৃথিবীতে জন্ম নিয়ে লোকসমাজে বসবাস করলেও পাপপঙ্ক আপনাকে স্পর্শ করতে পারে না।</p>
<p><a class='bk' id='bk329-330'></a>কার্তিক মাসে বহু পদ্মফুল ফুটলেও যেমন সেই কার্তিক মাসটিকে কোনো সময় অতিক্রম করে না। ঠিক তদ্রূপ হে মহাবীর, আপনার শিষ্যরা বিমুক্তিপুষ্পে পুষ্পিত হয়ে কখনো আপনার উপদেশ অতিক্রম করে না অর্থাৎ অমান্য করে না।</p>
<p><a class='bk' id='bk331-332'></a>সুপুষ্পিত বৃক্ষরাজ শাল যেমন চৌদিকে দিব্যগন্ধ ছড়ায় এবং অন্য শাল গাছের দ্বারা পরিবেষ্টিত হয়ে বৃক্ষরাজ শাল হিসেবে শোভা পায়। ঠিক তদ্রূপ হে মহাবীর, বুদ্ধজ্ঞানে পুষ্পিত হয়ে ভিক্ষুসংঘ পরিবেষ্টিত আপনিও বৃক্ষরাজ শালের ন্যায় শোভিত হন।</p>
<p><a class='bk' id='bk333-334'></a>শিলাময় পর্বত হিমবা যেমন সকল সত্ত্বগণের ওষুধস্বরূপ এবং নাগ, অসুর ও দেবতাদের আশ্রয়স্থল। ঠিক তদ্রূপ হে মহাবীর, ত্রিবিদ্যালাভী, ষড়াভিজ্ঞ, অলৌকিক ঋদ্ধিধর, পারমী পরিপূর্ণ আপনিও প্রাণীগণের ওষুধস্বরূপ।</p>
<p><a class='bk' id='bk335'></a>হে মহাবীর, আপনার অমিয় করুণায় সিক্ত হয়ে সত্ত্বগণ আপনার শাসনে ধর্মরতিতে রমিত হয় ও অবস্থান করে।</p>
<p><a class='bk' id='bk336'></a>পশুরাজ সিংহ যেমন স্বীয় আবাস হতে বের হয়ে এসে চতুর্দিকে একটু তাকিয়ে দেখার পর তিনবার তীব্র স্বরে বিজৃম্বন করে থাকে।</p>
<p><a class='bk' id='bk337'></a>এভাবে পশুরাজ সিংহ বিজৃম্বন করায় মৃগসহ অন্যান্য পশুরা ভীত হয়, ত্রাসিত হয়।</p>
<p><a class='bk' id='bk338'></a>ঠিক তদ্রূপ হে মহাবীর, আপনিও সিংহনিনাদে বিজৃম্বন করলে সমগ্র পৃথিবী প্রকম্পিত হয়, প্রাজ্ঞ ব্যক্তিরা ধর্ম বুঝতে পারে, মার ভীত হয়।</p>
<p><a class='bk' id='bk339'></a>মহামুনি এভাবে বিজৃম্বন করলে ত্রাসিত মৃগের ন্যায় ও কাকসহ অন্যান্য পাখিরা বিভ্রান্ত হওয়ার ন্যায় তীর্থিয়গণ ভীত-সন্ত্রস্ত হয়।</p>
<p><a class='bk' id='bk340'></a>পৃথিবীতে যে-সমস্ত গণাচার্য আছেন তারা সকলে শাস্তা হিসেবে পরিচিত হন এবং পরিষদের মধ্যে তারা পরম্পরাগত ধর্মদেশনা করেন।</p>
<p><a class='bk' id='bk341'></a>হে মহাবীর, আপনি স্বয়ং চতুর্সত্য ও বোধিপক্ষীয় ধর্ম জ্ঞাত হয়েও এত দিন সত্ত্বগণের উদ্দেশে ধর্মদেশনা করেননি।</p>
<p><a class='bk' id='bk342'></a>আসব, অনুশয় ও ইন্দ্রিয়সমূহের বলসম্বন্ধে জ্ঞাত হয়ে এবং উচিত-অনুচিত সম্বন্ধে সম্যক অবগত হয়ে এবার মহামেঘের ন্যায় গর্জন করুন।</p>
<p><a class='bk' id='bk343'></a>সমগ্র চক্রবালজুড়ে যে সমস্ত সত্ত্বগণ আছে তারা সবাই সংশয়াকীর্ণ ও ভীষণ মিথ্যাদৃষ্টিপরায়ণ।</p>
<p><a class='bk' id='bk344'></a>ওই উপমাকুশল মুনি সকল সত্ত্বগণের চিত্ত স্বচিত্তে জ্ঞাত হয়ে মাত্র একটি প্রশ্নের মাধ্যমেই আপনি সত্ত্বগণের বিমতি তথা সংশয় দূর করতে পারেন।</p>
<p><a class='bk' id='bk345'></a>সমগ্র পৃথিবী উপতিষ্যের মতো জ্ঞানীগুণীতে পরিপূর্ণ। তারা সকলেই কৃতাঞ্জলি হয়ে লোকনায়ক বুদ্ধের গুণকীর্তন করেছিলেন।</p>
<p><a class='bk' id='bk346'></a>তারা সকলে কল্পকাল ধরে নানা উপমা যোগে তথাগতের গুণকীর্তন করলেও শেষ করতে পারবে না। কারণ, তথাগতের গুণ অনন্ত, অপ্রমেয়।</p>
<p><a class='bk' id='bk347'></a>আমি এতক্ষণ সাধ্যানুসারে বুদ্ধের গুণকীর্তন করলাম। এভাবে কোটি কল্প ধরে গুণকীর্তন করলেও শেষ করা সম্ভব নয়।</p>
<p><a class='bk' id='bk348'></a>যদি কোনো সুশিক্ষিত দেবতা বা মনুষ্য সেই চেষ্টা করে, তাহলে সে শুধু দুঃখেরই ভাগী হবে।</p>
<p><a class='bk' id='bk349'></a>হে মহাযশস্বী শাক্যপুত্র, আপনার শাসনে প্রতিষ্ঠিত হয়ে, প্রজ্ঞা দ্বারা পারমীর পূর্ণতা সাধন করে এখন আমি অনাসক্ত হয়ে অবস্থান করছি।</p>
<p><a class='bk' id='bk350'></a>আজ আমি শাক্যপুত্রের শাসনে ধর্মসেনাপতি হয়ে তীর্থিয়গণকে দমন করি এবং জিনশাসনকে অনুবর্তন করি।</p>
<p><a class='bk' id='bk351'></a>অপরিমিত সুকৃত সুকর্মের ফল আমি এই জন্মে পেয়েছি, পরম সুখের অধিকারী হয়েছি এবং সমস্ত ক্লেশ অরি (শত্রু) আমি তীরের গতিতে দগ্ধ করেছি।</p>
<p><a class='bk' id='bk352-353'></a>কোনো মানুষের মাথার ওপর ভারী বোঝা তুলে দিলে যেমন সেই মানুষটি ভীষণ কষ্ট পায়, দুঃখগ্রস্ত হয়। ঠিক তদ্রূপ আমিও দীর্ঘকাল ধরে এই সংসারে জন্ম-জন্মান্তরে রাগ, দ্বেষ, মোহ এই ত্রিবিধ অগ্নিতে দগ্ধ হয়ে ভীষণ কষ্ট পেয়েছি, দুঃখগ্রস্ত হয়েছি।</p>
<p><a class='bk' id='bk354'></a>আজ আমি ভবমুক্ত, সমস্ত দুঃখভার আমার শরীর থেকে নেমে গিয়েছে এবং শাক্যপুত্রের শাসনে আমার সমস্ত করণীয় কর্ম শেষ হয়েছে।</p>
<p><a class='bk' id='bk355'></a>সমস্ত বুদ্ধক্ষেত্রের মধ্যে শাক্যসিংহ বুদ্ধ ব্যতীত প্রজ্ঞার দিক দিয়ে সবার চাইতে আমিই শ্রেষ্ঠ। আমার সমকক্ষ অন্য কেউ নেই।</p>
<p><a class='bk' id='bk356'></a>আমি সমাধিতে সুকৌশলী ও অমিত ঋদ্ধিশক্তির অধিকারী। আমি চাইলেই নিজেকে ঋদ্ধিযোগে হাজার জনে রূপান্তরিত করতে পারি।</p>
<p><a class='bk' id='bk357'></a>আনুপূর্বিকভাবে মহামুনি বুদ্ধ সমস্ত কিছু বশীভূত করেছেন। তিনিই আমাকে উপদেশ দিয়েছেন। এখন নিরোধই (নির্বাণ) আমার পরম শয়ন।</p>
<p><a class='bk' id='bk358'></a>আমার দিব্যচোখ অত্যন্ত বিশুদ্ধ। আমি সমাধিতে অতিশয় দক্ষ। আমি সম্যক প্রচেষ্টায় রত ও বোধ্যঙ্গ ভাবনায় রত।</p>
<p><a class='bk' id='bk359'></a>একজন শ্রাবকের দ্বারা যা প্রাপ্তব্য সবই আমি পেয়েছি। একমাত্র লোকনাথ বুদ্ধ ব্যতীত আমার সমকক্ষ দ্বিতীয় কেউ নেই।</p>
<p><a class='bk' id='bk360'></a>আমি সমাপত্তিতে ভীষণ দক্ষ। ধ্যান-বিমোক্ষ অসম্ভব রকম তাড়াতাড়ি আমি লাভ করতে পারি। আমি বোধ্যঙ্গ ভাবনায় রত এবং শ্রাবকগণের সমস্ত গুণ ও পারমী আমার করায়ত্ত।</p>
<p><a class='bk' id='bk361'></a>শ্রাবকগুণের পরম স্পর্শে আমি পুরুষোত্তম হয়েছি। সব্রহ্মচারীগণের প্রতি সদা শ্রদ্ধাতদ্গত চিত্ত।</p>
<p><a class='bk' id='bk362'></a>বমিত বিষ সর্পের মতো ও ভগ্ন শিং বৃষের মতো আমি আমার সমস্ত মান, অহংকার ছুঁড়ে ফেলে দিয়ে পরম গৌরব-সহকারে সংঘের নিকট উপস্থিত হয়েছি।</p>
<p><a class='bk' id='bk363'></a>আমার প্রজ্ঞা এমন ব্যাপক ও বিস্তৃত যে, এই ধরণীর কেউই তার সমতুল্য হতে পারে না। অনোমদর্শী ভগবানের জ্ঞানস্তুতির এমনই ফল!</p>
<p><a class='bk' id='bk364'></a>শাক্যপুত্র-প্রবর্তিত ধর্মচক্র আমিই একমাত্র অনুপ্রবর্তন করতে সক্ষম, জ্ঞানস্তুতির এমনই ফল!</p>
<p><a class='bk' id='bk365'></a>কখনো পাপেচ্ছার বশবর্তী, আলস্যপরায়ণ, অল্পশ্রুত ও অগৌরবী, হীনবীর্য মানুষের সঙ্গে আমার সাক্ষাৎ না হোক।</p>
<p><a class='bk' id='bk366'></a>বহুশ্রুত, পণ্ডিত, মেধাবী, শীলবান ও সমাহিত চিত্ত ব্যক্তিই আমার মাথার উপরে স্থিত হোক।</p>
<p><a class='bk' id='bk367'></a>হে ভদন্তগণ, এখানে সমবেত সকলের উদ্দেশেই আমি বলছি, আপনারা সবাই অল্পেচ্ছু হোন, সন্তুষ্টচিত্ত ও ধ্যানরত ধ্যানী হোন।</p>
<p><a class='bk' id='bk368'></a>আমি যাঁকে দেখে প্রথম বিরজ, বীতমল হয়েছি, সেই অশ্বজিৎ নামক ধীর শ্রাবকই আমার পরম গুরু।</p>
<p><a class='bk' id='bk369'></a>তার অসীম দয়ায় আজ আমি ধর্মসেনাপতি হয়েছি এবং সমস্ত পারমী পূরণ করে আসবহীন হয়ে অবস্থান করছি।</p>
<p><a class='bk' id='bk370'></a>অশ্বজিৎ নামক যেই শ্রাবক আমার পরম গুরু ছিলেন, তিনি যেই দিকে অবস্থান করতেন আমি সেই দিকে মাথা রেখেই ঘুমাতাম।</p>
<p><a class='bk' id='bk371'></a>শাক্যসিংহ গৌতম আমার পূর্বকৃত কর্ম স্মরণ করে ভিক্ষুসংঘের মধ্যে আমাকেই অগ্রস্থানে স্থাপন করেছেন।</p>
<p><a class='bk' id='bk372'></a>আমার সমস্ত ক্লেশ দগ্ধ হয়েছে, জন্ম নিরুদ্ধ হয়েছে। নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk373'></a>বুদ্ধশ্রেষ্ঠের নিকট আমাকে স্বাগত জানানো হয়েছে এবং ত্রিবিদ্যা লাভ করে আমি বুদ্ধের সমস্ত উপদেশ সম্পন্ন করেছি।</p>
<p><a class='bk' id='bk374'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধশাসনে কৃতকার্য হয়েছি।</p>
<p>ঠিক এভাবেই আয়ুষ্মান সারিপুত্র স্থবির এই গাথাগুলো ভাষণ করেছিলেন।</p>
<p class='endsutta'>[সারিপুত্র স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
