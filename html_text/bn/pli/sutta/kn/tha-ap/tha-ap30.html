<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap30' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>৮. উত্তিয় স্থবির অপদান</h1>
</header>
<p><a class='bk' id='bk169'></a>সেই সময় আমি চন্দ্রভাগা নদীর তীরে এককুমির হয়ে জন্ম নিয়েছিলাম। সেই নদীতে পারাপারের জন্য একটি বিস্তৃত ঘাট ছিল।</p>
<p><a class='bk' id='bk170'></a>সেই সময়ে অগ্রপুদ্গল স্বয়ম্ভূ সিদ্ধার্থ নদী পার হওয়ার জন্য ঘাটে উপস্থিত হয়েছিলেন।</p>
<p><a class='bk' id='bk171'></a>শাস্তা সম্বুদ্ধ সেখানে উপস্থিত হলে আমি তার কাছে গিয়ে উপস্থিত হয়েছিলাম। উপস্থিত হয়ে আমি সম্বুদ্ধকে এই কথা নিবেদন করেছিলাম।</p>
<p><a class='bk' id='bk172'></a>হে মহাবীর, আপনি আমার পিঠে উঠে পড়-ন। আমিই আপনাকে নদী পার করে দেব। হে মহামুনি, আমাকে একটু অনুগ্রহ করুন, এটি আমার বংশপরস্পরা প্রাপ্ত পৈতৃক বিষয়।</p>
<p><a class='bk' id='bk173'></a>আমার সকরুণ প্রার্থনা শুনে মহামুনি আমার পিঠে উঠেছিলেন। আমিও ভীষণ আনন্দিত মনে লোকনায়ক বুদ্ধকে নদী পার করে দিয়েছিলাম।</p>
<p><a class='bk' id='bk174'></a>স্রোতাস্বিনী নদী পার হওয়ার পর লোকনায়ক সিদ্ধার্থ বুদ্ধ আমাকে এই বলে আশ্বস্ত করেছিলেন যে, ভবিষ্যতে তুমি অমৃতের স্বাদ পাবে।</p>
<p><a class='bk' id='bk175'></a>সেই কুমির জন্ম হতে চ্যুত হয়ে আমি দেবলোকে জন্ম নিয়েছিলাম। সেখানে আমি অপ্সরা পরিবৃত হয়ে দিব্যসুখ ভোগ করেছিলাম।</p>
<p><a class='bk' id='bk176'></a>দেবলোকে আমি দেবেন্দ্র হয়ে সাতবার রাজত্ব করেছিলাম এবং পৃথিবীতে তিনবার মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk177'></a>আমি এখন সম্যকসম্বুদ্ধের শাসনে বিবেকযুক্ত, প্রাজ্ঞ ও সুসংযত হয়ে অন্তিম দেহ ধারণ করেছি।</p>
<p><a class='bk' id='bk178'></a>আজ থেকে চুরানব্বই কল্প আগে আমি নরশ্রেষ্ঠ বুদ্ধকে নদী পার করে দিয়েছিলাম, সেই থেকে আজ অবধি একবারও আমাকে দুর্গতে পড়তে হয়নি। এটি আমার নদী পার করে দেওয়ার ফল।</p>
<p><a class='bk' id='bk179'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উত্তিয় স্থবির এই গাথাগুলো ভাষণ করেছিলেন।</p>
<p class='endsutta'>[উত্তিয় স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
