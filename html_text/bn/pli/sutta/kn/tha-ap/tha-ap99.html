<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap99' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১০. সুধা বর্গ</li>
</ul>
<h1>৭. মধুপিণ্ডিক স্থবির অপদান</h1>
</header>
<p><a class='bk' id='bk37-38'></a>আমি ঋষিগণের মধ্যে শ্রেষ্ঠ আহ্বানার্হ, নিবৃত-অন্তর মহানাগ, মুক্তপুরুষ সিদ্ধার্থ ভগবানকে জনমানবহীন নির্জন নিস্তব্ধ গভীর অরণ্যে উপবিষ্ট দেখেছিলাম। তিনি তথায় লক্ষ নক্ষত্ররাজিতে পরিশোভিত শুকতারার ন্যায় চির দেদীপ্যমান ছিলেন।</p>
<p><a class='bk' id='bk39'></a>দেখার সঙ্গে সঙ্গেই আমার সমস্ত অন্তর এক অনির্বচনীয় আনন্দে ভরে উঠেছিল এবং সেই সঙ্গে এই জ্ঞান উৎপন্ন হয়েছিল যে, আমি সমাধি হতে উঠার পর সিদ্ধার্থ ভগবানকে সুমধুর মধু দান করেছিলাম।</p>
<p><a class='bk' id='bk40'></a>অতঃপর আমি শাস্তার শ্রীপাদপদ্মে বন্দনা নিবেদন করে পূর্বমুখী হয়ে চলে গিয়েছিলাম। এই মধুদানের ফলে আমি চৌত্রিশ কল্প আগে ‘সুদর্শন’ নামক রাজা হয়েছিলাম।</p>
<p><a class='bk' id='bk41'></a>আমি যখন ভোজন করতাম তখন যেন আমার খাদ্য মধু প্রবাহিত হতো এবং বর্ষিত হতো। এটি আমার পূর্বকর্মেরই ফল।</p>
<p><a class='bk' id='bk42'></a>আজ থেকে চুরানব্বই কল্প আগে আমি যেই মধু দান করেছিলাম, তারপর থেকে কখনো আমাকে কোনো দুর্গতিতে পড়তে হয়নি। মধুদানের ফল এমনই মহৎ!</p>
<p><a class='bk' id='bk43'></a>আজ থেকে চৌত্রিশ কল্প আগে আমি চারবার সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk44'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মধুপিণ্ডিক স্থবির এই গাথাগুলো ভাষণ করেছিলেন।</p>
<p class='endsutta'>[মধুপিণ্ডিক স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
