<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap489' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৯. পাংশুকূল বর্গ</li>
</ul>
<h1>৭. পুলিনুপ্পাদক স্থবির অপদান</h1>
</header>
<p><a class='ref karu-bh' id='karu-bh111'>Karu-bh 111</a> হিমালয় পর্বতে আমি দেবল নামক এক তাপস ছিলাম। সেখানে আমার জন্য অমনুষ্যগণ একটি চঙ্ক্রমণশালা তৈরি করে দিয়েছিল।</p>
<p><a class='ref karu-bh' id='karu-bh112'>Karu-bh 112</a> আমি তখন জটাভারে জর্জরিত হয়ে ভিক্ষাপাত্র নিয়ে উত্তমার্থের খোঁজে গহীন অরণ্য হতে বের হয়েছিলাম।</p>
<p><a class='ref karu-bh' id='karu-bh113'>Karu-bh 113</a> চুরাশি হাজার শিষ্য আমাকে সেবা করত। তারা নিজ নিজ কাজে নিবেদিতপ্রাণ হয়ে গহীন অরণ্যে বসবাস করত।</p>
<p><a class='ref karu-bh' id='karu-bh114'>Karu-bh 114</a> আশ্রম হতে বের হয়ে এসে আমি একটি বালির চৈত্য তৈরি করেছিলাম। নানা ধরনের ফুল সংগ্রহ করে সেই চৈত্যকে পূজা করেছিলাম।</p>
<p><a class='ref karu-bh' id='karu-bh115'>Karu-bh 115</a> পরিপূর্ণ চিত্ত-প্রসন্নতা নিয়ে আমি আশ্রমে প্রবেশ করেছিলাম। তখন আমার সকল শিষ্যরা সমবেত হয়ে আমাকে এই বিষয়টি সম্পর্কে জিজ্ঞেস করেছিল।</p>
<p><a class='ref karu-bh' id='karu-bh116'>Karu-bh 116</a> প্রভু, আপনি যে বালির স্তূপ তৈরি করেছেন তা আসলে কী? এই বিষয়টি সম্পর্কে জানার খুব আগ্রহ আমাদের। অনুগ্রহ করে আপনি আমাদের বলুন।</p>
<p><a class='ref karu-bh' id='karu-bh117'>Karu-bh 117</a> আমি একটি মন্ত্রপদে চক্ষুষ্মান মহাযশস্বী বুদ্ধগণ সম্পর্কে পড়েছি। আমি সেই মহাযশস্বী শ্রেষ্ঠ বুদ্ধগণকেই নমস্কার করেছি।</p>
<p><a class='ref karu-bh' id='karu-bh118'>Karu-bh 118</a> সেই মহাবীর, সর্বজ্ঞ, লোকনায়ক বুদ্ধগণ কীরূপ? কীরূপ তাঁদের বর্ণ তথা রূপ? তাঁদের শীল কীরূপ?</p>
<p><a class='ref karu-bh' id='karu-bh119'>Karu-bh 119</a> বুদ্ধগণ বত্রিশ মহাপুরুষ লক্ষণবিশিষ্ট, গোচক্ষুবিশিষ্ট ও যষ্টিমধু ফলসদৃশ।</p>
<p><a class='ref karu-bh' id='karu-bh120'>Karu-bh 120</a> বুদ্ধগণ যখন হেঁটে যান তখন তাঁরা যুগমাত্র (চার হাত দূরে) সামনের দিকে তাকান। তাদের হাঁটুদ্বয় শব্দ করে না এবং তাঁদের হাঁটার শব্দ কেউই শুনতে পায় না।</p>
<p><a class='ref karu-bh' id='karu-bh121'>Karu-bh 121</a> সুগতগণ যখন হেঁটে যান তখন প্রথমে ডান পা তুলে হাঁটেন। ইহাই বুদ্ধগণের রীতি।</p>
<p><a class='ref karu-bh' id='karu-bh122'>Karu-bh 122</a> সেই বুদ্ধগণ পশুরাজ সিংহের ন্যায় নির্ভীক হন। তাঁরা নিজেদের গুণগান করেন না। তাঁরা কখনো কাউকে দুর্ব্যবহার বা গালিগালাজ করেন না।</p>
<p><a class='ref karu-bh' id='karu-bh123'>Karu-bh 123</a> তারা মান-অপমান হতে সম্পূর্ণ মুক্ত এবং সকল প্রাণীর প্রতি সমদৃষ্টি পোষণকারী। বুদ্ধগণ কখনো আত্মপ্রশংসাকারী হন না। ইহাই বুদ্ধগণের রীতি।</p>
<p><a class='ref karu-bh' id='karu-bh124'>Karu-bh 124</a> সম্বুদ্ধগণ পৃথিবীতে জন্ম নিয়ে সত্ত্বগণকে আলোর পথ দেখান এবং এই পৃথিবীকে ছয় প্রকারে প্রকম্পিত করেন।</p>
<p><a class='ref karu-bh' id='karu-bh125'>Karu-bh 125</a> তাঁরা নিরয়কে সরাসরি দেখতে পান এবং তারা নিরয়কে নিবারিত করেন। মহামেঘ প্রবলভাবে বর্ষিত হতে থাকে। ইহাই বুদ্ধগণের রীতি।</p>
<p><a class='ref karu-bh' id='karu-bh126'>Karu-bh 126</a> এমনই সেই মহানাগ, অতুল, মহাযশস্বী বুদ্ধগণ! তথাগতগণ বর্ণের দিক দিয়ে অনতিক্রম্য ও অপ্রমেয়।</p>
<p><a class='ref karu-bh' id='karu-bh127'>Karu-bh 127</a> আমার সকল শিষ্য তখন সগৌরবে আমার কথা অনুমোদন করেছিল। তারা যথাশক্তি সেভাবেই মনন করেছিল।</p>
<p><a class='ref karu-bh' id='karu-bh128'>Karu-bh 128</a> তারা আমার কথায় বিশ্বাস স্থাপন করে বুদ্ধকে সৎকার করার মানসে নিজ নিজ কর্ম দিয়ে বালির চৈত্যকে পূজা করেছিল।</p>
<p><a class='ref karu-bh' id='karu-bh129'>Karu-bh 129</a> ঠিক সেই সময় মহযশস্বী দেবপুত্র তুষিত স্বর্গ হতে চ্যুত হয়ে মাতৃগর্ভে জন্মেছিলেন। তখন দশ হাজার চক্রবাল কেঁপে উঠেছিল।</p>
<p><a class='ref karu-bh' id='karu-bh130'>Karu-bh 130</a> আমি যখন আশ্রমের অনতিদূরে চঙ্ক্রমণ স্থানে দাঁড়িয়েছিলাম, তখন আমার শিষ্যরা সবাই সমবেত হয়ে আমার কাছে এসেছিল।</p>
<p><a class='ref karu-bh' id='karu-bh131'>Karu-bh 131</a> প্রভু, এই পৃথিবী বৃষভের ন্যায় ডাক দিচ্ছে, পশুরাজ সিংহের ন্যায় গর্জন করছে, আর কুমীরের ন্যায় চলাচল করছে! এটি কীসের লক্ষণ?</p>
<p><a class='ref karu-bh' id='karu-bh132'>Karu-bh 132</a> আমি তোমাদের কাছে যেই সম্বুদ্ধের কথা বলেছিলাম, সেই ভগবান শাস্তাই এখন মাতৃগর্ভে প্রতিসন্ধি গ্রহণ করেছেন।</p>
<p><a class='ref karu-bh' id='karu-bh133'>Karu-bh 133</a> আমি তাদের ধর্মকথা বলে মহামুনি বুদ্ধের ভূয়সী প্রশংসা করেছিলাম। তারপর তাদের বিদায় দিয়ে আমি আমার পালঙ্কে শুয়ে পড়েছিলাম।</p>
<p><a class='ref karu-bh' id='karu-bh134'>Karu-bh 134</a> তখন আমার শরীর খুব দুর্বল ও ব্যাধিপীড়িত। তাই বুদ্ধশ্রেষ্ঠকে স্মরণ করে আমি সেখানেই মৃত্যুবরণ করেছিলাম।</p>
<p><a class='ref karu-bh' id='karu-bh135'>Karu-bh 135</a> আমার মৃত্যুর পর শিষ্যরা সকলে মিলে আমাকে দাহ করার জন্য একটি শ্মশান তৈরি করেছিল। তারা আমার শবদেহকে নিয়ে শ্মশানে তুলেছিল।</p>
<p><a class='ref karu-bh' id='karu-bh136'>Karu-bh 136</a> শ্মশানের চারপাশে সমবেত হয়ে তারা নতশিরে কৃতাঞ্জলি হয়ে শোকাভিভূত হয়ে ভীষণভাবে কেঁদেছিল।</p>
<p><a class='ref karu-bh' id='karu-bh137'>Karu-bh 137</a> তারা যখন শোকাভিভূত হয়ে কাঁদছিল তখন আমি শ্মশানে গিয়েছিলাম। আমি তাদের বলেছিলাম, সুমেধগণ তোমরা শোক করিও না। আমিই তোমাদের আচার্য।</p>
<p><a class='ref karu-bh' id='karu-bh138'>Karu-bh 138</a> তোমরা রাতদিন অতন্দ্রভাবে সৎপ্রচেষ্টায় রত থাক। কখনো প্রমত্ত হইও না। এখন তোমাদের প্রতিটি ক্ষণই গুরুত্বপূর্ণ।</p>
<p><a class='ref karu-bh' id='karu-bh139'>Karu-bh 139</a> এভাবে আমি আমার শিষ্যদের অনুশাসন করে দেবলোকে ফিরে গিয়েছিলাম এবং সেখানে মোট আঠারো কল্প রমিত হয়েছিলাম।</p>
<p><a class='ref karu-bh' id='karu-bh140'>Karu-bh 140</a> আমি একশ পঞ্চাশবার চক্রবর্তী রাজা হয়েছিলাম। বহু শতবার দেবলোকে দেবরাজত্ব করেছিলাম।</p>
<p><a class='ref karu-bh' id='karu-bh141'>Karu-bh 141</a> অবশিষ্ট কল্পেও আমি সেভাবেই জন্মসঞ্চরণ করেছিলাম। সেই থেকে একবারও আমাকে অপায় দুর্গতিতে পড়তে হয়নি। এটি অমার বালির চৈত্য পূজা করারই ফল।</p>
<p><a class='ref karu-bh' id='karu-bh142'>Karu-bh 142</a> কার্তিক মাসে যেমন বহু ফুল ফোটে, তদ্রুপ আমিও মহর্ষি বুদ্ধের সময়ে পুষ্পিত হয়েছি (জন্মগ্রহণ করেছি)।</p>
<p><a class='ref karu-bh' id='karu-bh143'>Karu-bh 143</a> বীর্যই আমার দৃঢ়ভাবে বেঁধে রাখা শক্ত রশির ন্যায় ও যোগক্ষেম সমাধিই আমার একমাত্র বাহন। আমি নাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh144'>Karu-bh 144</a> আজ থেকে লক্ষকল্প আগে আমি যেই বুদ্ধস্তুতি করেছিলাম। সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধস্তুতিরই ফল।</p>
<p><a class='ref karu-bh' id='karu-bh145'>Karu-bh 145</a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='ref karu-bh' id='karu-bh146'>Karu-bh 146</a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='ref karu-bh' id='karu-bh147'>Karu-bh 147</a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পুলিনুপ্পাদক স্থবির এই গাথাগুলো ভাষণ করেছিলেন।</p>
<p class='endsutta'>[পুলিনুপ্পাদক স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
