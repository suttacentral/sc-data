<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap416' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>৪. মধুমাংসদায়ক স্থবির অপদান</h1>
</header>
<p><a class='bk' id='bk106'></a>বন্ধুমতি নগরে আমি এক শুকরের মাংস ব্যবসায়ী ছিলাম। একসময় ব্যাপকভাবে শুকরের মাংস রান্না করে বিশাল এক ভোজনের আয়োজন করা হয়েছিল।</p>
<p><a class='bk' id='bk107'></a>সেখানে গিয়ে আমি একটি পাত্র হাতে নিয়েছিলাম এবং এক পাত্রপূর্ণ মধুর মাংস নিয়ে ভিক্ষুসংঘকে দান করেছিলাম।</p>
<p><a class='bk' id='bk108'></a>তখন এক স্থবির ভিক্ষু আমাকে লক্ষ করে এই আশীর্বাদসূচক ভবিষ্যদ্বাণী করেছিলেন, এই এক পাত্র মধুর মাংস দানের ফলে সে বিপুল সুখ লাভ করবে।</p>
<p><a class='bk' id='bk109'></a>পূর্বকৃত পুণ্য-প্রভাবে দেবমনুষ্যসম্পত্তি ভোগ করে অন্তিম জন্মে সে সমস্ত ক্লেশ দগ্ধ করবে।</p>
<p><a class='bk' id='bk110'></a>তার কথা শুনে আমার চিত্ত প্রসন্নতায় ভরে উঠেছিল। আমি তাবতিংস স্বর্গে জন্ম নিয়েছিলাম। সেখানে আমি খেয়ে-দেয়ে বিপুল সুখ লাভ করেছিলাম।</p>
<p><a class='bk' id='bk111'></a>কী মণ্ডপে, কী বৃক্ষমূলে যখনি আমি পূর্বকৃত কর্ম স্মরণ করতাম, তখনি ভারি বর্ষণের ন্যায় আমার কাছে অন্নপানীয় বর্ষিত হতো।</p>
<p><a class='bk' id='bk112'></a>এই ভবভবান্তরে এই আমার শেষ জন্ম। এই জন্মেও আমার উদ্দেশে প্রতিনিয়ত অন্নপানীয় বর্ষিত হয়।</p>
<p><a class='bk' id='bk113'></a>সেই মধুর মাংস দানের ফলে আমি বহুবার জন্ম নিয়ে শেষে অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk114'></a>আজ থেকে একানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার মধুর মাংস দানেরই ফল।</p>
<p><a class='bk' id='bk115'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk116'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk117'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মধুমাংসদায়ক স্থবির এই গাথাগুলো ভাষণ করেছিলেন।</p>
<p class='endsutta'>[মধুমাংসদায়ক স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
