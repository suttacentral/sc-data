<!DOCTYPE html>
<html>
<head>
<meta charset="UTF-8">
<meta name="author" content="Karunabangsha Bhikkhu">
<title></title>
</head>
<body>
<article id="tha-ap16" lang="bn">
<header>
<p class="division">অপদান (প্রথম খণ্ড)</p>
<p class="division">২. সিংহাসনীয় বর্গ</p>
<h1>৪. চুলপন্থক স্থবির অপদান</h1>
</header>
<p><a class="bk" id="bk৩৫"></a>অত্যন্ত পূজার্হ পদুমুত্তর বুদ্ধ বিশাল ভিক্ষুসংঘ ছেড়ে জনকোলাহলমুক্ত নির্জন স্থান হিমালয়ে অবস্থান করছিলেন।</p>
<p><a class="bk" id="bk৩৬"></a>তখন আমিও তাপস হয়ে হিমালয়ের সমীপে নির্মিত আশ্রমে বাস করছিলাম এবং অধুনা আগত মহাবীর লোকনায়ক বুদ্ধের কাছে উপস্থিত হয়েছিলাম।</p>
<p><a class="bk" id="bk৩৭"></a>নিরোধসমাপত্তিতে অবস্থানরত নরশ্রেষ্ঠ বুদ্ধকে কেউ যাতে অন্তরায় করতে না পারে তার জন্য আমি তার মাথার ওপর ফুলের ছাতা ধরে দাঁড়িয়ে থাকতাম।</p>
<p><a class="bk" id="bk৩৮"></a>সপ্তাহকাল পর নিরোধসমাপত্তি হতে জাগ্রত হলে আমি তাকে দু-হাতে ধরে ফুলের ছাতা দান করেছিলাম। পদুমুত্তর মহামুনি ভগবান তা সাদরে গ্রহণ করেছিলেন।</p>
<p><a class="bk" id="bk৩৯"></a>চক্ষুষ্মান পদুমুত্তর বুদ্ধ যখন অনুমোদন করছিলেন তখন সকল দেবতারা ভীষণ খুশি হয়ে সেখানে উপস্থিত হয়েছিলেন এবং সাধুবাদ দিয়েছিলেন।</p>
<p><a class="bk" id="bk৪০"></a>এভাবে সাধুবাদ দেওয়ার পর দেবতারা নরোত্তম বুদ্ধের কাছে গেলেন এবং তার মাথার ওপর আকাশে পদ্মফুলের উত্তম বিশাল ছাতা ধরে থাকলেন।</p>
<p><a class="bk" id="bk৪১"></a>তখন পদুমুত্তর বুদ্ধ দেবতাগণকে উদ্দেশ করে বললেন, যেই তাপস শতপত্রবিশিষ্ট বিশাল ছাতা আমাকে দান করেছে, আমি এখন তার গুণকীর্তন করব। তোমরা মনোযোগ দিয়ে শোন।</p>
<p><a class="bk" id="bk৪২"></a>সে পঁচিশ কল্প পর্যন্ত দেবলোকে রাজত্ব করবে এবং পৃথিবীতে চৌত্রিশবার রাজচক্রবর্তী হবে।</p>
<p><a class="bk" id="bk৪৩"></a>সে দেবলোকে অথবা মনুষ্যলোকে যেখানেই জন্মগ্রহণ করুক না কেন, সেখানে তার মাথার ওপর শূন্যে পদ্মফুলের ছাতা ঝুলে থাকবে।</p>
<p><a class="bk" id="bk৪৪"></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে আবির্ভূত হবেন।</p>
<p><a class="bk" id="bk৪৫"></a>তিনি ধর্ম প্রচার করলে পরে সে মনুষ্যজন্ম লাভ করবে এবং তার শাসনে সে মনোময় কায়ধারীদের মধ্যে শ্রেষ্ঠত্ব লাভ করবে।</p>
<p><a class="bk" id="bk৪৬"></a>তারা মহাপন্থক ও চুলপন্থক নামে দুই ভাই জন্মগ্রহণ করবে এবং সত্যধর্ম উপলব্ধি করে বুদ্ধের শাসনকে উজ্জ্বল করবে।</p>
<p>[তারপর নিজের সম্পর্কে চুলপন্থক স্থবির বললেন]</p>
<p><a class="bk" id="bk৪৭"></a>আমি জন্মের পর আঠারো বৎসরে পা রাখলে গৃহত্যাগ করে অনাগারিক প্রব্রজ্যা গ্রহণ করেছিলাম। শাক্যপুত্র বুদ্ধের শাসনে প্রথমে বিশেষ কিছুই আমি লাভ করতে পারিনি।</p>
<p><a class="bk" id="bk৪৮"></a>আমি ছিলাম মোটাবুদ্ধির মানুষ। পৃথকজন থাকাকালে আমার স্মৃতিশক্তি অতীব দুর্বল ছিল। তাই আমার বড়ভাই আমাকে ‘যাও, ঘরে চলে যাও’ বলে আমাকে তাড়িয়ে দিলেন।</p>
<p><a class="bk" id="bk৪৯"></a>আমি আমার বড়ভাইয়ের দ্বারা বহিষ্কৃত হয়ে সংঘারামের গেইটের কাছে বুদ্ধের শাসনে প্রব্রজ্যা ত্যাগ না করার ইচ্ছায় ভীষণ দুঃখিত মনে দাঁড়িয়ে ছিলাম।</p>
<p><a class="bk" id="bk৫০"></a>ভগবান সেখানে আসলেন। পরম আদরে আমার মাথায় হাত বুলিয়ে দিলেন এবং বাহুতে ধরে আমাকে সংঘারামের ভিতরে প্রবেশ করালেন।</p>
<p><a class="bk" id="bk৫১"></a>শাস্তা আমার প্রতি অশেষ দয়াবশত ঋদ্ধিনির্মিত পা মোছার একখানি কাপড় দিলেন এবং বললেন, এই কাপড়টি ধরে ‘রজঃহরণ, রজঃহরণ’ বলে চিত্তে সম্যকরূপে ধারণ কর।</p>
<p><a class="bk" id="bk৫২"></a>আমি ভগবান প্রদত্ত এক টুকরা সাদা কাপড়টি হাতে নিয়ে সেখানেই ‘রজঃহরণ, রজঃহরণ’ জপতে লাগলাম। তাতেই আমার চিত্ত সর্বাসব হতে মুক্ত হলো এবং আমি অর্হত্ত্ব লাভ করলাম।</p>
<p><a class="bk" id="bk৫৩"></a>আমি বহু জন্ম ধরে মনোময় কায়ধারী হবার পারমী পূরণ করেছিলাম। আমি এখন সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class="bk" id="bk৫৪"></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান চুলপন্থক স্থবির এই গাথাগুলো ভাষণ করেছিলেন।</p>
<p class="endsutta">[চুলপন্থক স্থবির অপদান চতুর্থ সমাপ্ত]</p>
<footer class="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class="publication-date">2014</span>.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
