<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap18' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>২. সিংহাসনীয় বর্গ</li>
</ul>
<h1>৬. রাহুল স্থবির অপদান</h1>
</header>
<p><a class='bk' id='bk68'></a>লোকশ্রেষ্ঠ পদুমুত্তর ভগবানের সাততলাবিশিষ্ট বিশাল প্রাসাদে আমি একটি বিছানার চাঁদর দান করেছিলাম।</p>
<p><a class='bk' id='bk69'></a>দ্বিপদীদের মধ্যে ইন্দ্র, নরশ্রেষ্ঠ মহামুনি ভগবান হাজার ক্ষীণাসব অর্হৎ পরিবৃত হয়ে গন্ধকুঠিরে উপস্থিত হয়েছিলেন।</p>
<p><a class='bk' id='bk70'></a>গন্ধকুঠিরে অত্যুজ্জ্বল, দেবাতিদেব, নরশ্রেষ্ঠ বুদ্ধ ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk71'></a>যেই ব্যক্তি এই অত্যুজ্জ্বল বিছানার চাঁদর দান করেছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk72'></a>এই পুণ্যের ফলে সে তার মনমতো প্রিয় স্বর্ণময়, রৌপ্যময় ও বৈদূর্যময় প্রাসাদ লাভ করবে।</p>
<p><a class='bk' id='bk73'></a>সে দেবলোকে দেবেন্দ্র হয়ে চৌষট্টিবার রাজত্ব করবে এবং পৃথিবীতে হাজারবার রাজচক্রবর্তী হবে।</p>
<p><a class='bk' id='bk74'></a>আজ থেকে একুশ কল্প পরে সে চতুরন্ত বিজয়ী রাজচক্রবর্তী হবে।</p>
<p><a class='bk' id='bk75'></a>তার রেনুবতী নামক ইষ্টক-নির্মিত নগর থাকবে এবং সেটি হবে দৈর্ঘ্যে তিনশত যোজন ও প্রস্থে চার যোজন।</p>
<p><a class='bk' id='bk76'></a>বিশ্বকর্মা-নির্মিত সপ্তরত্ন-প্রতিমন্ডিত সুদর্শন নামক একটি প্রাসাদ থাকবে।</p>
<p><a class='bk' id='bk77'></a>দেবতাদের সুদর্শন নামক একটি জনকোলাহলমুক্ত নগর থাকবে। সেখানে বহু বিদ্যাধর বসবাস করবে।</p>
<p><a class='bk' id='bk78'></a>সূর্য উদিত হলেও সেই নগর চৌদিকে আলো ছড়াতে থাকবে এবং চারপাশের আট যোজন পর্যন্ত বিস্তৃত জায়গা নিত্য আলোকিত করে রাখবে।</p>
<p><a class='bk' id='bk79'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk80'></a>সে তখন তুষিত স্বর্গ হতে চ্যুত হয়ে পূর্বজন্মের পুণ্য-প্রভাবে গৌতম ভগবানের ঔরসজাত সন্তান হয়ে জন্মগ্রহণ করবে।</p>
<p><a class='bk' id='bk81'></a>তখন সে যদি গৃহে বাস করে তাহলে অবশ্যই রাজচক্রবর্তী হবে। তবে তার মনে গৃহবাসের প্রতি সামান্যতমও আসক্তি থাকবে না।</p>
<p><a class='bk' id='bk82'></a>সে গৃহত্যাগ করে অবশ্যই প্রব্রজ্যা গ্রহণ করবে এবং অসম্ভব সংযত ও বিনীত হবে। অতঃপর সে ‘রাহুল স্থবির’ নামে অর্হৎ হবে।</p>
<p><a class='bk' id='bk83'></a>কিকী পক্ষী যেমন তার ডিম রক্ষা করে, চামরী গাই গরু যেমন তার একমাত্র লেজ রক্ষা করে; ঠিক তদ্রূপ মহামুনি বুদ্ধও প্রাজ্ঞ ও শীলবান হয়ে আমাকে রক্ষা করেছেন।</p>
<p><a class='bk' id='bk84'></a>সেই কারণে আমি সত্যধর্ম জ্ঞাত হয়ে তাঁর শাসনে অবস্থান করছি এবং সর্বাসব ক্ষয় করে এখন আমি এখন সম্পূর্ণ অনাসক্ত হয়েই অবস্থান করছি।</p>
<p><a class='bk' id='bk85'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান রাহুল স্থবির এই গাথাগুলো ভাষণ করেছিলেন।</p>
<p class='endsutta'>[রাহুল স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
