<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap534' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>২. বক্কলি স্থবির অপদান</h1>
</header>
<p><a class='bk' id='bk28'></a> আজ থেকে লক্ষকল্প আগে পৃথিবীতে অনোম নামে অমিত পদুমুত্তর নায়ক বুদ্ধ উৎপন্ন হয়েছিলেন।</p>
<p><a class='bk' id='bk29'></a> তাঁর মুখ প্রস্ফুটিত পদ্মের মতো সুশ্রী আর দেহচ্ছবিও পদ্মতুল্য। তিনি পদ্মের ন্যায় পৃথিবীর সবকিছুতে অলিপ্ত থাকেন।</p>
<p><a class='bk' id='bk30'></a> তিনি বীর, শ্বেতপদ্মের পাতার মতো মনোজ্ঞ, কান্ত চক্ষুর অধিকারী ও পদ্মগন্ধী। তাই তিনি পদুমুত্তর।</p>
<p><a class='bk' id='bk31'></a> তিনি ত্রিলোকশ্রেষ্ঠ, চক্ষুহীন অন্ধ সত্ত্বগণের চক্ষুসদৃশ, শান্তস্বভাবী, অনন্ত গুণের আধার ও করুণার সাগর।</p>
<p><a class='bk' id='bk32'></a> সেই মহাবীর পদুমুত্তর বুদ্ধ ব্রহ্মা, অসুর ও দেবতাদের দ্বারা পূজিত। সদেবমনুষ্যাকীর্ণ হয়ে জনমধ্যে তিনিই জিনোত্তম।</p>
<p><a class='bk' id='bk33'></a> তিনি সুগন্ধযুক্ত বদনে ও কোকিলের মতো মধুর কণ্ঠে সকল পরিষদকে আনন্দ দান করেন। একদিন তিনি তাঁর এক ভিক্ষুকে এই বলে প্রশংসা করছিলেন :</p>
<p><a class='bk' id='bk34'></a> আমার শাসনে এই বক্কলি ভিক্ষুর মতো অন্য একজনও নেই, যিনি শ্রদ্ধাশীল, সুমতিপরায়ণ ও নিয়ত আমার দর্শনকামী।</p>
<p><a class='bk' id='bk35'></a> তখন আমি হংসবতী নগরে এক ব্রাহ্মণের ঘরে জন্মেছিলাম। পদুমুত্তর ভগবানের মুখে সেই কথা শুনে আমিও মনে মনে তার মতো হবার ইচ্ছা পোষণ করেছিলাম।</p>
<p><a class='bk' id='bk36'></a> তখন আমি সেই বিমল তথাগতকে সশিষ্যে নিমন্ত্রণ করে সাত দিন পর্যন্ত ভোজন করিয়ে তাঁদের সকলকে একটি করে বস্ত্র দান করেছিলাম।</p>
<p><a class='bk' id='bk37'></a> আমি অনন্ত গুণের সাগর বুদ্ধকে নতশিরে বন্দনা নিবেদন করে প্রীতিপূর্ণ মন নিয়ে এই কথা নিবেদন করেছিলাম :</p>
<p><a class='bk' id='bk38'></a> ভন্তে ভগবান, আপনি যেই ভিক্ষুকে শ্রদ্ধাশীল ভিক্ষুদের মধ্যে শ্রেষ্ঠ বলে প্রশংসা করেছেন, আমিও তাঁর মতো হতে চাই।</p>
<p><a class='bk' id='bk39'></a> এভাবে প্রার্থনা জানালে অনাবরণ-দর্শন মহামুনি, মহাবীর বুদ্ধ পরিষদের মধ্যে এই কথা বলেছিলেন :</p>
<p><a class='bk' id='bk40'></a> দেখো মসৃণ সুবর্ণবস্ত্র পরিহিত, গায়ে সুবর্ণ কোমরবন্ধ পরিহিত ও জনগণের মনোহরণকারী এই মানবকে দেখো।</p>
<p><a class='bk' id='bk41'></a> এই ব্যাক্তিই ভবিষ্যতে মহর্ষি গৌতম ভগবানের শাসনে শ্রদ্ধাশীল শ্রাবকদের মধ্যে শ্রেষ্ঠস্থান লাভ করবে।</p>
<p><a class='bk' id='bk42'></a> সে দেবলোকে অথবা মনুষ্যলোকে সর্বসন্তাপ বর্জিত হয়ে ও সকল প্রকার ভোগসম্পত্তির অধিকারী হয়ে সুখে জন্মসঞ্চরণ করবে।</p>
<p><a class='bk' id='bk43'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk44'></a> সে তাঁর শাসনে ধর্মৌরসজাত উত্তরাধিকারী হয়ে বক্কলি নামে শাস্তাশ্রাবক হবে।</p>
<p><a class='bk' id='bk45'></a> সেই কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস স্বর্গে জন্মেছিলাম।</p>
<p><a class='bk' id='bk46'></a> সর্বত্রই সুখী হয়ে ভবভবান্তরে জন্মপরিভ্রমণ করতে করতে আমি শ্রাবস্তীর এক জনৈক পরিবারে জন্মগ্রহণ করেছিলাম।</p>
<p><a class='bk' id='bk47'></a> আমার হস্তপদ ছিল নবনীত ও অশোক বৃক্ষের পত্রপল্লবের মতো মৃদু ও কোমল। তখন মন্দভাবে উত্থানশায়ী আমাকে এক পিশাচী ও এক যক্ষিনী ভয় দেখাত।</p>
<p><a class='bk' id='bk48'></a> ভয়ে আমার মাতাপিতা তখন আমাকে মহর্ষি সম্যকসম্বুদ্ধের পদমূলে শুইয়ে রেখে বললেন, হে নাথ, এই শিশুটিকে আপনার কাছে দান করছি। হে নায়ক, আপনি তাকে আশ্রয় দান করুন।</p>
<p><a class='bk' id='bk49'></a> তখন ভীতুদের পরম আশ্রয় মহামুনি বুদ্ধ তাঁর চক্রাঙ্কিত মৃদু কোমল হাত দিয়ে আমাকে গ্রহণ করলেন।</p>
<p><a class='bk' id='bk50'></a> তখন আমি সর্বপ্রকার বৈরীমুক্ত ভগবানের দ্বারা সুরক্ষিত হয়ে সুখে বেড়ে উঠছিলাম।</p>
<p><a class='bk' id='bk51'></a> আমি সুগতকে ছাড়া মোটেই থাকতে পারতাম না। ভীষণ উৎকণ্ঠিত হতাম। আমি জন্মের মাত্র সাত বৎসর বয়সে অনাগারিক প্রব্রজ্যা গ্রহণ করেছি।</p>
<p><a class='bk' id='bk52'></a> আমি সর্ববিধ পারমীসম্ভার পরিপূর্ণ, নীলাক্ষিবিশিষ্ট, শ্রেষ্ঠ রূপ-লাবণ্যময়, সর্ববিধ শুভাকীর্ণ বুদ্ধকে অতৃপ্ত নয়নে দেখে দেখে বসবাস করতাম।</p>
<p><a class='bk' id='bk53'></a> বুদ্ধের রপ-লাবণ্যের প্রতি আমার গভীর রতির কথা অবগত হয়ে তিনি তখন আমাকে এই বলে উপদেশ দিলেন : ‘যথেষ্ট হয়েছে, বক্কলি, মূর্খজন-নন্দিত এই রূপের প্রতি রমিত হয়ে তোমার লাভ কী?’</p>
<p><a class='bk' id='bk54'></a> যে সদ্ধর্মকে দেখে সে আমাকে দেখে, সে পণ্ডিত। আর যে সদ্ধর্মকে দেখে না সে আমাকে দেখেও দেখে না।</p>
<p><a class='bk' id='bk55'></a> এই দেহের উপদ্রবের কোনো শেষ নেই। এই দেহ বিষবৃক্ষতুল্য, সকল প্রকার রোগের আবাসভূমি ও কেবল দুঃখের পুঞ্জ।</p>
<p><a class='bk' id='bk56'></a> তাই রূপের প্রতি বিরাগী হও। পঞ্চস্কন্ধের উদয়-ব্যয় দেখ। উপক্লেশগুলোকে চেয়ে দেখ। তবেই সুখে অবস্থান করতে পারবে।</p>
<p><a class='bk' id='bk57'></a> এভাবে পরম হিতৈষী লোকনায়ক বুদ্ধকর্তৃক অনুশাসিত হয়ে আমি গৃধ্রকূট পর্বতে উঠে এক গিরিকন্দরে ধ্যানে রত হয়েছি।</p>
<p><a class='bk' id='bk58'></a> আমি যখন পর্বতের পাদদেশে অবস্থান করছি, তখন মহামুনি আমাকে আশ্বস্ত করলেন। তিনি ‘বক্কলি’ বলে আমাকে ডাক দিলেন। তাঁর সেই ডাক শুনে আমি ভীষণ খুশি হয়েছিলাম।</p>
<p><a class='bk' id='bk59'></a> আমি বহুশত পুরুষ-পরিবেষ্টিত শৈলপ্রপাতের দিকে ধাবিত হয়েছিলাম। কিন্তু তখন আমি বুদ্ধের প্রভাবে সুখে ভূমিতে প্রতিষ্ঠিত ছিলাম।</p>
<p><a class='bk' id='bk60'></a> পুনরায় তিনি আমাকে পঞ্চস্কন্ধের উদয়-ব্যয় ধর্মদেশনা করেছিলাম। আমি সেই উদয়-ব্যয় ধর্মজ্ঞাত হয়ে অর্হত্ত্ব লাভ করেছিলাম।</p>
<p><a class='bk' id='bk61'></a> একদিন বিশাল পরিষদের মধ্যে মহামতি বুদ্ধ আমাকে শ্রদ্ধাশীল ভিক্ষুদের মধ্যে শ্রেষ্ঠস্থানে প্রতিষ্ঠিত করেছিলেন।</p>
<p><a class='bk' id='bk62'></a> আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk63'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk64'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk65'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বক্কলি স্থবির এই গাথাগুলো ভাষণ করেছিলেন।</p>
<p class='endsutta'>[বক্কলি স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
