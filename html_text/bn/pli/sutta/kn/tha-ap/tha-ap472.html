<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap472' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৭. শালকুসুমিয় বর্গ</li>
</ul>
<h1>১০. নিমিত্ত ব্যাকরণিয় স্থবির অপদান</h1>
</header>
<p><a class='bk' id='bk59'></a> তখন আমি হিমালয় পর্বতে প্রবেশ করে মন্ত্র শিক্ষা দিতাম। চুয়ান্ন হাজার শিষ্য আমাকে সেবা করত।</p>
<p><a class='bk' id='bk60'></a> তারা সবাই সর্ববিধ বেদ অধিকার করে, ষড়াঙ্গ পারমী পূরণ করে ও স্ব স্ব বিদ্যার ওপর নির্ভর করে হিমালয়ে বসবাস করত।</p>
<p><a class='bk' id='bk61'></a> মহাযশস্বী দেবপুত্র তুষিত স্বর্গ হতে চ্যুত হয়ে মাতৃগর্ভে প্রতিসন্ধি গ্রহণ করেছেন, এই বোধ আমার আপনাতেই জাগ্রত হয়েছিল।</p>
<p><a class='bk' id='bk62'></a> সম্বুদ্ধ জগতে জন্ম নেওয়ার সময় দশ হাজার চক্রবাল কম্পিত হয়েছিল। লোকনায়ক উৎপন্ন হওয়ার সময় অন্ধব্যক্তিরা চক্ষু লাভ করেছিল।</p>
<p><a class='bk' id='bk63'></a> এই পৃথিবী সর্বাকারে প্রকম্পিত হওয়ায় ও ব্রহ্মানির্ঘোষ শব্দ শুনে বহু মানুষ উদ্বিগ্ন হয়েছিল।</p>
<p><a class='bk' id='bk64'></a> তারা সকলে মিলে আমার কাছে এসেছিল। তারা আমাকে প্রশ্ন করেছিল, এই পৃথিবী প্রকম্পিত হওয়ার কারণ কী হতে পারে?</p>
<p><a class='bk' id='bk65'></a> তখন আমি তাদের বলেছিলাম, কেঁদো না। ভয়ের কোনো কারণ নেই। সবাই এই ভেবে আশ্বস্ত হও যে, সামনে শুভ কিছু হতে যাচ্ছে।</p>
<p><a class='bk' id='bk66'></a> আটটি কারণে এই পৃথিবী প্রকম্পিত হয় এবং ঠিক একই কারণে নিমিত্ত ও বিপুল জ্যোতি দেখা যায়।</p>
<p><a class='bk' id='bk67'></a> এই বিষয়ে আমার কোনো সন্দেহ নেই, জগতে চক্ষুষ্মান বুদ্ধশ্রেষ্ঠ জন্ম নেবেন। জনতার উদ্দেশে পঞ্চশীল দেশনা করবেন।</p>
<p><a class='bk' id='bk68'></a> দুর্লভ বুদ্ধের উৎপত্তি ও পঞ্চশীলের কথা শুনে তাদের মনের সমস্ত উদ্বেগ-উৎকণ্ঠা দূর হয়েছিল এবং তারা অতীব খুশি হয়েছিল।</p>
<p><a class='bk' id='bk69'></a> আজ থেকে বিরানব্বই কল্প আগে আমি যেই নিমিত্ত বা কারণ ব্যাখা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার কারণ ব্যাখ্যা করারই ফল।</p>
<p><a class='bk' id='bk70'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk71'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk72'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান নিমিত্ত ব্যাকরণিয় স্থবির এই গাথাগুলো ভাষণ করেছিলেন।</p>
<p class='endsutta'>[নিমিত্ত ব্যাকরণিয় স্থবির অপদান দশম সমাপ্ত]</p>
<p class='endsection'>[শালকুসুমিয় বর্গ সাতচল্লিশতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
