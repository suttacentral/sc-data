<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap341' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৪. গন্ধোদক বর্গ</li>
</ul>
<h1>৯. ধর্মশ্রবণীয় স্থবির অপদান</h1>
</header>
<p><a class='bk' id='bk111'></a>সর্বধর্মে পারদর্শী জিন পদুমুত্তর বুদ্ধ চতুরার্যসত্য দেশনা দিয়ে বহু মানুষকে মুক্ত করেছিলেন।</p>
<p><a class='bk' id='bk112'></a>তখন আমি একজন বিখ্যাত জটিল সন্ন্যাসী। একদিন আমি বল্কলবস্ত্র ধুনতে ধুনতে আকাশ দিয়ে যাচ্ছিলাম।</p>
<p><a class='bk' id='bk113'></a>যেতে যেতে বুদ্ধশ্রেষ্ঠের ঠিক উপরে যাওয়ার সঙ্গে সঙ্গে আমি আর যেতে পারছিলাম না। শেলবিদ্ধ পাখির ন্যায় আর যেতে পারছিলাম না।</p>
<p><a class='bk' id='bk114'></a>ভাবছিলাম, অতীতে আমার চলার পথে এমনটি তো কখনো হয়নি! জলে ডুব দিয়ে চলার মতো করেই আমি আকাশপথ দিয়ে চলাচল করি।</p>
<p><a class='bk' id='bk115'></a>কোনো এক মহৎ মানুষ হয়তো নিচে বসে থাকতে পারেন। খুঁজে দেখলে সবচেয়ে ভালো হয়। তাতে ইহার কারণটি জানা যাবে।</p>
<p><a class='bk' id='bk116'></a>আকাশ থেকে নামার সময় আমি শাস্তার শব্দ শুনতে পেয়েছিলাম। তখন তিনি অনিত্য বিষয়ে দেশনা করছিলেন। আমি মাটিতে নেমে তাঁর কাছ থেকে সেটি শিখে নিয়েছিলাম।</p>
<p><a class='bk' id='bk117'></a>তাঁর কাছ থেকে অনিত্যসংজ্ঞা লাভের পর আমি আমার আশ্রমে চলে গিয়েছিলাম এবং যথা আয়ুষ্কাল বেঁচে থেকে সেখানেই মৃত্যুবরণ করেছিলাম।</p>
<p><a class='bk' id='bk118'></a>আমি এই শেষ জন্মেও সেই ধর্মশ্রবণের কথা স্মরণ করেছিলাম। পূর্বকৃত পুণ্য-প্রভাবে আমি তাবতিংস স্বর্গে জন্মেছিলাম।</p>
<p><a class='bk' id='bk119'></a>ত্রিশ হাজার কল্প আমি দেবলোকে রমিত হয়েছিলাম এবং একান্নবার দেবরাজত্ব করেছিলাম।</p>
<p><a class='bk' id='bk120'></a>একাত্তরবার আমি চক্রবর্তী রাজা হয়েছিলাম এবং অসংখ্যবার প্রাদেসিক রাজা হয়েছিলাম।</p>
<p><a class='bk' id='bk121'></a>পিতৃগৃহে বসে এক ভাবিতেন্দ্রিয় শ্রমণ গাথাযোগে দেশনা করার সময় অনিত্য সম্পর্কে বলেছিলেন।</p>
<p><a class='bk' id='bk122'></a>ভবভবান্তরে জন্মপরিভ্রমণকালে আমি সেই লব্ধসংজ্ঞা অনুস্মরণ করতাম। কিন্তু শেষ পর্যন্ত অচ্যুতপদ নির্বাণ লাভ করিনি।</p>
<p><a class='bk' id='bk123'></a>সকল সংস্কার অনিত্য, উৎপত্তি ও বিলয়ধর্মী, উৎপন্ন হওয়ার পরক্ষণেই নিরুদ্ধ হয়। সেগুলোর অনবশেষ উপশমই সুখ।</p>
<p><a class='bk' id='bk124'></a>এই গাথা শুনে আমি আমার পূর্বকৃত কর্ম স্মরণ করেছিলাম। তারপর একাসনে বসেই আমি অর্হত্ত্ব লাভ করেছিলাম।</p>
<p><a class='bk' id='bk125'></a>আমি মাত্র সাত বৎসর বয়সে অর্হত্ত্ব লাভ করেছিলাম। চক্ষুষ্মান বুদ্ধ আমার গুণ অবগত হয়ে আমাকে উপসম্পদা দিয়েছিলেন।</p>
<p><a class='bk' id='bk126'></a>বালক বয়সেই আমি আমার সমস্ত করণীয় সম্পন্ন করেছি। শাক্যপুত্রের শাসনে এখন আমার করণীয় কী-ই বা আছে!</p>
<p><a class='bk' id='bk127'></a>আজ থেকে লক্ষকল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার সদ্ধর্ম শ্রবণেরই ফল।</p>
<p><a class='bk' id='bk128'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ধর্মশ্রবণীয় স্থবির এই গাথাগুলো ভাষণ করেছিলেন।</p>
<p class='endsutta'>[ধর্মশ্রবণীয় স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
