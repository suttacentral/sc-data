<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap399' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>৭. গিরিমানন্দ স্থবির অপদান</h1>
</header>
<p><a class='bk' id='bk419'></a>আমার ভার্যা কালগত হয়েছিল। আমার পুত্রকে শ্মশানে নেওয়া হয়েছিল। মৃত মা-বাবা ও ভাই সবাইকে একই চিতায় পোড়ানো হচ্ছিল।</p>
<p><a class='bk' id='bk420'></a>সেই শোকে শোকাভিভূত হয়ে আমি একেবারে শীর্ণকায় ও ফিকে হয়ে গিয়েছিলাম। সেই শোক সহ্য করতে না পেরে আমার চিত্ত বিক্ষিপ্ত হয়েছিল।</p>
<p><a class='bk' id='bk421'></a>শোকশল্যে বিদ্ধ হয়ে আমি গভীর বনে চলে গিয়েছিলাম। সেখানে স্বয়ং-পতিত ফলমূল খেয়েই আমি বৃক্ষমূলে বসবাস করছিলাম।</p>
<p><a class='bk' id='bk422'></a>সেই সময় দুঃখের অন্তসাধনকারী জিন সুমেধ সম্বুদ্ধ আমাকে উদ্ধার করার মানসে আমার কাছে এসেছিলেন।</p>
<p><a class='bk' id='bk423'></a>আমি মহর্ষি সুমেধ ভগবানের পায়ের আওয়াজ শুনে মাথা তুলে মহামুনিকে দেখেছিলাম।</p>
<p><a class='bk' id='bk424'></a>মহাবীর বুদ্ধকে দেখে আমার মনে পরম প্রীতি উৎপন্ন হয়েছিল। আমি একাগ্রমনে মুগ্ধ হয়ে লোকনায়ক বুদ্ধকে দেখছিলাম।</p>
<p><a class='bk' id='bk425'></a>হঠাৎ সেই মুগ্ধতার ঘোর কাটিয়ে ওঠার পর আমি তাকে একটি তৃণমাদুর বিছিয়ে দিয়েছিলাম। চক্ষুষ্মান ভগবান আমার প্রতি অশেষ অনুকম্পাবশে সেখানে বসেছিলেন।</p>
<p><a class='bk' id='bk426'></a>লোকনায়ক সুমেধ ভগবান বুদ্ধ সেখানে বসার পর আমার শোকশল্য দূরীভূত করার জন্যে আমাকে ধর্মকথা বলেছিলেন।</p>
<p><a class='bk' id='bk427'></a>তারা বিনা আহবানে এখানে এসেছে। আবার না জানিয়েই তারা এখান থেকে চলে গিয়েছে। তারা যেভাবেই এসেছে, ঠিক সেভাবেই চলে গিয়েছে। এতে শোক করার কী আছে?</p>
<p><a class='bk' id='bk428'></a>প্রবল বেগে বারিবর্ষণ হলে পথিকেরা যেমন নিজেদের জিনিসপত্রসহ বৃষ্টি থেকে বাঁচার জন্য কোনো আচ্ছাদনীর আশ্রয় নেয়।</p>
<p><a class='bk' id='bk429'></a>কিন্তু বৃষ্টি যখন থেমে যায় তখন তারা আবার গন্তব্যে যাত্রা করে। অনুরূপভাবে তোমার মাতাপিতাও স্বীয় গন্তব্যে যাত্রা করেছে মাত্র। এতে শোক করার কী আছে?</p>
<p><a class='bk' id='bk430'></a>অভ্যাগত অতিথিরা যেমন ভোজন শেষে চলে যায়, অনুরূপভাবে তোমার মাতাপিতাও চলে গিয়েছে। এতে পরিদেবন তথা শোক করার কী আছে?</p>
<p><a class='bk' id='bk431'></a>সাপ যেমন পুরাতন জীর্ণ খোলস ত্যাগ করে নতুন খোলস ধারণ করে, অনুরূপভাবে তোমার মাতাপিতাও ইহজীবনে জীর্ণ পুরাতন খোলস ত্যাগ করে নতুন খোলস ধারণ করেছে।</p>
<p><a class='bk' id='bk432'></a>বুদ্ধের দেশিত ধর্মকথা সম্যক উপলব্ধি করে আমি সম্পূর্ণ শোক-শল্যমুক্ত হয়েছিলাম। তখন প্রীতিপূর্ণ মন নিয়ে আমি বুদ্ধশ্রেষ্ঠকে বন্দনা করেছিলাম।</p>
<p><a class='bk' id='bk433'></a>মহানাগ লোকনায়ক সুমেধ বুদ্ধকে বন্দনা করে আমি দিব্যগন্ধযুক্ত গিরিমঞ্জরি দিয়ে পূজা করেছিলাম।</p>
<p><a class='bk' id='bk434'></a>সম্বুদ্ধকে পূজা করার পর আমি নতশিরে দুহাত জোড় করে বুদ্ধের শ্রেষ্ঠ গুণগুলো স্মরণ করে লোকনায়ক বুদ্ধের ভূয়সী প্রশংসা করেছিলাম।</p>
<p><a class='bk' id='bk435'></a>হে মহাবীর সর্বজ্ঞ লোকনায়ক, আপনি নিজে সংসারস্রোত উত্তীর্ণ হয়েছেন। হে মহামুনি, এখন আপনি আপনার অর্জিত জ্ঞানে সকল সত্ত্বগণকে উদ্ধার করুন।</p>
<p><a class='bk' id='bk436'></a>হে মহামুনি, আপনি আমাদের সমস্ত সন্দেহ দূর করুন। হে চক্ষুষ্মান, আপনি আপনার অর্জিত জ্ঞানে আমাকে সম্যক মার্গ দেখিয়ে দিন।</p>
<p><a class='bk' id='bk437'></a>সেই মুহূর্তে বশীপ্রাপ্ত, ষড়ভিজ্ঞা, মহাঋদ্ধিমান, অন্তরীক্ষচর, ধীর অর্হৎগণ বুদ্ধকে পরিবেষ্টিত করেছিলেন।</p>
<p><a class='bk' id='bk438'></a>আপনার শৈক্ষ্য, মার্গলাভে প্রতিপন্ন ও ফললাভী শ্রাবকগণ আছেন। তারা আপনার চারপাশে স্বচ্ছ সরোবরে পদ্মফুল ফোটার ন্যায় প্রস্ফুটিত হচ্ছেন।</p>
<p><a class='bk' id='bk439'></a>মহাসমুদ্র যেমন সপ্রতিভ, অতুলনীয় ও অনতিক্রম্য, অনুরূপভাবে হে চক্ষুষ্মান, আপনার জ্ঞানসাগরও অনন্ত, অপ্রমেয়।</p>
<p><a class='bk' id='bk440'></a>আমি লোকজিন, চক্ষুষ্মান, মহাযশস্বী বুদ্ধকে বন্দনা করার পর বিভিন্ন দিক নমস্যমান হয়েই চলে গিয়েছিলাম।</p>
<p><a class='bk' id='bk441'></a>তারপর সজ্ঞানে দেবলোক হতে চ্যুত হয়ে ভবভবান্তরে ঘুরতে ঘুরতে মাতৃগর্ভে প্রতিসন্ধি গ্রহণ করেছিলাম।</p>
<p><a class='bk' id='bk442'></a>ক্রমে আমি গৃহত্যাগ করে অনাগারিক প্রব্রজ্যা গ্রহণ করেছিলাম এবং আরব্ধবীর্য, সপ্রাজ্ঞ, ধ্যানী ও নির্জনবিহারী হয়েছিলাম।</p>
<p><a class='bk' id='bk443'></a>ভাবনায় নিয়োজিত হয়ে আমি মহামুনিকে পরিতুষ্ট করেছি এবং এখন আমি সব সময় মেঘমুক্ত চন্দ্রের ন্যায় বিচরণ করছি।</p>
<p><a class='bk' id='bk444'></a>এখন আমি বিবেকযুক্ত, উপশান্ত ও নিরুপধি হয়ে এবং সর্বাসব অভিজ্ঞা দ্বারা জ্ঞাত হয়ে সম্পূর্ণ অনাসক্ত হয়েই অবস্থান করছি।</p>
<p><a class='bk' id='bk445'></a>আজ থেকে ত্রিশ হাজার কল্প আগে আমি বুদ্ধকে পূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk446'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk447'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk448'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান গিরিমানন্দ স্থবির এই গাথাগুলো ভাষণ করেছিলেন।</p>
<p class='endsutta'>[গিরিমানন্দ স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
