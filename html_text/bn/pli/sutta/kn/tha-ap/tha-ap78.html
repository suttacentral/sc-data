<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap78' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৮. নাগসমাল বর্গ</li>
</ul>
<h1>৬. তৃণসন্থারদায়ক অপদান</h1>
</header>
<p><a class='bk' id='bk22'></a>হিমালয়ের অনতিদূরে একটি বিশাল সরোবর ছিল। সেটি ছিল ছায়া সুনিবিড় ও নানা পাকপাখালির কূজনে সদা মুখরিত।</p>
<p><a class='bk' id='bk23'></a>আমি সেই সরোবরে স্নান করে ও সেখান থেকে জল পান করে তারই অদূরে অবস্থান করি। একদিন আমি আকাশপথে গমনরত শ্রমণশ্রেষ্ঠ তিষ্য ভগবানকে দেখতে পেয়েছিলাম।</p>
<p><a class='bk' id='bk24'></a>আমার সংকল্পের কথা জ্ঞাত হয়ে অনুত্তর শাস্তা তিষ্য ভগবান মুহূর্তের মধ্যেই আকাশ হতে নেমে এসে ভূমিতে দাঁড়িয়েছিলেন।</p>
<p><a class='bk' id='bk25'></a>তারপর আমি তৃণগুচ্ছ নিয়ে বসার আসন পেতে দিয়েছিলাম। লোকনায়ক তিষ্য ভগবান তাতে বসেছিলেন।</p>
<p><a class='bk' id='bk26'></a>আমি অতীব প্রসন্নমনে লোকনায়ক বুদ্ধকে বন্দনা করেছিলাম এবং মহামুনি ভগবানের কথা চিন্তা করতে করতে কুটিরের বিপরীত দিকে চলে গিয়েছিলাম।</p>
<p><a class='bk' id='bk27'></a>সেই চিত্ত-প্রসন্নতার কারণে আমি দেবলোকে উৎপন্ন হয়েছিলাম এবং সেই থেকে কখনো আমাকে দুর্গতিতে পড়তে হয়নি। এটি আমার তৃণমাদুর দানেরই ফল।</p>
<p><a class='bk' id='bk28'></a>আজ থেকে দুই কল্প আগে আমি মিগসম্মত নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk29'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান তৃণসন্থারদায়ক স্থবির এই গাথাগুলো ভাষণ করেছিলেন।</p>
<p class='endsutta'>[তৃণসন্থারদায়ক স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
