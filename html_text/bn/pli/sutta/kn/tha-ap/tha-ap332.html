<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap332' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৩. উমাপুষ্পিয় বর্গ</li>
</ul>
<h1>১০. সপরিবার ছত্রদায়ক স্থবির অপদান</h1>
</header>
<p><a class='bk' id='bk82'></a>পরম পূজনীয় লোকবিদ পদুমুত্তর বুদ্ধ আকাশ থেকে বৃষ্টি পড়ার মতো করে ধর্মবৃষ্টি বর্ষণ করছিলেন।</p>
<p><a class='bk' id='bk83'></a>একদিন আমি সম্বুদ্ধকে অমৃতপদ নির্বাণ দেশনা করতে দেখেছিলাম এবং নিজের চিত্তকে প্রসন্নতায় ভরে তুলে আপন ঘরে চলে গিয়েছিলেন।</p>
<p><a class='bk' id='bk84'></a>আমি একটি অলংকৃত ছাতা হাতে নিয়ে নরোত্তম বুদ্ধের কাছে গিয়েছিলাম এবং অতীব খুশি মনে আমি তা আকাশে ছুঁড়ে মেরেছিলাম।</p>
<p><a class='bk' id='bk85'></a>সুসজ্জিত যানের মতো ও শান্ত-দান্ত উত্তম শ্রাবকের মতো সেটি সম্বুদ্ধের কাছে গিয়ে মাথার ওপর স্থিত হয়েছিল।</p>
<p><a class='bk' id='bk86'></a>তারপর পরম অনুকম্পাপরায়ণ, মহাকারুণিক, লোকাগ্রনায়ক বুদ্ধ ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk87'></a>যে ব্যক্তি এই অলংকৃত ও অতীব মনোরম ছাতাটি দান দিয়েছে, চিত্ত-প্রসন্নতার কারণে সে কখনো অপায় দুর্গতিতে জন্ম নেবে না।</p>
<p><a class='bk' id='bk88'></a>সে সাতবার দেবলোকে দেবরাজত্ব করবে এবং বত্রিশবার চক্রবর্তী রাজা হবে।</p>
<p><a class='bk' id='bk89'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্ম নেবেন।</p>
<p><a class='bk' id='bk90'></a>তাঁর প্রচারিত ধর্মের ধর্মৌরসজাত উত্তরাধিকারী হবে। পরিশেষে সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk91'></a>বুদ্ধের শ্রীমুখনিঃসৃত বাক্য শুনে আমি অতীব প্রসন্নমনে আরও বেশি আনন্দিত হয়েছিলাম।</p>
<p><a class='bk' id='bk92'></a>মনুষ্যজন্ম ত্যাগ করে আমি দেবলোকে জন্মেছিলাম এবং তখন অত্যন্ত মনোরম এক বিমান উৎপন্ন হয়েছিল।</p>
<p><a class='bk' id='bk93'></a>আমি যখন বিমান হতে বের হতাম তখন আমার মাথার ওপর শ্বেতচ্ছত্র ধারণ করা হতো। ঠিক তখনি আমি বুঝতে পেরেছিলাম যে, এটি আমার পূর্বকৃত পুণ্যকর্মেরই ফল।</p>
<p><a class='bk' id='bk94'></a>দেবলোক হতে চ্যুত হয়ে আমি মনুষ্যলোকে জন্মেছিলাম। আজ থেকে একশত সাত কল্প আগে আমি ছত্রিশবার চক্রবর্তী রাজা হয়েছিলাম।</p>
<p><a class='bk' id='bk95'></a>সেখান থেকে চ্যুত হয়ে আমি তাবতিংস দেবপুরে জন্মেছিলাম। এভাবে ক্রমান্বয়ে জন্মপরিভ্রমণ করে আমি আবার মনুষ্যলোকে জন্মেছিলাম।</p>
<p><a class='bk' id='bk96'></a>আমি যখন মাতৃগর্ভ হতে ভূমিষ্ঠ হয়েছিলাম তখন আমার ওপর শ্বেতচ্ছত্র ধারণ করা হয়েছিল। আমি মাত্র সাত বৎসর বয়সে অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk97-98'></a>আমি এক মন্ত্রধর সুনন্দ ব্রাহ্মণ ছিলাম। স্ফটিকের ছাতা হাতে নিয়ে শ্রাবকশ্রেষ্ঠ সারিপুত্র স্থবিরকে দান করেছিলাম। মহাবীর, মহাকথী সারিপুত্র স্থবির তার দান অনুমোদন করেছিলেন। আমি তাঁর অনুমোদনসূচক কথা শুনে পূর্বকৃত কর্মের কথা স্মরণ করেছিলাম।</p>
<p><a class='bk' id='bk99'></a>হাত জোড় করে আমি নিজের চিত্তকে প্রসন্নতায় ভরে তুলেছিলাম এবং আমার পূর্বকৃত কর্ম স্মরণ করে অর্হত্ত্ব লাভ করেছিলাম।</p>
<p><a class='bk' id='bk100'></a>আসন হতে উঠে আমি নতশিরে হাত জোড় করে সম্বুদ্ধকে অভিবাদন করে এই কথা বলেছিলাম।</p>
<p><a class='bk' id='bk101'></a>আজ থেকে লক্ষকল্প আগে পৃথিবীতে পরম পূজনীয় লোকবিদ অনুত্তর পদুমুত্তর বুদ্ধ উৎপন্ন হয়েছিলেন।</p>
<p><a class='bk' id='bk102'></a>আমি তাঁকে একটি সুসজ্জিত ও সমলংকৃত ছাতা দান করেছিলাম। স্বয়ম্ভূ অগ্রপুদ্গল পদুমুত্তর বুদ্ধ দুহাতে সেটি নিয়েছিলেন।</p>
<p><a class='bk' id='bk103'></a>অহো বুদ্ধ! অহো ধর্ম! অহো আমার শাস্তাসম্পদ! একটি মাত্র ছাতা দানের ফলেই আমি আর দুর্গতিতে জন্ম নিইনি।</p>
<p><a class='bk' id='bk104'></a>আমার সমস্ত ক্লেশ দগ্ধ হয়েছে, আমার সমস্ত জন্ম ক্ষয় হয়েছে। এখন আমি সর্বাসব ক্ষয় করে সম্পূর্ণ অনাসক্ত হয়েই অবস্থান করছি।</p>
<p><a class='bk' id='bk105'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সপরিবার ছত্রদায়ক স্থবির এই গাথাগুলো ভাষণ করেছিলেন।</p>
<p class='endsutta'>[সপরিবার ছত্রদায়ক স্থবির অপদান দশম সমাপ্ত]</p>
<p class='endsection'>[উমাপুষ্পিয় বর্গ ত্রিত্রিংশ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
