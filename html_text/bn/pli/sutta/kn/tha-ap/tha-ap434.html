
<!DOCTYPE html>
<html>
<head>
<meta charset="utf-8"/>
<meta author="Karunabangsha Bhikkhu">
<title></title>
</head>
<body>
<div id="text" lang="bn">
<section class="sutta" id="tha-ap434">
<article>
<div class="hgroup">
<p class="division">অপদান (প্রথম খণ্ড)</p>
<p class="division">৪৪. একবিহারী বর্গ</p>
<h1>২. একশঙ্খীয় স্থবির অপদান </h1>
</div>
<p><a class="bk" id="bk১৩"></a> বিপস্সী ভগবানের একটি মহাবোধিবৃক্ষ ছিল। বহু মানুষ তখন সমাগত হয়ে সেই উত্তম বোধিবৃক্ষকে পূজা করতেন। </p>
<p><a class="bk" id="bk১৪"></a> তখন আমি ভেবেছিলাম, ইনি নিশ্চয় হেলাফেলা করার মতো কিছু নন। ইনি নিশ্চিতভাবে বুদ্ধশ্রেষ্ঠই হবেন। শাস্তার ঈদৃশ বোধিবৃক্ষ অতীব পূজনীয়। </p>
<p><a class="bk" id="bk১৫"></a> তারপর থেকে আমি হাতে শঙ্খ নিয়ে প্রত্যহ বাজিয়ে বাজিয়ে বোধিবৃক্ষকে পূজা করেছিলাম এবং বন্দনা করেছিলাম। </p>
<p><a class="bk" id="bk১৬"></a> মৃত্যুর ঠিক পূর্বমুহূর্তে আমার কৃতকর্ম আমাকে দেবলোকে নিয়ে গিয়েছিল। আমার নিথর দেহ ভূলুন্ঠিত। আমি দেবলোকে রমিত হয়েছিলাম। </p>
<p><a class="bk" id="bk১৭"></a> প্রমোদ দানকারীরা ষাট হাজার তূর্য নিয়ে নিত্য বাজিয়ে বাজিয়ে আমাকে সেবা করত। এটি আমার বুদ্ধপূজা করারই ফল। </p>
<p><a class="bk" id="bk১৮"></a> আজ থেকে একাত্তর কল্প আগে আমি চতুরন্ত বিজয়ী, জম্বুদ্বীপের অধীশ্বর সুদর্শন রাজা হয়েছিলাম। </p>
<p><a class="bk" id="bk১৯"></a> তখন আমাকে শত শত তূর্য প্রতিনিয়ত পরিবেষ্টিত করে থাকত। এভাবেই আমি স্বকৃত কর্ম ভোগ করেছিলাম। এটি আমার সেবা করারই ফল। </p>
<p><a class="bk" id="bk২০"></a> দেবলোকে অথবা মনুষ্যলোকে আমি যেখানেই জন্মগ্রহণ করি না কেন, এমনকি মাতৃগর্ভে থাকাকালেও নিত্য ভেরি বাজানো হতো। </p>
<p><a class="bk" id="bk২১"></a> সম্বুদ্ধকে সেবা করার পর ও দেবমনুষ্য উভয় সম্পত্তি ভোগ করার পর আজ আমি পরম সুখ, অচলপদ, অমৃত নির্বাণ লাভ করেছি। </p>
<p><a class="bk" id="bk২২"></a> আজ থেকে একানব্বই কল্প আগে আমি যেই কর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজা করারই ফল। </p>
<p><a class="bk" id="bk২৩"></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি। </p>
<p><a class="bk" id="bk২৪"></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি। </p>
<p><a class="bk" id="bk২৫"></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি। </p>
<p>ঠিক এভাবেই আয়ুষ্মান একশঙ্খীয় স্থবির এই গাথাগুলো ভাষণ করেছিলেন। </p>
<p class="endsutta">[একশঙ্খীয় স্থবির অপদান দ্বিতীয় সমাপ্ত]</p>
</article>
<aside id="metaarea">
<p>Translated from the Pali by <span class="author">Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October 2014.</p>
<p>Prepared for SuttaCentral by <span class="editor">Ayya Kathrin Vimalañāṇī Bhikkhunī</span>.</p></aside>
</section>
</div>
</body>
</html>

