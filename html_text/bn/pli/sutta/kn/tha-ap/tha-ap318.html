<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap318' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩২. আরক্ষাদায়ক বর্গ</li>
</ul>
<h1>৬. আসন সন্থরিক স্থবির অপদান</h1>
</header>
<p><a class='bk' id='bk26'></a>সেই সময় লোকবন্ধু সিখী বুদ্ধের উদ্দেশে নির্মিত একটি উত্তম চৈত্য ছিল। আমি জনমানবহীন গভীর অরণ্যে অজ্ঞানান্ধ হয়ে মুক্তিমার্গ খুঁজছিলাম।</p>
<p><a class='bk' id='bk27'></a>গভীর অরণ্য হতে বের হয়ে আসার সময় আমি ভগবান বুদ্ধের সিংহাসনটি দেখেছিলাম। সঙ্গে সঙ্গে আমি পরিধেয় বস্ত্রকে একাংশ করে হাত জোড় করে বন্দনা নিবেদন করেছিলাম এবং লোকনায়ক বুদ্ধের ভূয়সী প্রশংসা করেছিলাম।</p>
<p><a class='bk' id='bk28'></a>বেশ বেলা পর্যন্ত লোকনায়ক বুদ্ধের ভূয়সী প্রশংসা করে আমি হৃষ্ট-তুষ্ট চিত্তে এই বাক্য উচ্চারণ করেছিলাম।</p>
<p><a class='bk' id='bk29'></a>হে পুরুষশ্রেষ্ঠ, আপনাকে নমস্কার। হে পুরুষোত্তম, আপনাকে নমস্কার। হে মহাবীর, আপনিই ত্রিলোকশ্রেষ্ঠ নরোত্তম সর্বজ্ঞ।</p>
<p><a class='bk' id='bk30'></a>এভাবে সিখী ভগবানের ভূয়সী প্রশংসা করার পর তাঁর আসনকে অভিবাদন করেছিলাম এবং উত্তরমুখী হয়ে চলে গিয়েছিলাম।</p>
<p><a class='bk' id='bk31'></a>আজ থেকে একত্রিশ কল্প আগে আমি বুদ্ধবরের যেই ভূয়সী প্রশংসা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ভূয়সী প্রশংসা করারই ফল।</p>
<p><a class='bk' id='bk32'></a>আজ থেকে সাতাশ কল্প আগে আমি সাতবার ‘অতুল’ নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk33'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান আসন সন্থরিক স্থবির এই গাথাগুলো ভাষণ করেছিলেন।</p>
<p class='endsutta'>[আসন সন্থরিক স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
