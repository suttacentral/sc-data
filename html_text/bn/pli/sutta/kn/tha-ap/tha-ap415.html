<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap415' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>৩. তৃণসূলকছাদনীয় স্থবির অপদান</h1>
</header>
<p><a class='bk' id='bk79'></a>সেই সময় জন্ম, জরা, মরণকে দেখে সংবেগপ্রাপ্ত হয়ে আমি একাকী গৃহত্যাগ করে অনাগারিক প্রব্রজ্যা গ্রহণ করেছিলাম।</p>
<p><a class='bk' id='bk80'></a>ক্রমান্বয়ে বিচরণ করতে করতে গঙ্গাতীরে উপস্থিত হয়েছিলাম এবং সেখানে আমি সমুন্নত ভূমিভাগ দেখতে পেয়েছিলাম।</p>
<p><a class='bk' id='bk81'></a>সেখানে আমি একটি আশ্রম তৈরি করে বসবাস করছিলাম। সেই আশ্রমে নানা পাকপাখালির কুহুটানে মুখরিত একটি চঙ্ক্রমণঘরও নির্মাণ করেছিলাম।</p>
<p><a class='bk' id='bk82'></a>বহু আস্থাভাজন বন্ধু আমার কাছে আসত এবং বহু মনোহর পাখি সুমিষ্ট সুরে গান করত। তাদের সঙ্গে বেশ খায়খাতির করে আমি আমার আশ্রমে বসবাস করতাম।</p>
<p><a class='bk' id='bk83'></a>আমার আশ্রমের চারপাশে বহু প্রবল পরাক্রমী পশুরাজ সিংহ বসবাস করত। তারা সময়ে সময়ে স্বীয় আবাস হতে বের হয়ে অশনির মতো গর্জন করত।</p>
<p><a class='bk' id='bk84'></a>পশুরাজ সিংহ সিংহনাদে গর্জন করলে তখন আমার বেশ আনন্দ হতো। একদিন আমি পশুরাজ সিংহের সন্ধানে বের হলে পরে লোকনায়ক বুদ্ধকে দেখতে পেয়েছিলাম।</p>
<p><a class='bk' id='bk85'></a>দেবাতিদেব নাগকেশর লোকনায়ক তিষ্যবুদ্ধকে দেখার পর হৃষ্ট, তুষ্ট চিত্তে পূজা করেছিলাম।</p>
<p><a class='bk' id='bk86'></a>আমি আকাশে বিচরণরত মধ্যাহ্ন সূর্যের ন্যায়, সুপুষ্পিত শালবৃক্ষের ন্যায় ও ভোরের আকাশে উজ্জ্বল শুকতারার ন্যায় লোকনায়ক বুদ্ধের ভূয়সী প্রশংসা করেছিলাম।</p>
<p><a class='bk' id='bk87'></a>হে সর্বজ্ঞ, আপনার অমিত জ্ঞানের দ্বারা আপনি এই সদেবলোককে মুক্ত করেছেন। আপনার যথার্থ আরাধনা করেই তারা জন্ম হতে মুক্ত হয়েছেন।</p>
<p><a class='bk' id='bk88'></a>হে সর্বজ্ঞ, সর্বদর্শী বুদ্ধের দর্শন না পেয়েই বহু সত্ত্ব রাগ-দ্বেষে জর্জরিত হয়ে অবীচি নরকে পড়ে থাকে।</p>
<p><a class='bk' id='bk89'></a>হে সর্বজ্ঞ লোকনায়ক, আপনার দর্শনে এসেই বহু সত্ত্ব জন্মসকল হতে মুক্ত হন এবং অমৃতপদ স্পর্শ করেন।</p>
<p><a class='bk' id='bk90'></a>প্রভাঙ্কর চক্ষুষ্মান বুদ্ধগণ যখন জগতে জন্মগ্রহণ করেন, তখনি কেবল সত্ত্বগণ ক্লেশসকলকে বিদগ্ধ করে জ্ঞানালোকের দেখা পান।</p>
<p><a class='bk' id='bk91'></a>লোকনায়ক তিষ্য সম্বুদ্ধের ভূয়সী প্রশংসা করার পর আমি অতীব হৃষ্ট চিত্তে মল্লিকা ফুল দিয়ে পূজা করেছিলাম।</p>
<p><a class='bk' id='bk92'></a>আমার সংকল্পের কথা অবগত হয়ে লোকাগ্রনায়ক তিষ্য বুদ্ধ স্বীয় আসনে বসে এই গাথাগুলো ভাষণ করেছিলেন।</p>
<p><a class='bk' id='bk93'></a>যে ব্যক্তি প্রসন্নমনে নিজ হাতে আমাকে ফুল দিয়ে আচ্ছাদিত করেছে, এখন আমি তার ভূয়সী প্রশংসা করব। তোমরা আমার কথা মনোযোগ দিয়ে শোন।</p>
<p><a class='bk' id='bk94'></a>সে পঁচিশবার দেবলোকে দেবরাজত্ব করবে এবং পঁচাত্তরবার রাজচক্রবর্তী হবে।</p>
<p><a class='bk' id='bk95'></a>পূর্বকৃত পুষ্পপূজা কর্মের ফলে সে অসংখ্যবার প্রাদেসিক রাজা হবে।</p>
<p><a class='bk' id='bk96'></a>এই ব্যক্তি পূর্বকৃত পুণ্য-প্রভাবে আমস্তক স্নান শেষে যখনি পুষ্প ইচ্ছা করবে, তখনি পুষ্প আবির্ভূত হবে।</p>
<p><a class='bk' id='bk97'></a>সে যখনি যা যা ইচ্ছা করবে, তখনি সেগুলো তার উৎপন্ন হবে। সমস্ত সংকল্প পরিপূর্ণ করে সম্পূর্ণ অনাসক্ত হয়ে নির্বাপিত হবে।</p>
<p>[অষ্টাদশ ভাণবার সমাপ্ত]</p>
<p><a class='bk' id='bk98'></a>সমস্ত ক্লেশকে বিদগ্ধ করে স্মৃতি সম্প্রজ্ঞানে একাসনে বসে আমি অর্হত্ত্ব লাভ করেছি।</p>
<p><a class='bk' id='bk99'></a>চঙ্ক্রমণ করার সময়, শায়িত অবস্থায়, বসা অবস্থায় অথবা দাঁড়িয়ে থাকার সময়-সদা সর্বদা আমি বুদ্ধশ্রেষ্ঠকে স্মরণ করে অবস্থান করি।</p>
<p><a class='bk' id='bk100'></a>চীবর, পিণ্ডপাত, শয্যাসন-জীবন ধারণের অতি আবশ্যকীয় ব্যবহার্য জিনিসপত্রের কোনো ঘাটতি আমার নেই। এটি আমার বুদ্ধপূজা করারই ফল।</p>
<p><a class='bk' id='bk101'></a>অতএব আমি আজ পরম শান্তিময় অনুত্তর অমৃতপদ লাভ করেছি। অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk102'></a>আজ থেকে বিরানব্বই কল্প আগে আমি যেই পুষ্পপূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk103'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk104'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk105'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান তৃণসূলকছাদনীয় স্থবির এই গাথাগুলো ভাষণ করেছিলেন।</p>
<p class='endsutta'>[তৃণসূলকছাদনীয় স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
