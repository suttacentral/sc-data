<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap540' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৮. উরুবেলাকস্সপ স্থবির অপদান</h1>
</header>
<p><a class='bk' id='bk251'></a> আজ থেকে লক্ষকল্প আগে পৃথিবীতে সর্বলোকবিদ মুনি চক্ষুষ্মান জিন পদুমুত্তর বুদ্ধ উৎপন্ন হয়েছিলেন।</p>
<p><a class='bk' id='bk252'></a> তিনি উপদেষ্টা, বিজ্ঞাপক, সকল প্রাণীর তীর্ণকারী ও দেশনাকুশল বুদ্ধ। তখন তিনি বহু জনতাকে সংসারসাগর তীর্ণ করে দিয়েছিলেন।</p>
<p><a class='bk' id='bk253'></a> তিনি ছিলেন পরম অনুকম্পাকারী, কারুণিক, ও সকল প্রাণীর পরম হিতৈষী। তিনি তখনকার অন্যতীর্থিয়দের পঞ্চশীলে প্রতিষ্ঠিত করেছিলেন।</p>
<p><a class='bk' id='bk254'></a> এভাবেই তিনি সম্পূর্ণ নিরাকুল ও অন্যতীর্থিয়শূন্য হয়ে বশীভূত ক্ষীণাসব অর্হৎ-পরিবেষ্টিত হয়ে অবস্থান করেছিলেন।</p>
<p><a class='bk' id='bk255'></a> সেই মহামুনি আটান্ন প্রকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class='bk' id='bk256'></a> সেই সময় মানুষের গড় আয়ু ছিল লক্ষ বৎসর। তিনি পরিপূর্ণ আয়ু জীবিত থেকে বহু জনতাকে তীর্ণ করেছিলেন।</p>
<p><a class='bk' id='bk257'></a> তখন আমি হংসবতী নগরে এক সাধু ব্রাহ্মণ হয়ে জন্মেছিলাম। একদিন লোকপ্রদ্যোৎ বুদ্ধের কাছে গিয়ে তাঁর ধর্মদেশনা শুনেছিলাম।</p>
<p><a class='bk' id='bk258'></a> তখন তিনি তার এক শ্রাবককে মহাপরিষদলাভী ভিক্ষুদের মধ্যে শ্রেষ্ঠপদে বসালেন। তা শুনে আমি ভীষণভাবে প্রীত হয়েছিলাম।</p>
<p><a class='bk' id='bk259'></a> আমি মহতি পরিষদসহ মহাজিন বুদ্ধকে নিমন্ত্রণ করে মহাদান দিয়েছিলাম।</p>
<p><a class='bk' id='bk260'></a> মহাদান দেওয়ার পর আমি নায়ক বুদ্ধকে অভিবাদন করেছিলাম। তারপর একপার্শ্বে দাঁড়িয়ে হৃষ্টমনে এই কথা নিবেদন করেছিলাম :</p>
<p><a class='bk' id='bk261'></a> হে বীর, আপনার প্রতি অচলা শ্রদ্ধাবশত ও কৃতপুণ্যবলে জন্মজন্মান্তরে আমার বিশাল পরিষদ লাভ হোক!</p>
<p><a class='bk' id='bk262-263'></a> তখন শাস্তা কোকিলের ন্যায় মধুর স্বরে পরিষদকে বলেছিলেন, হে ভিক্ষুগণ, এই ব্রাহ্মণকে দেখো তো যে হেমবর্ণের অধিকারী, বিশাল বাহুধারী, কোমল নয়নধারী, উদগ্রতনু, হৃষ্ট ও আমার গুণে ভীষণ শ্রদ্ধাশীল।</p>
<p><a class='bk' id='bk264'></a> এই ব্যক্তি সিংহনাদ করে সেই শ্রেষ্ঠপদ লাভের প্রার্থনা করছে। আমি দৃঢ়ভাবে বলছি যে, সুদীর্ঘকাল পরে ভবিষ্যতে তার মনোরথ পূর্ণ হবে।</p>
<p><a class='bk' id='bk265'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk266'></a> সে তাঁর ধর্মে ধর্মৌরসজাত উত্তরাধিকারী হয়ে কস্সপ গোত্রীয় শাস্তাশ্রাবক হবে।</p>
<p><a class='bk' id='bk267'></a> আজ থেকে বিরানব্বই কল্প আগে এক অনুপম, অসদৃশ, অনুত্তর শাস্তা, লোকাগ্রনায়ক ফুস্স বুদ্ধ ছিলেন।</p>
<p><a class='bk' id='bk268'></a> তিনি সমস্ত অন্ধকার বিদূরিত করে কামজটাকে বিজটিত করেছিলেন এবং অমৃত বারি বর্ষণ করে দেবমনুষ্যদের পরিতৃপ্ত করেছিলেন।</p>
<p><a class='bk' id='bk269'></a> তখন আমরা বারাণসী রাজার পুত্র তিন ভাই ছিলাম। আমরা পিতার খুবই বিশ্বাসভাজন ছিলাম।</p>
<p><a class='bk' id='bk270'></a> আমরা ছিলাম বীর, প্রবল পরাক্রমী, শক্তিশালী ও সংগ্রামে অপরাজিত। তখন এক প্রত্যন্ত রাজ্যে বিদ্রোহ দেখা দিলে মহারাজ পিতা আমাদের বললেন :</p>
<p><a class='bk' id='bk271'></a> বৎসগণ, এদিকে এসো। বিশাল সৈন্যবাহিনী সঙ্গে নিয়ে প্রত্যন্ত অঞ্চলে গিয়ে উৎপন্ন বিদ্রোহ দমন কর। বিদ্রোহ দমন করে ফিরে এসে তোমরা বর চাইতে পার।</p>
<p><a class='bk' id='bk272'></a> তখন আমরা বলেছিলাম, হে পিত, আপনি যদি আমাদের নায়ক বুদ্ধকে সেবাপূজার সুযোগ দেন, তবে আমরা অবশ্যই বিদ্রোহ দমন করব।</p>
<p><a class='bk' id='bk273'></a> মহারাজ পিতা আমাদের সেই বর দিলেন। আমরা বর পেয়ে বিপুল অস্ত্র-শস্ত্র নিয়ে সেই প্রত্যন্ত অঞ্চলে গিয়ে বিদ্রোহ দমন করে ফিরে এসেছিলাম।</p>
<p><a class='bk' id='bk274'></a> তারপর আমরা আমদের প্রাপ্য বর লোকনায়ক বুদ্ধকে সেবাপূজা করার প্রার্থনা করেছিলাম। বর পেয়ে আমরা আমৃত্যুকাল বুদ্ধসেবায় আত্মনিয়োগ করেছিলাম।</p>
<p><a class='bk' id='bk275-276'></a> আমরা শীলবান, কারুণিক ও ভাবনানিরত বুদ্ধ প্রমুখ ভিক্ষুসংঘকে ধর্মতভাবে উপার্জিত মহার্ঘ বস্ত্র, উত্তম উত্তম রসযুক্ত খাদ্য-ভোজ্য ও সুন্দর সুন্দর শয্যাসন দান করেছিলাম।</p>
<p><a class='bk' id='bk277'></a> আমরা পরম শ্রদ্ধায় ও মৈত্রীতদ্গত চিত্তে নায়ক বুদ্ধকে সেবা-পূজা করেছিলাম। এমনকি তাঁর পরিনির্বাণের পরও শক্তিপ্রমাণে পূজা করেছিলাম।</p>
<p><a class='bk' id='bk278'></a> মৃতুর পর আমরা সবাই তাবতিংস দেবলোকে জন্মেছিলাম এবং সেখানে মহাসুখ ভোগ করেছিলাম। এটি আমাদের বুদ্ধপূজা করারই ফল।</p>
<p><a class='bk' id='bk279'></a> মায়াকারেরা যেমন মঞ্চে নানা দৃশ্যের অবতারণা করেন, তদ্রুপ আমি ভবভবান্তরে ভ্রমণের সময় বিদেহাধিপতি হয়েছিলাম।</p>
<p><a class='bk' id='bk280'></a> গুণাচেলর কথায় আমি ভীষণ মিথ্যাদৃষ্টিপরায়ণ হয়েছিলাম। তাতে করে আমার কন্যা রুচার জন্য আমি প্রায় নরকের পথে যাত্রা করেছিলাম।</p>
<p><a class='bk' id='bk281'></a> নারদ ব্রাহ্মণ (বুদ্ধ) আমাকে সিংহনাদে উপদেশ দিয়ে বহুভাবে তা থেকে শান্ত-নিবৃত করেছিলেন। তারপর আমি সেই পাপদৃষ্টি ত্যাগ করেছিলাম।</p>
<p><a class='bk' id='bk282'></a> তখন আমি দশবিধ কর্মপথ বিশেষভাবে পূরণ করেছিলাম। আর তাতে করে আমি মৃত্যুর পর নিজ ঘরে প্রত্যাবর্তনের ন্যায় স্বর্গে জন্মগ্রহণ করেছিলাম।</p>
<p><a class='bk' id='bk283'></a> আজ এই শেষ জন্মে আমি বারাণসীর এক ব্রাহ্মণ মহাশালকুলে ব্রাহ্মণ হয়ে জন্মগ্রহণ করেছি।</p>
<p><a class='bk' id='bk284'></a> মৃত্যু, জরা, ব্যাধিতে ভীত হয়ে আমি মহাধন ত্যাগ করে নির্বাণের সন্ধানে জটিল সন্ন্যাসীদের নিকট প্রব্রজ্যা গ্রহণ করেছিলাম।</p>
<p><a class='bk' id='bk285'></a> আমাকে দেখে আমার দুই ভাইও আমার সঙ্গে প্রব্রজ্যা গ্রহণ করেছিল। আমি উরুবেলায় একটি আশ্রম তৈরি করে বসবাস করেছিলাম।</p>
<p><a class='bk' id='bk286'></a> আমার জন্ম কস্সপগোত্রে হওয়ায় ও উরুবেলাকে আশ্রয় করে বসবাস করায় আমি উরুবেলাকস্সপ নামেই সবিশেষ পরিচিত হয়েছিলাম।</p>
<p><a class='bk' id='bk287'></a> নদীর কাছাকাছি বাঁকে বসবাস করায় আমার এক ভাইযের নাম নদীকস্সপ, আর গয়াশীর্ষে বসবাস করায় আমার অন্য ভাইয়ের নাম গয়াকস্সপ হয়েছিল।</p>
<p><a class='bk' id='bk288'></a> আমার কনিষ্ঠ ভাইয়ের দুইশত, মধ্যম ভাইয়ের তিনশত, আর আমার পাঁচশত অনুগত শিষ্য ছিল।</p>
<p><a class='bk' id='bk289'></a> তখন লোকাগ্রনায়ক, নরসারথি বুদ্ধ আমার কাছে উপনীত হয়ে নানা প্রকার ঋদ্ধি প্রতিহার্য দেখিয়ে আমাকে বিনীত করেছিলেন।</p>
<p><a class='bk' id='bk290'></a> আমাদের তিন ভাইয়ের মোট এক হাজার ভিক্ষুকে তিনি ‘এসো ভিক্ষু’ বলে উপসম্পদা দিয়েছিলেন। আমরা সবাই একসাথে অর্হত্ত্ব লাভ করেছিলাম।</p>
<p><a class='bk' id='bk291-292'></a> সেই এক হাজারজন শিষ্য ও অন্য অনেক শিষ্য আমাকে পরিবৃত করে থাকত। আমি তাদের অনুশাসন করতে পারতাম। তাই ঋষিশ্রেষ্ঠ বুদ্ধ আমাকে মহাপরিষদলাভী ভিক্ষুদের মধ্যে শ্রেষ্ঠ বলে স্বীকৃতি দিয়েছিলেন। অহো, বুদ্ধের কাছে কৃতপুণ্যের কী প্রভাব! আজ আমার মনোরথ পূর্ণ হয়েছে!</p>
<p><a class='bk' id='bk293'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk294'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk295'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উরুবেলা কস্সপ স্থবির এই গাথাগুলো ভাষণ করেছিলেন।</p>
<p class='endsutta'>[উরুবেলা কস্সপ স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
