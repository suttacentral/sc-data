<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap538' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৬. বাহিয় স্থবির অপদান</h1>
</header>
<p><a class='bk' id='bk178'></a> আজ থেকে লক্ষকল্প আগে পৃথিবীতে মহাপ্রভাধর, ত্রিলোকাগ্র, নায়ক পদুমুত্তর বুদ্ধ উৎপন্ন হয়েছিলেন।</p>
<p><a class='bk' id='bk179-180'></a> তিনি তাঁর শ্রাবক ক্ষিপ্রাভিজ্ঞ ভিক্ষুদের মধ্যে শ্রেষ্ঠ একজন ভিক্ষুকে ভূয়সী প্রশংসা করছিলেন। তা শুনে আমি ভীষণভাবে উদগ্রচিত্ত হয়েছিলাম। আমি ভক্তিসহকারে সশিষ্য মহর্ষি বুদ্ধকে সপ্তাহকাল দান দিয়েছিলাম। তারপর সম্বুদ্ধকে অভিবাদন করে সেই শ্রেষ্ঠপদ প্রার্থনা করেছিলাম।</p>
<p><a class='bk' id='bk181'></a> অতঃপর বুদ্ধ আমাকে লক্ষ করে বলেছিলেন, ‘হে ভিক্ষুগণ, দেখো এই ব্রাহ্মণকে, যে আমার পদমূলে নিপতিত হয়ে অতীব প্রসন্নমনে নিজের চর্যার কথা ভাবছে।’</p>
<p><a class='bk' id='bk182'></a> যার শরীর সুবর্ণাভাযুক্ত, বিম্বফল সদৃশ রক্তবর্ণের ওষ্ঠসম্বলিত, শুভ্র, তীৰ্ন ও মসৃণ দন্তবিশিষ্ট।</p>
<p><a class='bk' id='bk183'></a> বহুবিধ গুণে গুণান্বিত, উন্নত তনুবিশিষ্ট, শ্রেষ্ঠ গুণধর ও প্রীতি-প্রফুল্ল-বদন।</p>
<p><a class='bk' id='bk184'></a> এমন একজন ব্যক্তিই ক্ষিপ্রাভিজ্ঞ ভিক্ষুদের মধ্যে শ্রেষ্ঠপদ প্রার্থনা করেছে। ভবিষ্যতে পৃথিবীতে গৌতম নামক মহাবীর শাস্তা উৎপন্ন হবেন।</p>
<p><a class='bk' id='bk185'></a> তাঁর ধর্মে ধর্মৌরসজাত উত্তরাধিকারী বাহিয় নামে শাস্তাশ্রাবক হবে।</p>
<p><a class='bk' id='bk186'></a> তখন আমি ভীষণভাবে খুশি হয়েছিলাম। তারপর থেকে আমি আজীবন মহামুনি বুদ্ধকে ভক্তিসহকারে দানাদি পুণ্যকর্ম করে মৃত্যুর পর নিজ ঘরে ফিরে যাবার ন্যায় স্বর্গে জন্মেছিলাম।</p>
<p><a class='bk' id='bk187'></a> সেই কর্মের ফলে আমি দেবতা অথবা মানুষ যা-ই হয়ে জন্মাই না কেন সর্বত্রই সুখী হয়েছিলাম এবং বহু জন্মসঞ্চরণ করে উভয় সম্পত্তি ভোগ করেছিলাম।</p>
<p><a class='bk' id='bk188'></a> পুনরায় কস্সপ বীরের শাসনের অন্তিম সময়ে আমরা সাতজন মিলে একটি উঁচু শৈলপর্বতে আরোহণ করে জিনশাসনে আত্মনিয়োগ করেছিলাম।</p>
<p><a class='bk' id='bk189'></a> তন্মধ্যে আমরা পাঁচজন শীলবিশুদ্ধ জীবন যাপন করে, প্রজ্ঞাবান ও জিনশাসন পালনকারী হয়ে মৃত্যুর পর দেবলোকে জন্ম নিয়েছিলাম।</p>
<p><a class='bk' id='bk190'></a> তারপর সেখান থেকে আমি সুপ্পারকপট্টন নগরে বাহিয় হয়ে জন্মেছি। একদিন আমরা বহু বণিক মিলে বিদেশে অর্থ উপার্জনের জন্য সাগর পথে যাত্রা করেছিলাম।</p>
<p><a class='bk' id='bk191'></a> যাত্রার কিছুদিন পর আমাদের বিশাল নৌকাটি ভেঙে গিয়েছিল। তখন ভয়ানক অঘোর সাগরে পড়ে আমার সহযাত্রীরা সবাই মরে গিয়েছিল।</p>
<p><a class='bk' id='bk192'></a> তখন আমি অনেক চেষ্টা করে বিশাল সাগর পাড়ি দিয়ে সুপ্পারক পট্টনের তীরে পৌঁছাতে পেরেছিলাম।</p>
<p><a class='bk' id='bk193'></a> তখন আমি সম্পূর্ণ বিবস্ত্র। তাই আমি কাষ্ঠখণ্ডের বস্ত্র পড়ে গ্রামে পিণ্ডার্থে প্রবেশ করলাম। লোকেরা আমায় দেখে ভীষণ খুশি হলো আর আমাকে ‘অর্হৎ’ মনে করল।</p>
<p><a class='bk' id='bk194'></a> তারা আমাকে অন্ন, পানীয়, বস্ত্র, শয্যা ও ওষুধ দিয়ে সেবা-সৎকার করল এবং তাতে আমি সুখী হলাম।</p>
<p><a class='bk' id='bk195'></a> তাদের দেওয়া চতুর্প্রত্যয় পেয়ে এবং তাদের দ্বারা মানিত, পূজিত হয়ে আমি নিজেকে অজ্ঞতাবশত ‘অর্হৎ’ মনে করলাম।</p>
<p><a class='bk' id='bk196'></a> আমার মনের কথা অবগত হয়ে তখন আমার পূর্বের বন্ধু দেবতা আমার কাছে এসে বললেন, ‘বাহিয়, অর্হত্ত্ব লাভের উপায়ও তোমার জানা নেই, কীভাবে তুমি অর্হৎ হবে?’</p>
<p><a class='bk' id='bk197'></a> তার দ্বারা সংবেগপ্রাপ্ত হয়ে আমি তাকে জিজ্ঞেস করলাম, ‘পৃথিবীতে নরোত্তম অর্হৎ বলে কেউ আছেন কি? থাকলে তিনি কোথায় থাকেন?’</p>
<p><a class='bk' id='bk198'></a> বুন্ধ দেবতা উত্তরে বললেন, ‘অবশ্যই আছেন। তিনি কোশলরাজ্যের শ্রাবস্তী নগরে থাকেন। তিনিই জিন, মহান প্রাজ্ঞ, শ্রেষ্ঠ মেধাবী, শাক্যপুত্র, অর্হৎ, অনাসক্ত। তিনিই অর্হত্ত্ব লাভের ধর্ম দেশনা করেন।’</p>
<p><a class='bk' id='bk199'></a> তাঁর প্রাজ্ঞ বচন শুনেই তুমি অমৃত পান করতে পারবে, নির্বাণরূপ অমুল্য গুপ্তধন লাভ করবে। তিনি উদগ্রচিত্ত, অর্হৎ, সুদর্শন ও অনন্ত গোচরদর্শী।</p>
<p><a class='bk' id='bk200'></a> তখন আমি বিমলনয়ন, জিন, শাস্তাকে দেখার জন্যে তড়িঘড়ি বেরিয়ে পড়েছিলাম, তারপর তার রমণীয় বন জেতবনে পৌঁছে এক ভিক্ষুকে জিজ্ঞেস করলাম। লোকনন্দন শাস্তা কোথায়?</p>
<p><a class='bk' id='bk201'></a> তিনি বললেন, ‘দেবনর-নন্দিত বুদ্ধ তো পিণ্ডার্থে গ্রামে প্রবেশ করেছেন। বিশ্রাম করো। তিনি শিগগির ফিরে আসবেন। তারপর সেই শ্রেষ্ঠপুদ্গলের কাছে গিয়ে বন্দনা নিবেদন করবে।’</p>
<p><a class='bk' id='bk202'></a> আমি তার কথায় আমল না দিয়ে শিগগির শ্রাবস্তীর গ্রামে গেলাম। তাকে পিণ্ডের জন্যে দ্বারে দ্বারে ঘুরতে দেখতে পেলাম।</p>
<p><a class='bk' id='bk203-204'></a> পাত্র হাতে বিচরণরত, জ্যোতির্ময়, শ্রীনিলয় তুল্য, প্রখর তেজস্বী সূর্যের ন্যায় বুদ্ধকে আমি নতশিরে বন্দনা করে এই কথা নিবেদন করেছিলাম, ‘হে গৌতম, আমি কুপথে পরিচালিত হয়েছি। এখন আপনিই আমার শরণ হোন!’</p>
<p><a class='bk' id='bk205'></a> মুনিশ্রেষ্ঠ বুদ্ধ বললেন, ‘হে বাহিয়, এখন আমি পিণ্ডার্থে বিচরণ করছি। এখন অসময়।’</p>
<p><a class='bk' id='bk206'></a> আমি বার বার ধর্মশ্রবণের ইচ্ছায় বুদ্ধকে প্রার্থনা নিবেদন করলাম। তারপর তিনি আমাকে গম্ভীর এক পদযোগে ধর্মদেশনা করলেন।</p>
<p><a class='bk' id='bk207'></a> তার ভাষিত ধর্ম শুনে আমি আসবক্ষয় জ্ঞান লাভ করেছি। তখন আমার আয়ু ক্ষীণ হয়ে আসছিল। অহো, শাস্তার কী অনুকম্পা!</p>
<p><a class='bk' id='bk208'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk209'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk210'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk211'></a> বাহিয় দারুচীরিয় স্থবির এভাবেই তার পূর্বজীবনের কাহিনি বর্ণনা করলেন। অর্হত্ত্ব লাভের পর হেঁটে যাবার সময় এক গাভীর দ্বারা আক্রান্ত হয়ে তার নিথর দেহ পথের ওপর পড়ে থাকল।</p>
<p><a class='bk' id='bk212'></a> মহামতি স্থবির এভাবে নিজের পূর্বজীবনের কাহিনি প্রকাশ করে শ্রাবস্তী নগরে পরিনির্বাপিত হলেন।</p>
<p><a class='bk' id='bk213-214'></a> নগর হতে বের হবার সময় ঋষিশ্রেষ্ঠ বুদ্ধ সেই আগতাগম, জিনশাসনকারক, গতায়ু, শুষ্ক ক্লেশ, ধীর বাহিয় দারুচীরিয়কে ইন্দ্রকেতুর ন্যায় পথের ওপর পড়ে থাকতে দেখলেন।</p>
<p><a class='bk' id='bk215'></a> তারপর শাস্তা শিষ্যদের ডেকে বললেন, ভিক্ষুগণ, একে ধরো। শ্মশানে নিয়ে গিয়ে দগ্ধ করো। এ তো তোমাদেরই সব্রহ্মচারী।</p>
<p><a class='bk' id='bk216'></a> তার জন্যে স্তূপ তৈরি কর, পূজা কর। সেই মহামতি স্থবির পরিনির্বাপিত হয়েছে। সে আমার শিষ্য ক্ষিপ্রাভিজ্ঞ ভিক্ষুদের মধ্যে শ্রেষ্ঠ।</p>
<p><a class='bk' id='bk217'></a> অনর্থকর হাজারো গাথার চেয়ে একটি গাথাই শ্রেয়, যা শুনে সমস্ত ক্লেশকে উপশান্ত করা যায়।</p>
<p><a class='bk' id='bk218'></a> যেখানে পৃথিবী, আপ, তেজ, বায়ুর স্পর্শ নেই। শুভ্র গ্রহতারা সেখানে আলো দেয় না। সেখানে কোনো সূর্য নেই।</p>
<p><a class='bk' id='bk319-320'></a> সেখানে চাঁদের আলো নেই। অথচ সেখানে কোনো অন্ধকারও নেই। যখন কোনো ব্রাহ্মণ মুনি নীরবে থেকে নিজে নিজেই বুঝে থাকেন, তখন তিনি সমস্ত রূপারূপে ও সুখদুঃখ হতে মুক্ত হন। ঠিক এভাবেই ত্রিলোকের শরণ, মুনি, নাথ বুদ্ধ ভাষণ করেছিলেন।</p>
<p>ঠিক এভাবেই আয়ুষ্মান বাহিয় স্থবির এই গাথাগুলো ভাষণ করেছিলেন।</p>
<p class='endsutta'>[বাহিয় স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
