<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap12' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.১০. আনন্দ স্থবির অপদান</h1>
</header>
<p><a class='bk' id='bk644'></a>বিহারের দরজা হতে বের হয়ে এসে প্রজ্ঞাপ্ত বুদ্ধাসনে বসে মহামুনি পদুমুত্তর বুদ্ধ অমৃতবারি বর্ষণ করে মহাজনতাকে নির্বাণামৃত পান করিয়েছিলেন।</p>
<p><a class='bk' id='bk645'></a>ষড়ভিজ্ঞাপ্রাপ্ত. মহাঋদ্ধিশালী, ধীর লক্ষ ক্ষীণাসব অর্হৎ অবিচ্ছেদ্য ছায়ার ন্যায় সম্বুদ্ধকে পরিবেষ্টিত হয়ে থাকতেন।</p>
<p><a class='bk' id='bk646'></a>সেই সময় আমি হাতির পিঠে বসা ছিলাম। আমার মাথার ওপর শ্বেতচ্ছত্র ধারণ করা হয়েছিল। অতীব সুদর্শন সম্বুদ্ধকে দেখে আমার মনে ভীষণ সন্তুষ্টি ও প্রসন্নতা অনুভব করেছিলাম।</p>
<p><a class='bk' id='bk647'></a>তারপর আমি হাতির পিঠ হতে নেমে এসে নরশ্রেষ্ঠ সম্বুদ্ধের কাছে গিয়েছিলাম। আমার সেই রত্নখচিত শ্বেতছত্রটি বুদ্ধের মাথার ওপর ধারণ করেছিলাম।</p>
<p><a class='bk' id='bk648'></a>মহাঋষি পদুমুত্তর বুদ্ধ আমার সংকল্প অবগত হয়ে ধর্মকথা না বলে এই গাথাগুলো ভাষণ করেছিলেন।</p>
<p><a class='bk' id='bk649'></a>যেই ব্যক্তি আমার মাথার ওপর রত্নখচিত শ্বেতচ্ছত্র ধারণ করেছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk650'></a>সে এখান হতে চ্যুত হয়ে তুষিত স্বর্গে জন্মগ্রহণ করবে এবং সেখানে অপ্সরা পরিবৃত হয়ে দিব্য ভোগসম্পত্তি উপভোগ করবে।</p>
<p><a class='bk' id='bk651'></a>সে চৌত্রিশবার দেবলোকে রাজত্ব করবে এবং সেখান হতে চ্যুত হয়ে মনুষ্যলোকে আট শতবার মহাপরাক্রমশালী প্রাদেসিক রাজা হবে।</p>
<p><a class='bk' id='bk652'></a>আটান্নবার সে রাজচক্রবর্তী হবে এবং তার অধীনে তখন বহু প্রদেশ তথা রাজ্য পরিচালিত হবে।</p>
<p><a class='bk' id='bk653'></a>আজ থেকে লক্ষকল্প পরে ওক্কাকুকুলে গৌতম নামক শাস্তা জগতে আবির্ভূত হবেন।</p>
<p><a class='bk' id='bk654'></a>শাক্যকুলে জন্মগ্রহণ করে সে তখন বুদ্ধের জ্ঞাতি হবে এবং পরে বুদ্ধের প্রধান সেবক হয়ে আনন্দ নামে পরিচিত হবে।</p>
<p><a class='bk' id='bk655'></a>সে অত্যন্ত বীর্যবান, প্রাজ্ঞ, শাস্ত্রজ্ঞ, বিশারদ, অনুগত, বিনীত ও অধ্যয়নশীল হবে।</p>
<p><a class='bk' id='bk656'></a>বিদর্শন ভাবনায় নিয়েজিত হয়ে সে উপশান্ত নিরুপধি হবে এবং সর্ববিধ আসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk657'></a>গভীর অরণ্যের মধ্যে হস্তীরাজের যেমন বয়োবৃদ্ধ যৌবনরহিত, ঈষাদন্ত, শক্তিহীন দুর্বল বহু মাতঙ্গ হাতি আছে।</p>
<p><a class='bk' id='bk658'></a>ঠিক তদ্রপ মহাঋদ্ধিশালী অনেক লক্ষ পণ্ডিত ক্ষীণাসব অর্হৎ বুদ্ধনাগের কাছে অবস্থান করছেন। তাদের রাগ-দ্বেষ-মোহাদি কোনো প্রণিধিই বিদ্যমান নেই।</p>
<p><a class='bk' id='bk659'></a>আমি অতীব প্রসন্নচিত্তে প্রথম, মধ্যম ও শেষ যামে বুদ্ধশ্রেষ্ঠকে প্রণাম নিবেদন করি এবং তার যথাযথ সেবা-পূজা করি।</p>
<p><a class='bk' id='bk660'></a>আমি আরব্ধবীর্য, প্রাজ্ঞ, স্মৃতিসম্পজ্ঞানী হয়ে স্রোতাপত্তি ফল লাভ করেছি এবং শৈক্ষ্য ভিক্ষুদের মধ্যে আমিই বিশারদ।</p>
<p><a class='bk' id='bk661'></a>লক্ষকল্প আগে আমি যেই প্রার্থনা করেছিলাম, সেই প্রার্থনা আমার পূর্ণ হয়েছে এবং এখন আমি সদ্ধর্মে স্থিরভাবে দাঁড়িয়ে আছি।</p>
<p><a class='bk' id='bk662'></a>বুদ্ধশ্রেষ্ঠের নিকট আমার আগমন শুভ হয়েছে এবং ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk663'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান আনন্দ স্থবির এই গাথাগুলো ভাষণ করেছিলেন।</p>
<p class='endsutta'>[আনন্দ স্থবির অপদান দশম সমাপ্ত]</p>
<p class='endsection'>[অপদানের বুদ্ধ বর্গ প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
