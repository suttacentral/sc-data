<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap552' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>১০. চূলসুগন্ধ স্থবির অপদান</h1>
</header>
<p><a class='bk' id='bk272'></a> এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ উৎপন্ন হয়েছিলেন।</p>
<p><a class='bk' id='bk273'></a> তিনি অনুব্যঞ্জনসম্পন্ন, বত্রিশ মহাপুরুষ লক্ষণবিশিষ্ট, ব্যামপ্রভা-বিমণ্ডিত ও বুদ্ধরশ্মিতে উদ্ভাসিত।</p>
<p><a class='bk' id='bk274'></a> তিনি চাঁদের ন্যায় স্নিগ্ধ, সূর্যের ন্যায় প্রভাকর, মহামেঘের নির্বাপক ও সাগরের ন্যায় গুণের আকর।</p>
<p><a class='bk' id='bk275'></a> তিনি শীলে ধরণীসদৃশ, সমাধিতে হিমালয় সদৃশ ও প্রজ্ঞাময় সুনীল আকাশসম।</p>
<p><a class='bk' id='bk276'></a> তখন আমি বারাণসীতে প্রভৃত ধনসম্পত্তি ও নানা প্রকার রত্নের মালিক এক মহাধনাঢ্য পরিবারে জন্মেছিলাম।</p>
<p><a class='bk' id='bk277'></a> তখন লোকনায়ক বুদ্ধ বিশাল পরিষদ পরিবেষ্টিত হয়ে উপবিষ্ট ছিলেন। আমি তার কাছে গিয়ে অমৃতোপম মনোরঞ্জক ধর্ম শ্রবণ করেছিলাম।</p>
<p><a class='bk' id='bk278-287'></a> তিনি বত্রিশ মহাপুরুষ লক্ষণসম্পন্ন, সুনক্ষত্র চন্দ্রতুল্য, অনুব্যঞ্জনসম্পন্ন, সুপুষ্পিত শালবৃক্ষতুল্য, বুদ্ধরশ্মিতে উদ্ভাসিত, সুবর্ণের ন্যায় প্রদীপ্ত, ব্যামপ্রভাময়, শতরশ্মি দিবাকর তুল্য, সুবর্ণবর্ণ জিনবর, রমণীয় শিলাময় পর্বত তুল্য, করুণাপরায়ণ, সাগরের ন্যায় গুণধর, পৃথিবীব্যাপী যশ-কীর্তির অধিকারী, সিনেরুতুল্য, নাগোত্তম, যশস্বী বীর, আকাশসম মুনি, বায়ুর ন্যায় সর্ব বিষয়েই অলগ্নচিত্ত নায়ক, পৃথিবীর ন্যায় সর্বসত্ত্বের প্রতিষ্ঠিতা মুনিশ্রেষ্ঠ, পদ্মের ন্যায় লোকে অলিপ্তস্বভাব, কুমতি উচ্ছেদ সাধনে অগ্নিস্কন্ধের ন্যায় শোভমান, ক্লেশ বিনাশে সর্ব ওষুধের ন্যায়, গন্ধমাদন পর্বতের ন্যায় গুণগন্ধে বিভূষিত, অনন্ত গুণের আকর বীর, রত্নের সাগর, বনরাজির ক্লেশমল বিধৌতকরণে সিন্ধুসম, মারসেনা দমনে মহান যুদ্ধজয়ী, চক্রবর্তী রাজার ন্যায় বোজ্ঝাঙ্গ রত্নের অধিকারী, দ্বেষব্যাধি চিকিৎসায় মহান চিকিৎসক তুল্য ও দৃষ্টিরূপ বিষফোঁড়া উৎপাটনে দক্ষ শল্য চিকিৎসক।</p>
<p><a class='bk' id='bk288'></a> তখন সেই লোকপ্রদ্যোৎ, দেব-নরপূজিত, পরিষদে নরাদিত্য জিন ধর্মদেশনা করেছিলেন।</p>
<p><a class='bk' id='bk289'></a> দান দিয়ে মহাভোগসম্পত্তির মালিক হওয়া যায়, শীল পালন করে সুগতিতে জন্ম নেওয়া যায়, আর ভাবনার দ্বারা নির্বাণ লাভ করা যায়, তিনি এই বলে পরিষদে উপদেশ দিয়েছিলেন।</p>
<p><a class='bk' id='bk290'></a> মহাস্বাদযুক্ত অমৃতোপম রসসিক্ত ও আদি-মধ্য-অন্তকল্যাণযুক্ত সেই দেশনা সেই পরিষদের সকলেই শ্রবণ করেছিলেন।</p>
<p><a class='bk' id='bk291'></a> সুমধুর ধর্মদেশনা শুনে আমি জিনশাসনে প্রসন্ন হয়েছিলাম এবং সুগতের শরণ নিয়ে আজীবন তাকে নমস্কার করেছিলাম।</p>
<p><a class='bk' id='bk292'></a> তখন আমি মাসে আটবার মুনিশ্রেষ্ঠ বুদ্ধের সমস্ত গন্ধকুটিতে চার ধরনের সুগন্ধি লেপন করতাম।</p>
<p><a class='bk' id='bk293'></a> আমি প্রার্থনা করেছিলাম, সেই সুগন্ধি দানের ফলে আমার শরীর হতে সব সময় যেন সুগন্ধি ছড়ায়। তখন জিনশ্রেষ্ঠ বুদ্ধ আমার মনস্কাম পূর্ণ হবে বলে বলেছিলেন।</p>
<p><a class='bk' id='bk294-295'></a> তিনি বলেছিলেন, যেই ব্যক্তি আমার গন্ধকুটিতে গন্ধোদক মেখে দিয়েছে, সে সেই কর্মের ফলে যেখানে যেখানে উৎপন্ন হবে সর্বত্রই সুগন্ধময় দেহের অধিকারী হবে। সুগন্ধযুক্ত হয়ে অবশেষে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk296'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk297'></a> আজ এই শেষ জন্মে আমি এক কুলীন পরিবারে জন্মগ্রহণ করেছি। আমি প্রতিসন্ধি গ্রহণের সঙ্গে সঙ্গে আমার মায়ের শরীর থেকে সুগন্ধি ছড়াতে থাকে।</p>
<p><a class='bk' id='bk298'></a> আমি যখন ভূমিষ্ঠ হলাম তখন সমস্ত শ্রাবস্তী নগরীই সুগন্ধীময় হয়েছিল।</p>
<p><a class='bk' id='bk299'></a> তখন মনোরম দিব্য পুষ্পগন্ধ ও সৌরভ ছড়াচ্ছিল এবং মহার্ঘ মূল্যের ধূপগুলো সুগন্ধি ছড়াচ্ছিল।</p>
<p><a class='bk' id='bk300'></a> আমি যেই ঘরে জন্ম নিয়েছিলাম, সেই ঘরে দেবতারা সর্ববিধ ধূপ ও পুষ্পের সুগন্ধি নিয়ে বাস করেছিল।</p>
<p><a class='bk' id='bk301'></a> আমি যখন যৌবনে পদার্পণ করলাম তখন নরসারথি বিশাল পরিষদকে বিনীত করেছিলেন।</p>
<p><a class='bk' id='bk302'></a> নরসারথি বুদ্ধ সেই পরিষদ পরিবেষ্টিত হয়ে শ্রাবস্তী নগরীতে এসেছিলেন। আমি তাঁর বুদ্ধানুভাব তথা প্রভাব দেখে প্রব্রজ্যা গ্রহণ করেছিলাম।</p>
<p><a class='bk' id='bk203'></a> আমি শীল, সমাধি, প্রজ্ঞা ও অনুত্তর বিমুক্তি এই চারটি বিষয় ভাবিত ও বর্ধিত করে আসবক্ষয় জ্ঞান লাভ করেছিলাম।</p>
<p><a class='bk' id='bk304'></a> আমি যখন প্রব্রজ্যা গ্রহণ করেছিলাম, অর্হত্ত্ব লাভ করেছিলাম, তখন সুগন্ধি বর্ষিত হয়েছিল। আর ভবিষ্যতে যখন পরিনির্বাণ লাভ করব, তখন সুগন্ধি বর্ষিত হবে।</p>
<p><a class='bk' id='bk305'></a> আমার শরীর থেকে সব সময় মহার্ঘ চন্দন, চম্পক ও উৎপল-গন্ধের ন্যায় সুগন্ধি প্রবাহিত হয়। এমনকি অন্য সকল গন্ধকে ছাড়িয়ে এখানে-ওখানে সর্বত্রই আমার শরীরের সুগন্ধ প্রবাহিত হয়।</p>
<p><a class='bk' id='bk306'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk307'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk308'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান চূলসুগন্ধ স্থবির এই গাথাগুলো ভাষণ করেছিলেন।</p>
<p class='endsutta'>[চূলসুগন্ধ স্থবির অপদান নবম সমাপ্ত]</p>
<p class='endsection'>[ভদ্দিয় বর্গ পঞ্চান্নতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
