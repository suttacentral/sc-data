<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap44' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫. উপালি বর্গ</li>
</ul>
<h1>২. সোণকোটিবীস স্থবির অপদান</h1>
</header>
<p><a class='bk' id='bk25'></a>লোকশ্রেষ্ঠ অনোমদর্শী মুনির জন্য আমি সুগন্ধী চূর্ণ লেপন করিয়ে একটি চঙ্ক্রমণ ঘর তৈরি করিয়েছিলাম।</p>
<p><a class='bk' id='bk26'></a>সেই চঙ্ক্রমণ ঘরে আমি নানা বর্ণের পুষ্প ছিটিয়েছিলাম এবং আকাশে চন্দ্রাতপ তথা শামিয়ানা টাঙিয়ে বুদ্ধ প্রমুখ অনুত্তর সংঘকে ভোজন করিয়েছিলাম।</p>
<p><a class='bk' id='bk27'></a>আমি তখন সুব্রত ভগবানকে দুহাত জোড় করে অভিবাদন করে দীর্ঘ হলঘর দান করেছিলাম।</p>
<p><a class='bk' id='bk28'></a>অনুত্তর শাস্তা চক্ষুষ্মান ভগবান আমার সংকল্প জ্ঞাত হয়ে আমার প্রতি অশেষ অনুকম্পাবশত সেই দীর্ঘ হলঘরটি গ্রহণ করেছিলেন।</p>
<p><a class='bk' id='bk29'></a>সদেব-মনুষ্যলোকে দক্ষিণাযোগ্য সম্বুদ্ধ সেই দীর্ঘ হলঘরটি প্রতিগ্রহণের পর ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk30'></a>যেই ব্যক্তি আনন্দিত মনে আমাকে এই দীর্ঘ হলঘরটি দান করেছে, আমি এখন তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk31-32'></a>এই পুণ্যকর্মীর মৃত্যুকালে অলৌকিকভাবে হাজারো অশ্বরথ উৎপন্ন হবে। সেই অশ্বরথে চড়ে এই পুণ্যপুরুষ দেবলোকে গমন করবে। সেই রথে চড়ে দেবলোকে পৌঁছলে দেবগণ সঙ্গে সঙ্গে সাধুবাদের সঙ্গে তাকে অভ্যর্থনা জানাবে।</p>
<p><a class='bk' id='bk33'></a>শ্রেষ্ঠরত্ন-সমন্বিত ও সুবর্ণ মৃত্তিকালিপ্ত মহার্ঘ মূল্যের বিশাল কুটাগারে সে অবস্থান করবে।</p>
<p><a class='bk' id='bk34'></a>সে ত্রিশ হাজার কল্প দেবলোকে অভিরমিত হবে এবং পঁচিশ কল্প পর্যন্ত দেবরাজ হয়ে দেবলোকে রাজত্ব করবে।</p>
<p><a class='bk' id='bk35'></a>সাতাত্তরবার সে রাজচক্রবর্তী হবে এবং প্রবল যশস্বী হয়ে সমগ্র পৃথিবীতে এক নামে পরিচিত হবে।</p>
<p><a class='bk' id='bk36'></a>দেবলোকে দেবসম্পত্তি ও মনুষ্যলোকে মনুষ্যসম্পত্তি ভোগ করে এবং বিপুল পুণ্য সঞ্চয় করে সে আটাশ কল্প পর্যন্ত রাজচক্রবর্তী হবে।</p>
<p><a class='bk' id='bk37'></a>তখনো তার জন্য দশ প্রকার শব্দ-বিবর্জিত উত্তম, শ্রেষ্ঠ একটি প্রসাদ বিশ্বকর্মা নির্মাণ করে দেবেন এবং তাতে সে বসবাস করবে।</p>
<p><a class='bk' id='bk38'></a>আজ থেকে অপ্রমেয় কল্প পরে সে মহাপরাক্রমশালী ভূমিপাল নামক ওক্কাকু রাজ্যের রাজা হবে।</p>
<p><a class='bk' id='bk39'></a>ষোলো হাজার স্ত্রীলোকের মধ্যে অসম্ভব সুন্দরী এক অভিজাত ক্ষত্রিয় কুমারী নয়টি পুত্র সন্তানের জন্ম দেবে।</p>
<p><a class='bk' id='bk40'></a>সেই সময় সে নয়টি পুত্রসন্তানের জননী ক্ষত্রিয় কুমারীকে মেরে ফেলবে এবং প্রিয় তরুণী এক কন্যাকে নিজের মহিষীরূপে গ্রহণ করবে।</p>
<p><a class='bk' id='bk41'></a>রাজ্যের ওক্কাকুদের তুষ্ট করে সে এক অসম্ভব সুন্দরী কন্যা লাভ করবে এবং বরপ্রাপ্ত হয়ে সেই কন্যা তার পুত্রদের প্রব্রজিত করাবে।</p>
<p><a class='bk' id='bk42'></a>তারা সকলে প্রব্রজিত হয়ে একসঙ্গে পর্বতে যাবে এবং সেখানে তারা জাতিভেদ হওয়ার ভয়ে নিজেদের ভগ্নিদের সঙ্গেই বিবাহ বন্ধনে আবদ্ধ হবে।</p>
<p><a class='bk' id='bk43'></a>তন্মধ্যে একটি কন্যা অসম্ভব ব্যাধি পীড়িত হবে এবং তারা তখন ‘আমাদের জাতি নষ্ট না হোক’ এই ভেবে ক্ষত্রিয়দের নিধন করবে।</p>
<p><a class='bk' id='bk44'></a>ক্ষত্রিয়দের নিধন করে সেই কন্যার সঙ্গেই সে বসবাস করবে এবং সেই সময় ওক্কাকুকুলের মধ্যে বিভেদ সৃষ্টি হবে।</p>
<p><a class='bk' id='bk45'></a>ওক্কাকুকুলের লোকজন তখন তার প্রজা হবে এবং কোলিয় জাতিতে সে বিপুল পরিমাণ মনুষ্যসম্পত্তি ভোগ করবে।</p>
<p><a class='bk' id='bk46'></a>মৃত্যুর পর সে দেবলোকে গমন করবে। সেখানেও সে অতীব মনোরম একটি সুন্দর প্রাসাদ লাভ করবে।</p>
<p><a class='bk' id='bk47'></a>দেবলোক হতে চ্যুত হয়ে পূর্বকৃত পুণ্য-প্রভাবে সে মনুষ্যকুলে জন্মগ্রহণ করে ‘সোণ’ নামে পরিচিত হবে।</p>
<p><a class='bk' id='bk48'></a>শাস্তার শাসনে প্রব্রজিত হয়ে সে আরব্ধবীর্য ও দমিতচিত্ত হয়ে সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk49'></a>অনন্তদর্শী, বিশেষজ্ঞ, মহাবীর শাক্যপুত্র গৌতম ভগবান তাকে শ্রেষ্ঠস্থান দিবেন।</p>
<p><a class='bk' id='bk50'></a>অঝোর ধারায় মেঘ বর্ষণের ফলে চার আঙুল প্রমাণ তৃণজাত হলে খোলা আকাশ তলে তিনি কঠোর সাধনায় নিয়োজিত হলেন, তারপরও লৰ্য পূরণে ব্যর্থ হলেন।</p>
<p>[পরবর্তীকালে বুদ্ধের নির্দেশে বিদর্শন ভাবনাবলে অর্হত্ত্ব লাভ করার পর নিজের সম্বন্ধে বললেন]</p>
<p><a class='bk' id='bk51'></a>আমি নিজেকে উত্তমভাবে দমন করেছি। চিত্ত আমার এখন সুপ্রণীহিত। আমার কাঁধ থেকে সমস্ত দুঃখভার নেমে গিয়েছে। সর্বাসব ক্ষয় করে আমি এখন সম্পূর্ণ অনাসক্ত হয়ে নিবৃত হয়েছি।</p>
<p><a class='bk' id='bk52'></a>পশুরাজ সিংহের ন্যায় মহানাগ বুদ্ধ ভিক্ষুসংঘের মাঝে উপবিষ্ট হয়ে আমাকে শ্রেষ্ঠস্থান দিয়েছেন।</p>
<p><a class='bk' id='bk53'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সোণকোটিবীস স্থবির এই গাথাগুলো ভাষণ করেছিলেন।</p>
<p class='endsutta'>[সোণকোটিবীস স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
