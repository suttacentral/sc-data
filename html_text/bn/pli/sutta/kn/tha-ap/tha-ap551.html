<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap551' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৯. বনবচ্ছ স্থবির অপদান</h1>
</header>
<p><a class='bk' id='bk251'></a> এই ভদ্রকল্পে ব্রহ্মবন্ধু মহাযশস্বী কস্সপ ভগবান পৃথিবীতে উৎপন্ন হয়েছিলেন।</p>
<p><a class='bk' id='bk252-253'></a> সেই কস্সপ বুদ্ধের শাসনে আমি প্রব্রজ্যা গ্রহণ করে আজীবন ব্রহ্মচর্যা পালন করেছিলাম। মৃত্যুর পর আমি সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class='bk' id='bk254'></a> সেখান থেকে চ্যুত হয়ে আমি অরণ্যে এক কবুতর হয়ে জন্মেছিলাম। সেই অরণ্যে এক গুণবান ধ্যানী ভিক্ষু বাস করতেন।</p>
<p><a class='bk' id='bk255'></a> তিনি ছিলেন মৈত্রীপরায়ণ, কারুণিক, আনন্দিতমনা, উপেক্ষক, মহাবীর ও অপ্রমাদে অভিজ্ঞ।</p>
<p><a class='bk' id='bk256'></a> অচিরেই আমি সেই বিনীবরণ সংকল্পের অধিকারী ও সকল সত্ত্বগণের হিতাকাঙ্ক্ষী সুগত-শ্রাবকের প্রতি শ্রদ্ধাশীল হয়ে গিয়েছিলাম।</p>
<p><a class='bk' id='bk257'></a> তখন আমি তার আশ্রমে গিয়ে তার পদমূলে গিয়ে পড়েছিলাম। তিনি আমাকে কখনো কিছু খাদ্য দিতেন, আবার কখনো ধর্মদেশনা করতেন।</p>
<p><a class='bk' id='bk258'></a> তখন আমি বিপুল আনন্দ নিয়ে জিনশ্রাবককে বন্দনা করেছিলাম। ফলে মৃত্যুর পর আমি নিজ ঘরে ফিরে যাবার ন্যায় স্বর্গে জন্ম নিয়েছিলাম।</p>
<p><a class='bk' id='bk259'></a> পূর্বকৃত পুণ্য-প্রভাবে স্বর্গ থেকে চ্যুত হয়ে মনুষ্যলোকে জন্ম নিয়েছিলাম। আমি গৃহত্যাগ করে প্রব্রজ্যা নিয়েছিলাম।</p>
<p><a class='bk' id='bk260'></a> আমি একজন শ্রমণ, তপস্বী, পরিব্রাজকের ন্যায় গভীর অরণ্যে কোনো কুটির ছাড়াই বসবাস করেছিলাম।</p>
<p><a class='bk' id='bk261'></a> আজ এই শেষ জন্মে আমি রমণীয় কপিলবাস্তু নগরে বচ্ছগোত্রে এক কন্যার গর্ভে প্রতিসন্ধি গ্রহণ করেছিলাম।</p>
<p><a class='bk' id='bk262'></a> গর্ভে আমি তির্যকভাবে শুয়ে থাকলে পরে ভূমিষ্ঠ হবার সময়ে আমার মায়ের অরণ্যবাসের প্রবল ইচ্ছা জেগেছিল।</p>
<p><a class='bk' id='bk263'></a> তারপর মা আমাকে রমণীয় বনে গিয়ে প্রসব করেছিলেন। প্রসবের পর পরই আমাকে বস্ত্রাবৃত করা হয়েছিল।</p>
<p><a class='bk' id='bk264'></a> সেই সময় শাক্যবংশের রাজপরিবারে সিদ্ধার্থ কুমারও জন্ম নিয়েছিলেন। আমি সিদ্ধার্থ কুমারের প্রিয় ও অত্যন্ত বিশ্বস্ত বন্ধু ছিলাম।</p>
<p><a class='bk' id='bk265'></a> সংসারকে অসার হিসেবে দেখায় বিপুল যশ ত্যাগ করে আমি (ঋষি) প্রব্রজ্যা গ্রহণ করে হিমালয়ে চলে গিয়েছিলাম।</p>
<p><a class='bk' id='bk266'></a> আমি বনবাসী, ধুতাঙ্গধারী মাননীয় মহাকস্সপ স্থবিরকে দেখে তার মুখ থেকে বুদ্ধ উৎপন্ন হয়েছেন শুনে নরসারথি বুদ্ধের কাছে গিয়েছিলাম।</p>
<p><a class='bk' id='bk267'></a> তিনি আমাকে ধর্মদেশনা করেছিলেন। তিনি সকল প্রকারে তার ধর্ম প্রকাশ করেছিলেন। তারপর আমি প্রব্রজ্যা নিয়ে পুনরায় বনে চলে গিয়েছিলাম।</p>
<p><a class='bk' id='bk268'></a> সেখানে আমি অপ্রমত্তভাবে অবস্থান করে ষড়ভিজ্ঞা লাভ করেছিলাম। অহো, কল্যাণমিত্রের অনুকম্পায় আমার পরম লাভই হয়েছে!</p>
<p><a class='bk' id='bk269'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk270'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk271'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান বনবচ্ছ স্থবির এই গাথাগুলো ভাষণ করেছিলেন।</p>
<p class='endsutta'>[বনবচ্ছ স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
