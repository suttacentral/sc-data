<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap393' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>১. পিলিন্দবচ্ছ স্থবির অপদান</h1>
</header>
<p><a class='bk' id='bk1'></a>হংসবতী নগরে আমি এক দ্বাররক্ষক ছিলাম। আমার ঘরে তখন বিপুল অমিত ভোগসম্পত্তির সমারোহ ছিল।</p>
<p><a class='bk' id='bk2'></a>একদিন আমি নির্জনে আমার বিশাল প্রাসাদে বসে মনে মনে এইরূপ ভাবতে লাগলাম।</p>
<p>(আনুক্রমিক চিন্তা)</p>
<p><a class='bk' id='bk3'></a>আমার অন্তঃপুরে ধনসম্পত্তির পরিমাণ ব্যাপক হারে বৃদ্ধি পেয়েছে। একদিন হয়তো পৃথিবীশ্বর রাজা আনন্দও বেদখল করতে নিতে পারেন।</p>
<p><a class='bk' id='bk4'></a>জগতে এখন মহামুনি সম্যকসম্বুদ্ধ উৎপন্ন হয়েছেন। এদিকে আমারও প্রভূত বিষয়সম্পত্তি আছে। তাই আমি ইচ্ছেমতো শাস্তাকে দান করব।</p>
<p><a class='bk' id='bk5'></a>পদুম রাজপুত্র ইতিপূর্বে হস্তীনাগ, পালঙ্ক প্রভৃতি বহু মুল্যবান জিনিস বুদ্ধকে দান করেছেন।</p>
<p><a class='bk' id='bk6'></a>আমিও অনুত্তর পুণ্যক্ষেত্র সংঘের উদ্দেশে দান করব, যা অন্যেরা এখনো দান দেয়নি। এতে করে আমি আদিকর্মিক হবো।</p>
<p><a class='bk' id='bk7'></a>এভাবে চিন্তা করার পর আমি আমার সংকল্প পূরণের জন্যে এই দানযজ্ঞে কী কী সুখপ্রদ জিনিসপত্র দান দেওয়া যায় সে-বিষয়ে ভাবতে লাগলাম।</p>
<p><a class='bk' id='bk8'></a>আমি অনুত্তর পুণ্যক্ষেত্র সংঘের উদ্দেশে এমন জিনিস দান করব, যা অন্য কেউই এখনো দান করেনি।</p>
<p>(দানীয় বস্তু তৈরি)</p>
<p><a class='bk' id='bk9'></a>তখন আমি নলকারদের কাছে গিয়ে তাদের দিয়ে ছাতা তৈরি করিয়েছিলাম। এক লক্ষ ছাতা তৈরি করিয়ে এক জায়গায় জড়ো করেছিলাম।</p>
<p><a class='bk' id='bk10'></a>তারপর আমি এক লক্ষ বস্ত্র ও এক লক্ষ পাত্র এক জায়গায় জড়ো করেছিলাম।</p>
<p><a class='bk' id='bk11'></a>ব্যাবহারোপযোগী ক্ষুর, সূঁচ ও নেইল কাটার তৈরি করিয়ে ছাতাগুলোর নিচে রেখেছিলাম।</p>
<p><a class='bk' id='bk12'></a>তালপাতার পাখা, ময়ূরপুচ্ছের দ্বারা তৈরি পাখা, জলছাকনী ও তৈলাধার তৈরি করিয়েছিলাম।</p>
<p><a class='bk' id='bk13'></a>সূঁচ রাখার পাত্র, অংশবন্ধনী, কায়বন্ধনী ও সুনির্মিত পাত্র তৈরি করিয়েছিলাম।</p>
<p><a class='bk' id='bk14'></a>পরিভোগ্য ভাজনে ও লৌহপাত্রে ভৈষজ্যপূর্ণ করে ছাতাগুলোর নিচে রেখেছিলাম।</p>
<p><a class='bk' id='bk15'></a>বচ, উশীর, যষ্টিমধু, পিপ্‌ফলী, মরিচ, হরিতকী ও আদা প্রভৃতি উক্ত ভাজনসমূহে পূরণ করেছিলাম।</p>
<p><a class='bk' id='bk16'></a>জুতা, স্যান্ডেল, তাওয়াল ও সুনির্মিত লাঠি প্রভৃতি তৈরি করিয়েছিলাম।</p>
<p><a class='bk' id='bk17-18'></a>ওষুধ রাখার পাত্র, তালা-চাবি ও পঞ্চবর্ণে সুসজ্জিত তালা-চাবি রাখার পাত্র; পরিভোগ্য বস্তু, ধুমনেত্র তথা ধুমনালিকা, দীপাধার ও জলপাত্র তৈরি করিয়েছিলাম।</p>
<p><a class='bk' id='bk19'></a>আমি ব্যবহারোপযোগী সাঁড়াশি বাক্স, পিপ্‌ফল (একজাতীয় সুমিষ্ট ফল), মলনিঃসারক ও ভৈষজ্যথলি তৈরি করিয়েছিলাম।</p>
<p><a class='bk' id='bk20'></a>হাতদানিযুক্ত লম্বা ইজি চেয়ার ও কারুকার্য-খচিত পালঙ্ক তৈরি করিয়ে উক্ত ছাতাগুলোর নিচে রেখেছিলাম।</p>
<p><a class='bk' id='bk21'></a>ঊর্ণগদি, তুলাগদি, চেয়ারের নরম গদি ও সুনির্মিত বালিশ তেরি করিয়েছিলাম।</p>
<p><a class='bk' id='bk22-28'></a>সিঁদুরের চূর্ণ, মধু, হাতে মালিশের জন্য তৈল, আঁঠা, সূঁচ, মঞ্চ, আস্তরণ, শয্যাসন, পাপোস, শয্যাসনের ব্যবহৃত দণ্ড, দাঁতের মাজন, মাথায় লেপনযোগ্য সুগন্ধী, জ্বালানি কাঠ, ফলকপীঠ, পাত্রের ঢাকনা, চামচ, চূর্ণ, রঞ্জক, সম্মার্জনী, জলপাত্র, বর্ষাসাটিক বস্ত্র, বসার আসন, কণ্ডুপ্রতিচ্ছাদনী বস্ত্র, অন্তর্বাস, উত্তরাসঙ্গ, সংঘাটি, নাক-মুখ পরিশোধক, ওষুধি লবণ, মধু, পানযোগ্য দধি, ধূপ, অন্নপিণ্ড ও মুখ মোছার বস্ত্র প্রভৃতি দানযোগ্য যা কিছু আছে এবং যা কিছু শাস্তার ব্যবহারোপযোগী। সবকিছু এক স্থানে জড়ো করে আমি আনন্দের নিকট উপস্থিত হয়েছিলাম। মহর্ষি রাজার কাছে উপস্থিত হয়ে আমি নতশিরে অভিবাদন করে এই কথা নিবেদন করেছিলাম।</p>
<p>(দানের অবকাশ প্রার্থনা)</p>
<p><a class='bk' id='bk29'></a>উভয়েই জন্ম থেকে একত্র সংবদ্ধ, উভয়েই মনের দিক দিয়েও একই এবং সাধারণ সুখ-দুঃখে উভয়েই সমান ভুক্তভোগী।</p>
<p><a class='bk' id='bk30'></a>হে অরিন্দম, জগতে চৈতসিক দুঃখ আছে। সেই দুঃখও আপনার ভাণ্ডারে জমা আছে। হে ক্ষত্রিয়, যদি পারেন ভবে সেই দুঃখকে বিদূরিত করুন।</p>
<p><a class='bk' id='bk31'></a>আপনার দুঃখ আর আমার দুঃখ একই কথা। আপনার আর আমার মধ্যে যদি কোনো দুঃখ জমা থেকে থাকে, তবে এখানেই ইহার শেষ জেনে রাখুন।</p>
<p><a class='bk' id='bk32'></a>হে মহারাজ, দুঃখকে দূর করা যথেষ্ট কষ্টসাধ্য, এটি জেনে রাখুন। উভয়েই বেশ শক্তিশালী। ইহাদের ত্যাগ করাও বেশ আয়াসসাধ্য।</p>
<p><a class='bk' id='bk33'></a>যতদিন আমার জীবন আছে এবং যতদিন আমার শক্তি আছে, আপনার যদি উহাদের প্রয়োজন হয়, তবে আমি অকম্পিতভাবেই আপনাকে দেব।</p>
<p><a class='bk' id='bk34'></a>হে প্রভু, আপনি ইতিপূর্বে বহু গর্জন করেছেন। আরও প্রয়োজন আছে বলে মনে হয় না। আজ আমি আপনাকে সর্বধর্মে বেশ সুপ্রতিষ্ঠিত বলেই জানি।</p>
<p><a class='bk' id='bk35'></a>“আমি এখন স্মৃতি-সহকারে দানে রত আছি। আমি যথেষ্ট বৃদ্ধ, আমাকে কষ্ট দিও না। আমাকে কষ্ট দেওয়ার তোমার কী প্রয়োজন? আমার কাছে তোমার কী প্রার্থনা তা সরাসরি বলো।”</p>
<p><a class='bk' id='bk36'></a>“হে মহারাজ, আমি অনুত্তর বুদ্ধশ্রেষ্ঠকে ইচ্ছা করি। মৃত্যুর পূর্বে আমার জীবদ্দশায় সম্বুদ্ধকে ভোজন করাতে চাই।”</p>
<p><a class='bk' id='bk37'></a>“তুমি তথাগতকে প্রার্থনা করিও না। তুমি অন্য বর চাও। বুদ্ধ আমার কাছে বহু মুল্যবান মণিরত্নসদৃশ, আমি তা অন্য কাউকে দিতে পারব না।”</p>
<p><a class='bk' id='bk38'></a>“প্রভু, আপনি আপনার জীবদ্দশায় যথেষ্ট পুণ্যকার্য করেছেন। এমন পুণ্যবানের পক্ষে অন্যকে তথাগতের পূজা করার সুযোগ দেওয়া উচিত নয় কি?”</p>
<p><a class='bk' id='bk39'></a>“মহাবীর বুদ্ধ হচ্ছেন সংরক্ষণীয়, কাউকে দেওয়ার অযোগ্য। আমি বুদ্ধকে ভাগ দিতে পারব না। তুমি অন্য যেকোনো ধনসম্পত্তির বর চাইতে পার।”</p>
<p><a class='bk' id='bk40'></a>“তাহলে আমি বিচারকদের কাছে যাব। আমি তাদের বিষয়টি জিজ্ঞেস করব। তারা বিষয়টির যথোচিত মীমাংসা করে দেবেন।”</p>
<p><a class='bk' id='bk41'></a>“আমি রাজাকে হাতে ধরে বিচারকের কাছে নিয়ে গিয়েছিলাম। আমি বিচারকের সামনে গিয়ে এই কথা নিবেদন করেছিলাম।</p>
<p><a class='bk' id='bk42'></a>হে বিজ্ঞ বিচারক, রাজা আমাকে কোনো কিছু বাদ না রেখে এমনকি জীবনের রক্ষাভারসহ সবকিছু বর দিয়েছেন।</p>
<p><a class='bk' id='bk43'></a>আমি উপযুক্ত বর না নিয়ে তার কাছে বুদ্ধশ্রেষ্ঠকেই বর চেয়েছিলাম। আমার কথা হচ্ছে, বুদ্ধ আমাকে ভাগ দেওয়ার যোগ্য। মাননীয় বিচারক, আমার সন্দেহ দূর করুন।”</p>
<p><a class='bk' id='bk44'></a>“হে মহারাজ, আমি আপনার কথা শুনতে চাই। উভয়ের কথা শোনার পরই আমি আপনাদের সন্দেহ দূর করব।”</p>
<p><a class='bk' id='bk45'></a>“হে মহারাজ, এই ব্যক্তিকে আপনি কোনো কিছু বাদ না রেখে সর্ববিধ সম্পত্তিই দিয়েছেন, এমনকি জীবনের রক্ষাভারও।”</p>
<p><a class='bk' id='bk46'></a>“সে আমার কাছে অতি উত্তম অথচ কঠিন এক বর চেয়েছে। তার চাওয়া বর দেওয়া আমার পক্ষে সম্ভব নয় বিধায় আমি তাকে জীবনের সবকিছুই দিয়েছি।”</p>
<p><a class='bk' id='bk47'></a>“হে মহারাজ, আপনার পরাজয় হয়েছে। তথাগত বুদ্ধ একান্তই অন্যকে ভাগ দেওয়ার যোগ্য। উভয়ের সন্দেহ দূর হয়েছে। অতএব এখন যথাকর্তব্য সম্পাদন করুন।”</p>
<p><a class='bk' id='bk48'></a>রাজা সেখানে দাঁড়িয়েই বিচারককে লক্ষ করে বলেছিলেন, বেশ ভালো, তবে আমাকেও পুনরায় বুদ্ধকে পাবার অধিকার দিতে হবে।</p>
<p><a class='bk' id='bk49'></a>(বিচারক বলেছিলেন,) মহারাজ, আপনার ইচ্ছা পূর্ণ হবে। তথাগত বুদ্ধকে ভোজন করানোর পর তাকে আবারও আপনার কাছে পুনরায় ফিরিয়ে দিতে হবে।</p>
<p>(নিমন্ত্রণ করার কথা)</p>
<p><a class='bk' id='bk50'></a>মাননীয় বিচারককে ও ক্ষত্রিয় রাজা আনন্দকে অভিবাদন করে আমি অতীব আনন্দিত মনে সম্বুদ্ধের কাছে উপস্থিত হয়েছিলাম।</p>
<p><a class='bk' id='bk51'></a>স্রোতোত্তীর্ণ, অনাসক্ত সম্বুদ্ধের কাছে উপস্থিত হয়ে নতশিরে বন্দনা নিবেদনপূর্বক এই কথা নিবেদন করেছিলাম।</p>
<p><a class='bk' id='bk52'></a>হে চক্ষুষ্মান, আপনার লক্ষ শিষ্যসহ আমার নিমন্ত্রণ (ফাং) গ্রহণ করুন। আমাকে আনন্দের সাগরে ভাসিয়ে দিয়ে আমার গৃহে উপস্থিত হোন।</p>
<p><a class='bk' id='bk53'></a>পরম পূজনীয় লোকবিদ চক্ষুষ্মান পদুমুত্তর ভগবান আমার সংকল্পের কথা অবগত হয়ে আমার ফাং গ্রহণ করেছিলেন।</p>
<p><a class='bk' id='bk54'></a>শাস্তা আমার ফাং গ্রহণ করেছেন জেনে বন্দনা নিবেদন করে আমি অতীব হৃষ্ট-উদগ্রচিত্তে আমার ঘরে ফিরে গিয়েছিলাম।</p>
<p>(দানের আয়োজন)</p>
<p><a class='bk' id='bk55'></a>আমার সমস্ত বন্ধুবান্ধব ও অমাত্যদের সমবেত করিয়ে আমি তাদের এই কথা বলেছিলাম, আমি এক অসম্ভব জ্যোতির্ময় সুদুর্লভ মণি পেয়েছি।</p>
<p><a class='bk' id='bk56'></a>আমরা তাঁকে কেন পূজা করব না? তিনি অপ্রমেয়, অনুপম, অতুলনীয়, অসদৃশ ধীর, অদ্বিতীয় জিন।</p>
<p><a class='bk' id='bk57'></a>তেমন অতুলনীয় ও অদ্বিতীয় নরোত্তমকে বুদ্ধোপযোগী দুষ্কর সেবা-পূজা করতে হবে।</p>
<p><a class='bk' id='bk58'></a>আমরা তখন নানা ধরনের পুষ্প সংগ্রহ করে একটি পুষ্পমণ্ডপ তৈরি করেছিলাম। বুদ্ধোপযোগী এই পুষ্পমণ্ডপেই সর্ববিধ পূজা হবে।</p>
<p><a class='bk' id='bk59'></a>উৎপল, পদ্ম, বৎসরে একবার মাত্র ফোটা অধিমুক্তক, চম্পক ও নাগপুষ্প দিয়ে একটি মণ্ডপ তৈরি করেছিলাম।</p>
<p><a class='bk' id='bk60'></a>ছাতার ছায়ায় লক্ষ আসন প্রস্তুত করেছিলাম। আমার ন্যূনতম আসনটিও শত স্বর্ণমুদ্রার অধিক মূল্যমানের।</p>
<p><a class='bk' id='bk61'></a>ছাতার ছায়ায় লক্ষ আসন প্রস্তুত করেছিলাম। তারপর অন্নপানীয়ের সমস্ত রকম ব্যবস্থা করে আমি ভগবানকে সময় হয়েছে বলে জানিয়েছিলাম।</p>
<p><a class='bk' id='bk62'></a>জানানোর পর পদুমুত্তর মহামুনি তাঁর লক্ষ শিষ্য পরিবেষ্টিত হয়ে আমার গৃহে উপস্থিত হয়েছিলেন।</p>
<p><a class='bk' id='bk63'></a>উপরে টাঙানো ছাতার ছায়ায় সুসজ্জিত পুষ্পমণ্ডপে পুরুষোত্তম ভগবান সশিষ্য-পরিবেষ্টিত হয়ে বসেছিলেন।</p>
<p><a class='bk' id='bk64'></a>হে চক্ষুষ্মান, ব্যবহারোপযোগী ও অনবদ্য লক্ষ ছাতা ও লক্ষ আসন আপনি গ্রহণ করুন।</p>
<p><a class='bk' id='bk65'></a>পরম পূজনীয় লোকবিদ পদুমুত্তর মহামুনি আমাকে উদ্ধার করার মানসে সেগুলো গ্রহণ করেছিলেন।</p>
<p>(দানকথা)</p>
<p><a class='bk' id='bk66'></a>আমি প্রত্যেক ভিক্ষুকে একটি করে পাত্র দান করেছিলাম। তারা তখন তাদের পুরোনো পাত্র ত্যাগ করে নতুন লৌহপাত্র ধারণ করেছিলেন।</p>
<p><a class='bk' id='bk67'></a>বুদ্ধ সাত দিন, সাত রাত সেই পুষ্পমণ্ডপে বসেছিলেন এবং বহু সত্ত্বকে ধর্মবোধে জাগ্রত করতে ধর্মচক্র প্রবর্তন করেছিলেন।</p>
<p><a class='bk' id='bk68'></a>এভাবে পুষ্পমণ্ডপের নিচে ধর্মচক্র প্রবর্তনের সময় চুরাশি হাজার সত্ত্বের ধর্মজ্ঞান লাভ হয়েছিল।</p>
<p><a class='bk' id='bk69'></a>সপ্তম দিনে এসে পদুমুত্তর মহামুনি ছাতার ছায়ায় বসে এই গাথাগুলো ভাষণ করেছিলেন।</p>
<p>(ব্যাকরণ)</p>
<p><a class='bk' id='bk70'></a>যেই মানব আমাকে ঊনতাহীন শ্রেষ্ঠ দান করল, আমি এখন তার ভূয়সী প্রশংসা করব। মনোযোগ দিয়ে আমার কথা শোন।</p>
<p><a class='bk' id='bk71'></a>হাতি, ঘোড়া, রথ ও চতুরঙ্গিণী পদাতিক সেনা নিত্য তাকে পরিবেষ্টিত করে থাকবে। এটি তার সর্বদানেরই ফল।</p>
<p><a class='bk' id='bk72'></a>হস্তীযান, অশ্বযান, শিবিকাযান (পাল্কী) ও চাকাযুক্ত রথ নিত্য তার নিকট উপস্থিত থাকবে। এটি তার সর্বদানেরই ফল।</p>
<p><a class='bk' id='bk73'></a>সর্ববিধ অলংকারে ভূষিত ষাট হাজার রথ নিত্য তাকে পরিবেষ্টিত করে থাকবে। এটি তার সর্বদানেরই ফল।</p>
<p><a class='bk' id='bk74'></a>ষাট হাজার অলংকৃত তূর্য-ভেরী প্রতিনিয়ত তার পাশে বাজানো হবে। এটি তার সর্বদানেরই ফল।</p>
<p><a class='bk' id='bk75-76'></a>ছিয়াশি হাজার সমলংকৃত, বিচিত্র বস্ত্রাভরণধারী, মাথায় মণিকুণ্ডলধারী, প্রশস্ত ও সুন্দর ভ্রূযুগলসম্পন্ন, সদা হাস্যময়, সুঢৌল নিতম্ববিশিষ্ট নারী প্রতিনিয়ত তাকে পরিবেষ্টিত করে থাকে। এটি তার সর্বদানেরই ফল।</p>
<p><a class='bk' id='bk77'></a>সে ত্রিশ হাজার কল্প দেবলোকে রমিত হবে এবং হাজারবার দেবেন্দ্র হয়ে দেবরাজ্য শাসন করবে।</p>
<p><a class='bk' id='bk78'></a>সে হাজারবার চক্রবর্তী রাজা হবে এবং প্রাদেসিক রাজা তো অসংখ্যবার হবে।</p>
<p><a class='bk' id='bk79'></a>সে দেবলোকে বসবাস করার সময় পুণ্যকর্ম-সমন্বিত হওয়ায় সমগ্র দেবলোক রত্নময় ছাতায় ছেয়ে যাবে।</p>
<p><a class='bk' id='bk80'></a>সে যখনি পুষ্পবস্ত্রে তৈরি শামিয়ানা ইচ্ছা করবে, ঠিক তখনি তার চিত্তের ইচ্ছার কথা জ্ঞাত হয়ে তাকে ছায়াদান করবে।</p>
<p><a class='bk' id='bk81'></a>দেবলোক হতে চ্যুত হয়ে সে পূর্বকৃত পুণ্য-প্রভাবে পরম পুণ্যবান ব্রহ্মবন্ধু হবে।</p>
<p><a class='bk' id='bk82'></a>আজ থেকে লক্ষকল্প পরে জগতে ওক্কাকুকুলে গৌতম গোত্রের এক শাস্তার আবির্ভাব হবে।</p>
<p><a class='bk' id='bk83'></a>তার পূর্বকৃত পুণ্যকর্মের সমস্ত কথা অবগত হয়ে শাক্যপুত্রীয় গৌতম ভিক্ষুসংঘের মাঝে উপবিষ্ট হয়ে তাকে অগ্রস্থানে স্থাপন করবেন।</p>
<p><a class='bk' id='bk84'></a>সে পিলিন্দবচ্ছ নামক শাস্তার শ্রাবক হবে। সে দেবতা, অসুর ও গন্ধর্বদের দ্বারা পূজিত হবে।</p>
<p><a class='bk' id='bk85'></a>অনুরূপভাবে সে ভিক্ষু-ভিক্ষুণী-গৃহী সকলের অতীব প্রিয় হয়ে ও সম্পূর্ণ অনাসক্ত হয়ে অবস্থান করবে।</p>
<p>(দানফলের কথা)</p>
<p><a class='bk' id='bk86'></a>আজ থেকে লক্ষকল্প আগে আমি যেই কর্ম করেছিলাম, তার ফল আমি এখনো ভোগ করছি। এখন আমি সুমুক্ত এবং তীরের গতিতে আমার সমস্ত ক্লেশ দগ্ধ করেছি।</p>
<p><a class='bk' id='bk87'></a>অহো, আমি অনুত্তর পুণ্যক্ষেত্রে কত সুকর্মই না করেছি! যেখানে সুকর্ম করে আজ আমি অচলপদ নির্বাণ লাভ করেছি।</p>
<p><a class='bk' id='bk88'></a>যেই মানব সেই ঊনতাহীন শ্রেষ্ঠ দান দিয়েছিলেন, যিনি সেই দানকর্মে পূর্বগামী তথা অগ্রগামী ছিলেন, তার দানের ফল হচ্ছে এই :</p>
<p>(১. ছাতাদানের ফল)</p>
<p><a class='bk' id='bk89'></a>সুগত প্রমুখ গুণোত্তম সংঘকে ছাতা দান করে আমি আমার কর্মানুযায়ী আটটি সুফল ভোগ করেছি।</p>
<p><a class='bk' id='bk90'></a>তার ফলে আমি শীতলতা ও উষ্ণতা কী জানি না। মলিনতা আমাকে কখনো স্পর্শ করে না। আমি হলাম সম্পূর্ণ উপদ্রবহীন। আমি সব সময় পূজিত হতাম।</p>
<p><a class='bk' id='bk91-92'></a>আমার ত্বক হলো অত্যন্ত সূক্ষ্ম ও কোমল। মন হলো শুভ্র, নির্মল। সেই কর্মের গুণে এই শেষ জন্ম ছাড়া অন্যান্য জন্মের সময় সর্বালংকার ভূষিত লক্ষ লক্ষ ছাতা আমার মাথার ওপর ধারণ করা হতো।</p>
<p><a class='bk' id='bk93'></a>এই শেষ জন্মে এসে আমার মাথার ওপর ছাতা ধারণ করা হয় না কেন? তার কারণ হচ্ছে, আমার সমস্ত কর্মই বিমুক্তিরূপ ছাতা প্রাপ্তির উদ্দেশে নিবেদিত ও কৃত।</p>
<p>(২. বস্ত্রদানের ফল)</p>
<p><a class='bk' id='bk94'></a>সুগত প্রমুখ গুণোত্তম সংঘকে বস্ত্র দান করে আমি আমার কর্মানুযায়ী আটটি সুফল ভোগ করেছি।</p>
<p><a class='bk' id='bk95'></a>এই দানের ফলে সংসারে জন্মপরিভ্রমণকালে আমার গায়ের রং হতো স্নিগ্ধ, সোনা রঙা, বিরজ, নির্মল, প্রভাস্বর ও দীপ্তিমান।</p>
<p><a class='bk' id='bk96'></a>আমার মাথার ওপর সব সময় লাখো সাদা, হলুদ ও লাল বস্ত্র ধারণ করা হতো। এটি আমার বস্ত্রদানেরই ফল।</p>
<p><a class='bk' id='bk97'></a>সেই দানের ফলস্বরূপ আমি জন্মে জন্মে কৌশেয়্য বস্ত্র, কম্বল, ক্ষৌম, কার্পাস প্রভৃতি উন্নতমানের বস্ত্র লাভ করতাম।</p>
<p>(৩. পাত্রদানের ফল)</p>
<p><a class='bk' id='bk98'></a>সুগত প্রমুখ গুণোত্তম সংঘকে পাত্র দান করে আমি আমার কর্মানুযায়ী দশটি সুফল লাভ করেছি।</p>
<p><a class='bk' id='bk99'></a>আমি সব সময় সোনার থালায়, মণিময় থালায়, রূপার থালায় ও লৌহার থালায় করে ভোজন করতাম।</p>
<p><a class='bk' id='bk100'></a>আমি উপদ্রবহীন ও সব সময় পূজিত হতাম এবং অন্ন, পানীয়, বস্ত্র ও শয্যাসন লাভ করতাম।</p>
<p><a class='bk' id='bk101'></a>আমার ভোগ্যসম্পত্তি বিনষ্ট হতো না। আমি হতাম স্থিরচিত্তের অধিকারী। আমি সব সময় ধর্মকামী, অল্পক্লেশ ও অনাসক্ত হতাম।</p>
<p><a class='bk' id='bk102'></a>কী দেবলোকে, কী মনুষ্যলোকে সর্বত্রই এই গুণগুলো আমায় ছায়ার ন্যায় অনুসরণ করত এবং কখনোই আমাকে ত্যাগ করত না।</p>
<p>(৪. ক্ষুরদানের ফল)</p>
<p><a class='bk' id='bk103-105'></a>অনুরূপভাবে বুদ্ধশ্রেষ্ঠ প্রমুখ অনুত্তর সংঘকে সুনির্মিত ক্ষুর দান করে আমি আমার কর্মানুযায়ী আটটি সুফল ভোগ করেছি। সেই ক্ষুর দানের ফলে আমি সর্বত্রই সাহসী, নির্ভীক, পারমীতে বৈশারদ্যপ্রাপ্ত, ধৃতিমান, বীর্যবান ও প্রগৃহীত মনের অধিকারী হতাম। আমার ক্লেশচ্ছেদী জ্ঞান ছিল অতীব সূক্ষ্ম, অতুলনীয় ও পরম পবিত্র।</p>
<p>(৫. ছুড়িকা দানের ফল)</p>
<p><a class='bk' id='bk106-108'></a>অনুরূপভাবে বুদ্ধ প্রমুখ অনুত্তর সংঘকে অতীব প্রসন্নমনে বহু অকর্কশ, মসৃণ, ধারালো ছুড়িকা দান করে আমি আমার কর্মানুযায়ী পাঁচটি সুফল লাভ করেছি। সেই ছুড়িকা দানের ফলে আমি কল্যাণমিত্র-সম্পত্তি, বীর্যসম্পত্তি ও ক্ষান্তি-মৈত্রীরূপ ছুড়িকা লাভ করেছি। তৃষ্ণাশল্য উৎপাটনে প্রজ্ঞারূপ অনুত্তর অস্ত্র আমি পেয়েছি এবং হীরকের ন্যায় উজ্জ্বল জ্ঞান লাভ করেছি।</p>
<p>(৬. সূঁচ দানের ফল)</p>
<p><a class='bk' id='bk109'></a>সুগত প্রমুখ গুণোত্তম সংঘকে সূঁচ দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk110-111'></a>সংসারে জন্মপরিভ্রমণকালে আমি সব সময় নিঃসংশয়, অনিন্দ্য সুন্দর, মহাধনাঢ্য ও তীক্ষ্ণপ্রাজ্ঞ হতাম। আমি আমার জ্ঞান দিয়ে গম্ভীর, নিপুণ বিষয়ের অর্থ পরিস্কার দেখতে পেতাম। আমার অন্ধকারবিধ্বংসী জ্ঞান ছিল হীরক খণ্ডের ন্যায় উজ্জ্বল দ্যুতিময়।</p>
<p>(৭. নেইল কাটার দানের ফল)</p>
<p><a class='bk' id='bk112'></a>সুগত প্রমুখ গুণোত্তম সংঘকে নেইল কাটার দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk113'></a>আমি জন্মে জন্মে সর্বত্রই বহু দাস-দাসী, গরু, ঘোড়া, ভৃত্য, নর্তকী, স্নাপক ও পাচক লাভ করেছি।</p>
<p>(৮. তালপাতার পাখা দানের ফল)</p>
<p><a class='bk' id='bk114'></a>সুগতকে সুন্দর তালপাতার পাখা দান করে আমি আমার কর্মানুযায়ী আটটি সুফল ভোগ করেছি।</p>
<p><a class='bk' id='bk115'></a>শীতলতা ও উষ্ণতা কী জিনিস আমি জানি না। আমার মধ্যে সামান্য পরিদাহও বিদ্যমান নেই। এমনটি আমার মনেও কোনো ধরনের উদ্বেগ, উৎকণ্ঠা, সন্তাপ নেই।</p>
<p><a class='bk' id='bk116'></a>সেই দানের ফলে আমার সমস্ত রাগাগ্নি, দ্বেষাগ্নি, মোহাগ্নি, মানাগ্নি, দৃষ্টি-অগ্নি নিবৃত হয়েছে।</p>
<p>(৯. ময়ূরপুচ্ছ দিয়ে তৈরি পাখা দানের ফল)</p>
<p><a class='bk' id='bk117'></a>গুণোত্তম সংঘকে ময়ূরপুচ্ছ দিয়ে তৈরি পাখা দান করে আমি এখন উপশান্ত-ক্লেশ ও নিষ্কলঙ্ক হয়ে বসবাস করছি।</p>
<p>(১০. জলছাকনী ও জলপাত্র)</p>
<p><a class='bk' id='bk118'></a>সুগতকে জলছাকনী ও জলপাত্র দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk119'></a>সকলকে অতিক্রম করে আমি দিব্য আয়ু লাভ করেছি। আমি সব সময় প্রতিপক্ষ চোরদের সঙ্গে নির্বিবাদী হয়েছি।</p>
<p><a class='bk' id='bk120'></a>সেই দানের ফলে আমাকে কোনো প্রকার অস্ত্র-শস্ত্র, বিষ বা বিরক্তি আঘাত করতে পারে না। অকাল মরণের দেখা আমি কখনো পাইনি।</p>
<p>(১১. তৈলাধার দানের ফল)</p>
<p><a class='bk' id='bk121'></a>সুগত ও গুণোত্তম সংঘকে তৈলাধার দান করে আমি আমার কর্মানুযায়ী পাঁচটি সুফল পেয়েছি।</p>
<p><a class='bk' id='bk122'></a>আমি অতীব সুশ্রী, সুভদ্র, নম্র, সুসংহত মনের অধিকারী, অবিক্ষিপ্ত মনের অধিকারী ও সকল প্রকার রক্ষাবরণ দ্বারা সুরক্ষিত হয়েছি।</p>
<p>(১২. সূঁচ রাখার পাত্র দানের ফল)</p>
<p><a class='bk' id='bk123'></a>সুগত ও গুণোত্তম সংঘকে সূঁচ রাখার পাত্র দান করে আমি আমার কর্মানুযায়ী তিনটি সুফল পেয়েছি।</p>
<p><a class='bk' id='bk124'></a>সেই দানের ফলে আমি চিত্তসুখ, কায়িকসুখ ও ঈর্যাপথজনিত সুখ এই তিনটি গুণ লাভ করেছি।</p>
<p>(১৩. অংশবন্ধনী দানের ফল)</p>
<p><a class='bk' id='bk125'></a>জিন ও গুণোত্তম সংঘকে অংশবন্ধনী দান করে আমি আমার কর্মানুযায়ী তিনটি সুফল পেয়েছি।</p>
<p><a class='bk' id='bk126'></a>সেই দানের ফলে আমি সদ্ধর্মে নিরাপদ আশ্রয় পেয়েছি। তাতে করে আমি দ্বিতীয় কোনো ভবের কথা স্মরণ করতে পারি। সর্বত্রই আমি সুন্দর ত্বকের অধিকারী হয়েছি।</p>
<p>(১৪. কায়বন্ধনী দানের ফল)</p>
<p><a class='bk' id='bk127'></a>জিন ও গুণোত্তম সংঘকে কায়বন্ধনী দান করে আমি আমার কর্মানুযায়ী ছয়টি সুফল ভোগ করেছি।</p>
<p><a class='bk' id='bk128'></a>সমাধিতে আমি কখনো কম্পিত হই না। সমাধিতে আমি সব সময় বশীভূতচিত্ত হই। আমি সব সময় মিষ্টভাষী ও ঐকবদ্ধ পরিষদের অধিকারী হই।</p>
<p><a class='bk' id='bk129'></a>আমি প্রত্যুৎপন্নমতিত্বের অধিকারী হয়েছি। আমার মনে কোনো ধরনের ত্রাস বা ভয় বিদ্যমান নেই। কী দেবলোকে, কী মনুষ্যলোকে এই সমস্ত গুণ সব সময় আমার অনুসরণ করত।</p>
<p>(১৫. আধার তথা পাত্র দানের ফল)</p>
<p><a class='bk' id='bk130'></a>সুগত জিন ও গুণোত্তম সংঘকে পাত্র দান করে আমি পঞ্চবর্ণের উত্তরাধিকারী হয়েছি। যেকোনো পরিস্থিতিতে অসম্ভব রকম অবিচল হয়েছি।</p>
<p><a class='bk' id='bk131'></a>যেকোনো বিষয় শোনার সঙ্গে সঙ্গে মুহূর্তের মধ্যেই বুঝে ফেলতাম। আমার বোধশক্তি অতীব তীক্ষ্ণ। আমার প্রতিজ্ঞা কখনো ভঙ্গ হয় না। আমার সবকিছুই সুবিবেচনাপ্রসুত।</p>
<p>(১৬. ভাজন দানের ফল)</p>
<p><a class='bk' id='bk132'></a>বুদ্ধ প্রমুখ গুণোত্তম সংঘকে পরিভোগ্য ভাজন দান করে আমি আমার কর্মানুযায়ী তিনটি সুফল ভোগ করেছি।</p>
<p><a class='bk' id='bk133'></a>(জন্মে জন্মে) আমি স্বর্ণময়, মণিময়, স্ফটিকময় ও লোহিতময় ভাজন লাভ করেছি।</p>
<p><a class='bk' id='bk134'></a>সব সময় আমার পতিব্রতা স্ত্রী, দাস-দাসী, হস্তী, ঘোড়া, রথ, সৈন্যদল ও পরিভোগ্য সম্পত্তি পরিপূর্ণ ছিল।</p>
<p><a class='bk' id='bk135'></a>আমি সব সময় বিবিধ বিদ্যা, মন্ত্রপদ এবং সকল প্রকার শিল্পশিক্ষা অর্জন করেছি।</p>
<p>(১৭. পানপাত্র দানের ফল)</p>
<p><a class='bk' id='bk136'></a>সুগত প্রমুখ গুণোত্তম সংঘকে পানপাত্র দান করে আমি আমার কর্মানুযায়ী তিনটি সুফল ভোগ করেছি।</p>
<p><a class='bk' id='bk137'></a>(জন্মে জন্মে) আমি স্বর্ণময়, মণিময়, স্ফটিকময় ও লোহিতময় পানপাত্র লাভ করেছি।</p>
<p><a class='bk' id='bk138'></a>আমি পদ্মপত্রের ন্যায় স্বচ্ছ স্ফটিকময় মধুপানের পাত্র লাভ করেছি।</p>
<p><a class='bk' id='bk139'></a>সেই দানের ফলে আমি ব্রতগুণসম্পন্ন ও বিবিধ আচার-কার্যে প্রতিপত্তিবান হয়ে এই গুণগুলো লাভ করেছি।</p>
<p>(১৮. ভৈষজ্য দানের ফল)</p>
<p><a class='bk' id='bk140'></a>সুগত ও গুণোত্তম সংঘকে ভৈষজ্য দান করে আমি আমার কর্মানুযায়ী দশটি সুফল ভোগ করেছি।</p>
<p><a class='bk' id='bk141'></a>সেই দানের ফলে আমি সব সময় দীর্ঘায়ুসম্পন্ন, বলবান, ধীর, সুশ্রী, যশস্বী, সুখী, নিরুপদ্রব ও পরম পূজনীয় হয়েছি। আমার কোনো ধরনের প্রিয়বিয়োগ দুঃখ নেই।</p>
<p>(১৯. জুতা দানের ফল)</p>
<p><a class='bk' id='bk142'></a>সুগত জিন ও গুণোত্তম সংঘকে জুতা দান দিয়ে আমি আমার কর্মানুযায়ী তিনটি সুফল ভোগ করেছি।</p>
<p><a class='bk' id='bk143'></a>জন্মে জন্মে লক্ষ হস্তীযান, অশ্বযান ও দিব্যরথ আমাকে পরিবেষ্টিত করে থাকত।</p>
<p><a class='bk' id='bk144'></a>জন্মে জন্মে আমার প্রতি পদবিক্ষেপে মণিময়, তাম্রময়, স্বর্ণময় ও রৌপ্যময় জুতা উৎপন্ন হতো।</p>
<p><a class='bk' id='bk145'></a>সেই দানের ফলে আমি নিয়ম-শৃঙ্খলা, স্মৃতি ও পরিশুদ্ধ আচার-এই সমস্ত গুণ লাভ করেছি।</p>
<p>(২০. স্যান্ডেল দানের ফল)</p>
<p><a class='bk' id='bk146'></a>সুগত ও গুণোত্তম সংঘকে স্যান্ডেল দান করে আমি ঋদ্ধিময় স্যান্ডেল পরে যথেচ্ছা অবস্থান করতাম।</p>
<p>(২১. জলমোছার বস্ত্র দানের ফল)</p>
<p><a class='bk' id='bk147'></a>বুদ্ধ প্রমুখ গুণোত্তম সংঘকে জলমোছার বস্ত্র দান দিয়ে আমি আমার কর্মানুযায়ী পাঁচটি সুফল লাভ করেছি।</p>
<p><a class='bk' id='bk148'></a>সেই দানের ফলে আমি সোনারঙা, বিরজ, প্রভাস্বর ও উজ্জ্বল হয়েছি। আমার শরীর আর্দ্র হলেও মোটেও মলিনতা স্পর্শ করতে পারত না। এই সমস্ত গুণ আমি জন্মে জন্মে লাভ করেছি।</p>
<p>(২২. লাঠি দানের ফল)</p>
<p><a class='bk' id='bk149'></a>সুগত প্রমুখ গুণোত্তম সংঘকে সুনির্মিত লাঠি দান করে আমি আমার কর্মানুযায়ী ছয়টি সুফল ভোগ করেছি।</p>
<p><a class='bk' id='bk150'></a>আমি বহু পুত্র লাভ করেছি। আমার মধ্যে কোনো ধরনের ত্রাস বিদ্যমান থাকত না। আমি সব সময় বলবান হতাম। সকল প্রকার রক্ষাবরণ দিয়েই আমি রক্ষিত হতাম। আমার কখনো স্খলন হয়নি। আমার অতীব সুস্থির।</p>
<p>(২৩. ওষুধ রাখার পাত্র দানের ফল)</p>
<p><a class='bk' id='bk151'></a>সুগত প্রমুখ গুণোত্তম সংঘকে ওষুধ রাখার পাত্র দান দিয়ে আমি আমার কর্মানুযায়ী আটটি সুফল ভোগ করেছি।</p>
<p><a class='bk' id='bk152'></a>আমি সমস্ত রোগ হতে মুক্ত, সাদা, হলুদ, লাল, অনাবিল ও প্রসন্ন বিশাল চক্ষুর অধিকারী হয়েছি।</p>
<p><a class='bk' id='bk153'></a>আমি দিব্যচোখ ও অনুত্তর প্রজ্ঞাচক্ষু লাভ করেছি। সেই দানের ফলে আমি এই সমস্ত গুণ লাভ করেছি।</p>
<p>(২৪. তালা-চাবি দানের ফল)</p>
<p><a class='bk' id='bk154'></a>সুগত প্রমুখ অনুত্তর সংঘকে তালা-চাবি দান করে আমি ধর্মদ্বার খোলার জ্ঞানরূপ তালা-চাবি লাভ করেছি।</p>
<p>(২৫. তালা-চাবি রাখার পাত্র দানের ফল)</p>
<p><a class='bk' id='bk155'></a>বুদ্ধ প্রমুখ গুণোত্তম সংঘকে তালা-চাবি রাখার পাত্র দান করে আমি আমার কর্মানুযায়ী সুফল ভোগ করেছি। ভবভবান্তরে জন্মপরিভ্রমণকালে আমি অল্পক্রোধী ও অল্প-আয়াসী হতাম।</p>
<p>(২৬. পরিভোগ্য বস্তু দানের ফল)</p>
<p><a class='bk' id='bk156'></a>সুগত প্রমুখ গুণোত্তম সংঘকে পরিভোগ্য বস্তু দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk157'></a>সমাধিতে আমি মোটেও কম্পিত হতাম না। সমাধি সব সময় আমার বশীভূত থাকত। আমার পরিষদ সব সময় ঐক্যবদ্ধ থাকত। আমি সব সময় মিষ্টভাষী হতাম। ভবে জন্মসঞ্চরণকালে আমার প্রভূত ভোগসম্পত্তি উৎপন্ন হতো।</p>
<p>(২৭. ধুমনালিকা দানের ফল)</p>
<p><a class='bk' id='bk158'></a>সুগত জিন প্রমুখ গুণোত্তম সংঘকে ধুমনালিকা দান করে আমি আমার কর্মানুযায়ী তিনটি সুফল ভোগ করেছি।</p>
<p><a class='bk' id='bk159'></a>সেই দানের ফলে আমার স্মৃতি সব সময় ঋজু, সুসম্বন্ধিত ও অবিচল হতো। আমি দিব্যচোখ লাভ করেছি।</p>
<p>(২৮. দীপাধার দানের ফল)</p>
<p><a class='bk' id='bk160'></a>সুগত জিন প্রমুখ গুণোত্তম সংঘকে দীপাধার দান করে আমি আমার কর্মানুযায়ী তিনটি সুফল ভোগ করেছি।</p>
<p><a class='bk' id='bk161'></a>সেই দানের ফলে আমি উচ্চবংশীয়, অঙ্গসম্পন্ন ও বুদ্ধপ্রশংসিত প্রজ্ঞাবান হয়েছি। এই সমস্ত গুণ আমি লাভ করেছি।</p>
<p>(২৯. জলসত্র দান)</p>
<p><a class='bk' id='bk162'></a>সুগত জিন প্রমুখ গুণোত্তম সংঘকে জলসত্র দান করে আমি আমার কর্মানুযায়ী দশটি সুফল ভোগ করেছি।</p>
<p><a class='bk' id='bk163'></a>এই দানের ফলে আমি সুরক্ষিত, সুখী, মহাযশস্বী, সুগতিসম্পন্ন, বাধা-বিপত্তিহীন ও সুখুমাল হয়েছি।</p>
<p><a class='bk' id='bk164'></a>এই জলসত্র দানের ফলে আমি বিপুল গুণবান, চলনক্ষম ও সম্পূর্ণ উদ্বেগমুক্ত হয়েছি।</p>
<p><a class='bk' id='bk165'></a>জলসত্র দানের ফলে আমি চতুর্বর্ণ ও হস্তী-ঘোড়া-রত্নাদি লাভ করেছি এবং সেই সমস্ত রত্নাদি কখনো বিনষ্ট হতো না।</p>
<p>(৩০. মলনিঃসারক দানের ফল)</p>
<p><a class='bk' id='bk166'></a>বুদ্ধ প্রমুখ গুণোত্তম সংঘকে মলনিঃসারক দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk167'></a>আমি সর্ববিধ লক্ষণের অধিকারী হতাম। দীর্ঘায়ুসম্পন্ন, প্রজ্ঞাবান ও সমাহিতচিত্ত হতাম। এবং আমার দেহ সব সময় সকল প্রকার ক্লান্তিমুক্ত থাকত।</p>
<p>(৩১. পিপ্‌ফলি দানের ফল)</p>
<p><a class='bk' id='bk168'></a>সংঘকে সুনির্মিত পাত্রে করে পিপ্‌ফলি ফল (এক জাতীয় সুমিষ্ট ফল) দান করে আমি ক্লেশধ্বংসকারক জ্ঞানরূপ অতুলনীয় সূঁচ লাভ করেছি।</p>
<p>(৩২. সণ্ডাস দানের ফল)</p>
<p><a class='bk' id='bk169'></a>সুগত প্রমুখ গুণোত্তম সংঘকে সণ্ডাস তথা সাঁড়াশি বস্ত্র দান করে ক্লেশভঞ্জনকারী জ্ঞানরূপ অতুলনীয় সূঁচ লাভ করেছি।</p>
<p>(৩৩. নাক মোছার বস্ত্র দানের ফল)</p>
<p><a class='bk' id='bk170'></a>সুগত প্রমুখ গুণোত্তম সংঘকে নাক মোছার বস্ত্র দান করে আমি আমার কর্মানুযায়ী আটটি সুফল লাভ করেছি।</p>
<p><a class='bk' id='bk171'></a>আমি শ্রদ্ধা, শীল, লজ্জা, ভয়, শ্রুতি, ত্যাগ, ক্ষমা ও প্রজ্ঞা এই আটটি গুণের অধিকারী হয়েছি।</p>
<p>(৩৪. বসার আসন দানের ফল)</p>
<p><a class='bk' id='bk172'></a>সুগত প্রমুখ গুণোত্তম সংঘকে বসার আসন দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk173'></a>আমি উচ্চকুলে জন্মেছি। আমি মহাধনাঢ্য হয়েছি। সকলেই আমাকে সেবা-সম্মান করত। আমার খ্যাতি সর্বত্র প্রচারিত হতো।</p>
<p><a class='bk' id='bk174'></a>লাখো চতুষ্কোণবিশিষ্ট পালঙ্ক আমাকে নিত্য পরিবেষ্টিত করে থাকত। আমি সেগুলো সকলকে সমানভাবে ভাগ করে দিতাম।</p>
<p>(৩৫. গদি দানের ফল)</p>
<p><a class='bk' id='bk175'></a>সুগত প্রমুখ গুণোত্তম সংঘকে বিবিধ প্রকার গদি দান করে আমি আমার কর্মানুযায়ী ছয়টি সুফল লাভ করেছি।</p>
<p><a class='bk' id='bk176'></a>আমার গায়ের ত্বক অত্যন্ত মসৃণ, মৃদু, কোমল ও দর্শনীয়। আমি জ্ঞানপরিবার লাভ করেছি। এটি আমার গদি দানেরই ফল।</p>
<p><a class='bk' id='bk177'></a>আমি জন্মে জন্মে তুলার ন্যায় সুকোমল শরীর, বহু চিত্রিত কট্টি বস্ত্র, উত্তম পুস্তক ও কম্বল লাভ করেছি।</p>
<p><a class='bk' id='bk178'></a>আমি মৃদু কোমল বস্ত্র, মৃদু বেণী ও বিবিধ প্রকার বিছানার কাপড় লাভ করেছি। এটি আমার গদি দানেরই ফল।</p>
<p><a class='bk' id='bk179'></a>যতদিন আমি নিজেকে স্মরণ করতে পারতাম, যতদিন আমি প্রাপ্তবয়স্ক না হতাম, ততদিন আমি বহু মুল্যবান ধ্যানমঞ্চে আরূঢ় থাকতাম। এটি আমার গদি দানেরই ফল।</p>
<p>(৩৬. বালিশ দানের ফল)</p>
<p><a class='bk' id='bk180'></a>সুগত জিন প্রমুখ গুণোত্তম সংঘকে সুনির্মিত বালিশ দান করে আমি আমার কর্মানুযায়ী ছয়টি সুফল ভোগ করেছি।</p>
<p><a class='bk' id='bk181'></a>(বালিশ দানের ফলে) আমি আমার মাথাকে সব সময় তুলাময় ও রক্তচন্দনময় নরম বালিশে রাখতাম।</p>
<p><a class='bk' id='bk182'></a>শ্রেষ্ঠমার্গ আর্য অষ্টাঙ্গিক মার্গে ও চার শ্রামণ্যফলে জ্ঞান উৎপন্ন করে আমি সব সময় অবস্থান করছি।</p>
<p><a class='bk' id='bk183'></a>দানে, দমে, সংযমে ও অপ্রমেয় রূপসমূহে জ্ঞান উৎপন্ন করে সমস্ত কাল অবস্থান করছি।</p>
<p><a class='bk' id='bk184'></a>ব্রতে, গুণে, প্রতিপত্তিতে ও বিবিধ আচারকর্মে জ্ঞান উৎপন্ন করে আমি সব সময় অবস্থান করছি।</p>
<p><a class='bk' id='bk185'></a>চঙ্ক্রমণে, ভাবনায়, বীর্যে ও বোধিপক্ষীয় ধর্মে জ্ঞান উৎপন্ন করে আমি যথেচ্ছা অবস্থান করছি।</p>
<p><a class='bk' id='bk186'></a>শীল, সমাধি, প্রজ্ঞা ও অনুত্তর বিমুক্তি-এই সমস্ত বিষয়ে জ্ঞান উৎপন্ন করে আমি সুখে অবস্থান করছি।</p>
<p>(৩৭. ফলকপীঠ দানের ফল)</p>
<p><a class='bk' id='bk187'></a>সুগত জিন প্রমুখ গুণোত্তম সংঘকে ফলকপীঠ দান করে আমি আমার কর্মানুযায়ী দুটি সুফল ভোগ করেছি।</p>
<p><a class='bk' id='bk188'></a>আমি বহু স্বর্ণময়, মণিময় ও দন্তময় শ্রেষ্ঠ পালঙ্ক লাভ করেছি। এটি আমার ফলকপীঠ দানেরই ফল।</p>
<p>(৩৮. পাদচৌকি দানের ফল)</p>
<p><a class='bk' id='bk189'></a>সুগত জিন প্রমুখ গুণোত্তম সংঘকে পাদচৌকি (পা রাখার চৌকি) দান করে আমি আমার কর্মানুযায়ী দুটি সুফল ভোগ করেছি। আমি বহু যান লাভ করেছি। এটি আমার পাদচৌকি দানেরই ফল।</p>
<p><a class='bk' id='bk190'></a>দাস-দাসী, ভার্যা ও আমার অন্যান্য আশ্রিতরা সকলেই আমাকে প্রতিনিয়ত যথাযথভাবে সেবা-পরিচর্যা করত। এটি আমার পাদচৌকি দানেরই ফল।</p>
<p>(৩৯. মালিশযোগ্য তৈল দানের ফল)</p>
<p><a class='bk' id='bk191'></a>গুণোত্তম সংঘকে মালিশযোগ্য তৈল (মলম) দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk192'></a>আমি নিরোগী, রূপবান, অতি শীঘ্র ধর্মে নিবেদিতপ্রাণ, অন্নপানীয়লাভী ও দীর্ঘায়ুসম্পন্ন হয়েছি।</p>
<p>(৪০. ঘৃততৈল দানের ফল)</p>
<p><a class='bk' id='bk193'></a>গুণোত্তম সংঘকে ঘৃততৈল দান করে আমি আমার কর্মানুযায়ী পাঁচটি সুফল ভোগ করেছি।</p>
<p><a class='bk' id='bk194'></a>শক্তিমান, রূপবান, সুঢৌল নিতম্ববিশিষ্ট, নিরোগী ও বিশুদ্ধ হয়েছি। এটি আমার ঘৃততৈল দানেরই ফল।</p>
<p>(৪১. মুখপরিশোধক দানের ফল)</p>
<p><a class='bk' id='bk195'></a>বুদ্ধ প্রমুখ গুণোত্তম সংঘকে মুখপরিশোধক (মুখসুগন্ধী) দান করে আমি আমার কর্মানুরূপ পাঁচটি সুফল ভোগ করেছি।</p>
<p><a class='bk' id='bk196'></a>আমি বিশুদ্ধ কণ্ঠের অধিকারী ও মধুর স্বরের অধিকারী হয়েছি। আমার মুখ হতে সব সময় উৎপলগন্ধ প্রবাহিত হতো।</p>
<p>(৪২. দধি দানের ফল)</p>
<p><a class='bk' id='bk197'></a>বুদ্ধ প্রমুখ গুণোত্তম সংঘকে দধি তথা দই দান করে আমি এখন অমৃতোপম কায়গতাস্মৃতিরূপ উত্তম ভাত ভোজন করছি।</p>
<p>(৪৩. মধু দানের ফল)</p>
<p><a class='bk' id='bk198'></a>সুগত বুদ্ধ প্রমুখ গুণোত্তম সংঘকে বর্ণ-গন্ধ-রসবিশিষ্ট সুমধুর মধু দান করে আমি এখন অনুপম, অতুলনীয় বিমুক্তিরস পান করছি।</p>
<p>(৪৪. রস দানের ফল)</p>
<p><a class='bk' id='bk199'></a>বুদ্ধ প্রমুখ গুণোত্তম সংঘকে যথাভূত রস দান করে আমি আমার কর্মানুরূপ চার ফল ভোগ করছি।</p>
<p>(৪৫. অন্নপানীয় দানের ফল)</p>
<p><a class='bk' id='bk200'></a>বুদ্ধ প্রমুখ গুণোত্তম সংঘকে অন্নপানীয় দান করে আমি আমার কর্মানুরূপ দশটি সুফল ভোগ করছি।</p>
<p><a class='bk' id='bk201'></a>আমি দীর্ঘায়ুসম্পন্ন, বলবান, ধীরস্থির, সুশ্রী, যশস্বী, সুখী, অন্নপানীয় লাভী, সচ্চরিত্র ও প্রজ্ঞাবান হয়েছি। ভবভবান্তরে জন্মসঞ্চরণকালে আমি এই সমস্ত গুণ লাভ করেছি।</p>
<p>(৪৬. ধূপ দানের ফল)</p>
<p><a class='bk' id='bk202'></a>সুগত প্রমুখ গুণোত্তম সংঘকে ধূপ দান করে আমি আমার কর্মানুরূপ দশটি সুফল ভোগ করেছি।</p>
<p><a class='bk' id='bk203'></a>আমি জন্মে জন্মে সুগন্ধী দেহের অধিকারী যশস্বী, শীঘ্রপ্রাজ্ঞ, কীর্তিমান, তীক্ষ্ণপ্রাজ্ঞ, ভূরিপ্রাজ্ঞ ও আনন্দময় গভীর প্রজ্ঞার অধিকারী হয়েছি।</p>
<p><a class='bk' id='bk204'></a>ভবভবান্তরে জন্মসঞ্চরণকালে আমি বিপুল জবনপ্রজ্ঞার অধিকারী হয়েছি। এখন আমি সেই দানের ফলে পরম শান্তি-সুখের আধার নির্বাণ লাভ করেছি।</p>
<p>(দানের সাধারণ ফল)</p>
<p><a class='bk' id='bk205'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk206'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk207'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পিলিন্দবচ্ছ স্থবির এই গাথাগুলো ভাষণ করেছিলেন।</p>
<p class='endsutta'>[পিলিন্দবচ্ছ স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
