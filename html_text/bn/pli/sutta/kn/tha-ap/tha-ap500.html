<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap500' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫০. কিংকণিপুষ্প বর্গ</li>
</ul>
<h1>৮. পুলিনস্তূপিয় স্থবির অপদান</h1>
</header>
<p><a class='bk' id='bk57'></a> হিমালয়ের অদূরে যমক নামক একটি পর্বত ছিল। তাতে আমি একটি আশ্রম ও একটি পর্ণশালা তৈরি করেছিলাম।</p>
<p><a class='bk' id='bk58'></a> তখন আমি ছিলাম নারদ নামক একজন কঠোর তপশ্চর্যাকারী জটিল সন্ন্যাসী। মোট চৌদ্দ হাজার শিষ্য নিত্য আমার পরিচর্যা করত।</p>
<p><a class='bk' id='bk59'></a> একদিন নির্জনে বসে থাকার সময় আমার মনে এই চিন্তা উদিত হয়েছিল : ‘সবাই আমাকে পূজা করে, কিন্তু আমি তো কাউকে পূজা করি না।’</p>
<p><a class='bk' id='bk60'></a> আমার কোনো উপদেশদাতা নেই। আমার কোনো বক্তা নেই। আমি আচার্য-উপাধ্যায়হীন হয়েই বনে বসবাস করছি।</p>
<p><a class='bk' id='bk61'></a> আমি যাঁকে উপাসনা করতে পারি, গৌরব করতে পারি, সেবা করতে পারি এমন কোনো আচার্য আমার নেই। আমার বনে বাস নিরর্থক।</p>
<p><a class='bk' id='bk62'></a> আমি একটি দানশালার খোঁজ করব, একজন গারবনীয় গুরুর খোঁজ করব। আমি কোনো একজনের আশ্রয়েই বসবাস করব। তখন কেউ আমাকে নিন্দা করবে না।</p>
<p><a class='bk' id='bk64'></a> তখন আমি অমরিকা নামক নদীতে গিয়ে বালি কুড়িয়ে একটি বালির চৈত্য তৈরি করেছিলাম।</p>
<p><a class='bk' id='bk65'></a> যেসব ভবের অন্তসাধনকারী মুনি সম্বুদ্ধ ছিলেন, তাদের স্তূপগুলো এমনই ছিল। তখন আমি সেই স্তূপগুলোর অবিকল প্রতিরূপ তৈরি করেছিলাম।</p>
<p><a class='bk' id='bk66'></a> বালির স্তূপ তৈরি করার পর আমি সেটিকে তিন হাজার সুবর্ণ কিংকণিপুষ্প দিয়ে পূজা করেছিলাম।</p>
<p><a class='bk' id='bk67'></a> আমি সাক্ষাৎ সম্বুদ্ধকে বন্দনা করার ন্যায় পরম শ্রদ্ধায় কৃতাঞ্জলি হয়ে সকাল-সন্ধ্যা সেই বালির চৈত্যকে বন্দনা করেছিলাম, নমস্কার করেছিলাম।</p>
<p><a class='bk' id='bk68'></a> যখন আমার চিন্তা নামক চিত্তগৃহের আশ্রমে ক্লেশ উৎপন্ন হয়, তখন আমি আমার সেই সুনির্মিত স্তূপটির কথা স্মরণ করি, গভীর মনোযোগ দিয়ে চিন্তা করি।</p>
<p><a class='bk' id='bk69'></a> [আমি তখন স্বগত উচ্চারণ করে বলতাম] “তুমি সার্থবাহ বিনায়ক বুদ্ধকে আশ্রয় করে বসবাস কর, ক্লেশসমূহকে সংযত কর। ক্লেশেতে বুঁদ হয়ে থাকা তোমার পক্ষে মোটেই যুক্তিযুক্ত নয়।”</p>
<p><a class='bk' id='bk70'></a> স্তূপের কথা চিন্তা করলে পরে তখন আমার গৌরব বোধ হতো। আমি অঙ্কুশ দ্বারা চালিত হাতির ন্যায় সমস্ত কুবিতর্ক দূর করে দিতাম।</p>
<p><a class='bk' id='bk71'></a> এভাবে বসবাস করতে করতে একসময় আমাকে মুত্যুরাজ আক্রমণ করেছিল। আমি মৃত্যুর পর ব্রহ্মলোকে জন্মেছিলাম।</p>
<p><a class='bk' id='bk72'></a> সেখানে যথা-আয়ুষ্কাল বসবাস করে আমি তাবতিংস দেবলোকে জন্ম নিয়েছিলাম। সেখানে আমি আশিবার দেবেন্দ্র হয়ে দেবরাজত্ব করেছিলাম।</p>
<p><a class='bk' id='bk73'></a> তিনশবার চক্রবর্তী রাজা হয়েছিলাম। আর প্রাদেসিক রাজা তো অসংখ্যবার হয়েছিলাম।</p>
<p><a class='bk' id='bk74'></a> সুবর্ণ কিংকণিপুষ্প দিয়ে পূজা করার বিপাক আমি ভোগ করেছিলাম। জন্মে জন্মে লক্ষ ধাত্রী আমাকে পরিবৃত করে থাকত।</p>
<p><a class='bk' id='bk75'></a> স্তূপের সঠিক পরিচর্যা করার ফলস্বরূপ আমাকে কখনো মলিনতা স্পর্শ করত না, গায়ে ঘাম হতো না। জন্মে জন্মে আমি উজ্জ্বল বর্ণের অধিকারী হতাম।</p>
<p><a class='bk' id='bk76'></a> অহো, আমি অমরিকা নদীর বালির চড়ে একটি স্তূপ তৈরি করে কত সুকর্মই না করেছিলাম! তার ফলে আজ আমি অচলপদ নির্বাণ লাভ করেছি।</p>
<p><a class='bk' id='bk77'></a> সারগ্রহণেচ্ছু ও কুশলকর্ম করতে ইচ্ছুক ব্যক্তির কাছে ক্ষেত্র-অক্ষেত্র বলে কিছু নেই। আচরণ বা কর্মসম্পাদনই হচ্ছে সার-কথা।</p>
<p><a class='bk' id='bk78'></a> বলবান ভৃত্য যেমন স্রোতস্বিনী নদী পার হবার ইচ্ছায় সামান্যমাত্র কাষ্ঠ খণ্ড নিয়ে বিশাল হ্রদে ঝাপ দেয়।</p>
<p><a class='bk' id='bk79'></a> সেই ব্যক্তি নদী পাড়ি দেওয়ার ন্যায় আমিও এই কাষ্ঠখণ্ডকে আশ্রয় করে প্রবল উৎসাহ-বীর্য-সহকারে এই বিশাল সংসারসাগরকে পাড়ি দেব।</p>
<p><a class='bk' id='bk80'></a> অনুরূপভাবে আমার কৃতকর্ম সামান্যমাত্র হলেও সেই কর্মের আশ্রয়েই আমি এই সংসারসাগর পাড়ি দিয়েছি।</p>
<p><a class='bk' id='bk81'></a> পূর্বকৃত পুণ্যপ্রভাবে এই অন্তিম জন্মে আমি শ্রাবস্তীর এক ধনাঢ্য মহাশালকুলে জন্মেছি।</p>
<p><a class='bk' id='bk82'></a> আমার মাতাপিতা দুজনেই শ্রদ্ধাশীল, বুদ্ধের শরণাগত উপাসক-উপাসিকা। উভয়েই মুক্তির স্বাদ পেয়েছেন। তারা বুদ্ধের উপদেশ যথাযথভাবে পালন করতেন।</p>
<p><a class='bk' id='bk83'></a> তারা বোধিবৃক্ষের একটি শাখা নিয়ে তাতে একটি স্বর্ণময় স্তূপ তৈরি করেছেন। তারা সেটিকে সম্মুখ বুদ্ধের ন্যায় সকাল-সন্ধ্যা প্রণাম নিবেদন করতেন।</p>
<p><a class='bk' id='bk84'></a> তারা উপোসথ দিনে সেই স্বর্ণময় স্তূপের কাছে গিয়ে বুদ্ধের গুণ বর্ণনা করতে করতে ত্রিযাম অতিবাহিত করতেন।</p>
<p><a class='bk' id='bk85'></a> তাঁদের এভাবে স্তূপ পূজা করতে দেখে আমি আমার পূর্বের বালির চৈত্যটিকে স্মরণ করেছিলাম। তারপর আমি সেই আসনে বসেই অর্হত্ত্ব লাভ করেছিলাম।</p>
<p>[বাইশতম ভাণবার সমাপ্ত]</p>
<p><a class='bk' id='bk86'></a> তখন আমি সেই কাঙ্ক্ষিত বীর বুদ্ধকে খুঁজতে খুঁজতে ধর্মসেনাপতিকে দেখতে পেয়েছিলাম। তারপর আমি গৃহত্যাগ করে তার কাছে প্রব্রজ্যা গ্রহণ করেছিলাম।</p>
<p><a class='bk' id='bk87'></a> আমি জন্মের মাত্র সাত বৎসর বয়সে অর্হত্ত্ব লাভ করেছিলাম। চক্ষুষ্মান বুদ্ধ আমার গুণ অবগত হয়ে আমাকে উপসম্পদা প্রদান করেছিলেন।</p>
<p><a class='bk' id='bk88'></a> বালক অবস্থাতেই আমার সমস্ত করণীয় শেষ হয়েছে। এখন আমি শাক্যপুত্রের শাসনে কৃত-করণীয়।</p>
<p><a class='bk' id='bk89'></a> হে মহাবীর, এখন আমি আপনার বৈরীভয়ের অতীত ও সর্ব শঙ্কার অতীত একজন ঋষি-শ্রাবক। এটি আমার স্বর্ণময় স্তূপ তৈরি করারই ফল।</p>
<p><a class='bk' id='bk90'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk91'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk92'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পুলিনস্তূপিয় স্থবির এই গাথাগুলো ভাষণ করেছিলেন।</p>
<p class='endsutta'>[পুলিনস্তূপিয় স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
