<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap394' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪০. পিলিন্দবচ্ছ বর্গ</li>
</ul>
<h1>২. সেল স্থবির অপদান</h1>
</header>
<p><a class='bk' id='bk208'></a>হংসবতী নগরে আমি এক পথস্বামী ছিলাম। আমি আমার জ্ঞাতিদের একত্র করে এই কথা বলেছিলাম।</p>
<p><a class='bk' id='bk209'></a>জগতে অনুত্তর পুণ্যক্ষেত্র বুদ্ধ উৎপন্ন হয়েছেন। তিনি সমস্ত লোকের অত্যন্ত পূজনীয়।</p>
<p><a class='bk' id='bk210'></a>নিগমবাসী ক্ষত্রিয়, মহাশাল ব্রাহ্মণগণ অতীব প্রসন্নমনে সামাজিক ধর্ম (নিয়ম) পালন করেছিলেন।</p>
<p><a class='bk' id='bk211'></a>হস্তী-আরোহী, প্রহরী, রথচালক ও পদাতিক সেনা সবাই অতীব প্রসন্নমনে সামাজিক নিয়ম (পূগধম্ম) রক্ষা করেছিলেন।</p>
<p><a class='bk' id='bk212'></a>শক্তিমান রাজপুত্র, বৈশ্য ও ব্রাহ্মণ সবাই অতীব প্রসন্নমনে সামাজিক নিয়ম রক্ষা করেছিলেন।</p>
<p><a class='bk' id='bk213'></a>পাচক, নাপিত ও মালাকার সবাই অতীব প্রসন্নমনে সামাজিক নিয়ম রক্ষা করেছিলাম।</p>
<p><a class='bk' id='bk214'></a>ধোপা, তাঁতি ও চর্মকার সবাই অতীব প্রসন্নমনে সামাজিক নিয়ম রক্ষা করেছিলেন।</p>
<p><a class='bk' id='bk215'></a>শরনির্মাতা, মিস্ত্রী, চর্মকার, সূত্রধর সবাই অতীব প্রসন্নমনে সামাজিক নিয়ম রক্ষা করেছিলেন।</p>
<p><a class='bk' id='bk216'></a>কামার, স্বর্ণকার, সীসা ও লোহার মিস্ত্রী সবাই অতীব প্রসন্নমনে সামাজিক নিয়ম রক্ষা করেছিলাম।</p>
<p><a class='bk' id='bk217'></a>বহু ভৃত্য, দাস, চাকর, কর্মচারী নিজেদের সাধ্যানুযায়ী সামাজিক নিয়ম রক্ষা করেছিলাম।</p>
<p><a class='bk' id='bk218'></a>জলবাহক, কাষ্ঠবাহক, কৃষক ও তৃণবিক্রেতা সবাই নিজেদের সাধ্যানুযায়ী সামাজিক নিয়ম রক্ষা করেছিলেন।</p>
<p><a class='bk' id='bk219'></a>পুষ্পধারী, মালি ও ফলবিক্রেতা তারা সবাই নিজেদের সাধ্যানুযায়ী সামাজিক নিয়ম রক্ষা করেছিলেন।</p>
<p><a class='bk' id='bk220'></a>গণিকা তথা পতিতা, কুম্ভদাসী, পিঠাবিক্রেতা ও মৎস্যবিক্রেতা সবাই নিজেদের সাধ্যানুযায়ী সামাজিক নিয়ম রক্ষা করেছিলেন।</p>
<p><a class='bk' id='bk221'></a>আসুন আমরা সকলেই সম্মিলিতভাবে একটি সংঘ (সংস্থা) গঠন করি। তারপর আমরা সবাই মিলে অনুত্তর পুণ্যক্ষেত্রের উদ্দেশে পুণ্যকার্য সম্পাদন করব।</p>
<p><a class='bk' id='bk222'></a>তারা আমার কথা শুনে তৎক্ষণাৎ সংঘ গঠন করেছিল এবং ভিক্ষুসংঘের উদ্দেশ্যে একটি সুন্দর উপস্থানশালা (বিশ্রামাগার) নির্মাণ করেছিল।</p>
<p><a class='bk' id='bk223'></a>উপস্থানশালা নির্মাণকার্য শেষ করে অতীব উদগ্র ও তুষ্টমনে আমরা সকলে মিলে সম্বুদ্ধের কাছে উপস্থিত হয়েছিলাম।</p>
<p><a class='bk' id='bk224'></a>নরশ্রেষ্ঠ লোকনাথ সম্বুদ্ধের কাছে উপস্থিত হয়ে তাঁর পদে বন্দনা নিবেদনপূর্বক এই কথা নিবেদন করেছিলাম।</p>
<p><a class='bk' id='bk225'></a>হে মহামুনি, এই তিনশত বীরপুরুষ সম্মিলিতভাবে একটি সংঘ গঠন করেছিলেন। তারা আপনার উদ্দেশে একটি সুন্দর উপস্থানশালা নির্মাণ করে এখন আপনাকে দান করছেন।</p>
<p><a class='bk' id='bk226'></a>চক্ষুষ্মান ভগবান তখন ভিক্ষুসংঘের সামনে তাদের দান গ্রহণ করেছিলেন। তারপর সেই তিনশতজন দাতাকে লক্ষ করে এই গাথাগুলো ভাষণ করেছিলেন।</p>
<p><a class='bk' id='bk227'></a>এই তিন শতজন লোক একজনের নেতৃত্বে পরিচালিত হয়েছিল। একত্রে পুণ্যকর্ম করার পর আবার তারা একত্রেই তার বিপাক ভোগ করবে।</p>
<p><a class='bk' id='bk228'></a>অন্তিম জন্মে তার শীতিভূত, অজর, অমর, শান্ত, অনুত্তর নির্বাণ স্পর্শ করবে (সাক্ষাৎ করবে)।</p>
<p><a class='bk' id='bk229'></a>অনুত্তর শ্রমণ সর্বজ্ঞ বুদ্ধ এভাবে ব্যাখ্যা করেছিলেন। বুদ্ধের কথা শুনে আমি ভীষণ আনন্দিত হয়েছিলাম।</p>
<p><a class='bk' id='bk230'></a>তার ফলে আমি ত্রিশ হাজার কল্প দেবলোকে রমিত হয়েছিলাম এবং পাঁচশতবার দেবরাজ হয়ে দেবলোকে রাজত্ব করেছিলাম।</p>
<p><a class='bk' id='bk231'></a>হাজারবার আমি চক্রবর্তী রাজা হয়েছিলাম। দেবলোকে রাজত্বকালে আমাকে বহু দেবতা বন্দনা করেছিল।</p>
<p><a class='bk' id='bk232-233'></a>সশিষ্য পরিবেষ্টিত হয়ে আমি পায়ে হেঁটে বিচরণ করছিলাম। এমন সময় যজ্ঞায়োজনে নিরত জটাধারী কেণিয় তাপসকে দেখে এই কথা জিজ্ঞেস করেছিলাম, ‘এখানে কি কোনো আবাহ-বিবাহকার্য সম্পন্ন হবে? অথবা কোনো রাজা কি এখানে নিমন্ত্রিত হয়েছেন?</p>
<p><a class='bk' id='bk236'></a>হে দেবসম্মত ব্রাহ্মণ, আমিই এমন দানযজ্ঞের আয়োজন করেছি। আমি কোনো রাজাকেই নিমন্ত্রণ করিনি। নানা ধরনের যজ্ঞ আমি আয়োজন করি না।</p>
<p><a class='bk' id='bk237'></a>কোনো ধরনের আবাহ-বিবাহের কার্যও আমাতে বিদ্যমান নেই। দেবলোকসহ সমগ্র জগতের শ্রেষ্ঠ, শাক্যদের আনন্দদানকারী বুদ্ধ জগতে আবির্ভূত হয়েছেন।</p>
<p><a class='bk' id='bk238'></a>তিনি এখন সর্বলোকের সমগ্র সত্ত্বগণের ক্রমাগত হিতসুখ সাধন করে চলেছেন। তিনিই আমার এখানে নিমন্ত্রিত হয়েছেন। তাঁর উদ্দেশেই আজ এতসব দানযজ্ঞের আয়োজন।</p>
<p><a class='bk' id='bk239'></a>তিম্বর্বফল-বর্ণাভ, অপ্রমেয়, অনুপম, সৌন্দর্যে অদ্বিতীয় বুদ্ধই আগামীকালের জন্য নিমন্ত্রিত হয়েছেন।</p>
<p><a class='bk' id='bk240'></a>জ্বলন্ত উল্কাশিখা ও জ্বলন্ত অঙ্গারতুল্য উজ্জ্বল বিদ্যুতোপম মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk241'></a>পাহাড়ের ওপর পঞ্চদশীর পূর্ণচন্দ্রের স্নিগ্ধ শিখার ন্যায় সূক্ষ্ম নলাগ্নি বর্ণধারী বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk242'></a>সমস্ত প্রকার ভয়-ভীতিহীন, ভবের অন্তসাধনকারী মুনি, দৃঢ়পরাক্রমী সিংহসদৃশ মহাবীর নিমন্ত্রিত হয়েছেন।</p>
<p><a class='bk' id='bk243'></a>বুদ্ধধর্ম সম্বন্ধে সুদক্ষ, নাগোপম মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk244'></a>সদ্ধর্ম আচারে অভিজ্ঞ, বুদ্ধনাগ, অদ্বিতীয় সিংহসদৃশ মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk245'></a>অনন্ত বর্ণধারী, অসামান্য যশস্বী, বিচিত্র সব লক্ষণসম্পন্ন, দেবরাজ শক্রসদৃশ মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk246'></a>বশীভূতকারী, গণনায়ক, প্রবল প্রতাপী, তেজস্বী, পুরুষ-দুর্লভ, ব্রহ্মোপম মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk247'></a>ধর্মলাভী, দশবলধারী, পারগামী, ধরণীতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk248'></a>শীলবীজ সমাকীর্ণ, ধর্মবিজ্ঞান-সমন্বিত জলোপম মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk249'></a>দুষ্কর কার্যকারী, অসম্ভব ধৈর্যশীল, অবিচল, গৌরবান্বিত, মহতো মহান, পর্বততুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk250'></a>অনন্ত জ্ঞানী, অদ্বিতীয়, অতুলনীয়, শ্রেষ্ঠত্বলাভী, গগনতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p>[পঞ্চদশ ভাণবার সমাপ্ত]</p>
<p><a class='bk' id='bk251'></a>ভীষণ ভয়তাড়িত সত্ত্বগণের প্রতিষ্ঠা, শরণগামীদের ত্রাণ, সুবিমুক্ত মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk252'></a>বুদ্ধিমানদের পরম নির্ভরতা, সুখান্বেষীদের পুণ্যক্ষেত্র, রত্নাকর মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk253'></a>সুবিমুক্ত, বেদকর, শ্রামণ্যফলদায়ক, মেঘতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk254'></a>লোকচক্ষু, মহাতেজস্বী, সমস্ত অন্ধকার বিনাশকারী সূর্যতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk255'></a>আলম্বনবিমুক্ত, স্বভাবদর্শী মুনি, চন্দ্রতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk256'></a>পৃথিবীতে বত্রিশ মহাপুরুষ লক্ষণসমন্বিত, গৌরবময়, অপ্রমেয় মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk257'></a>যাঁর জ্ঞান অপ্রমেয়, যাঁর শীল অতুলনীয়, যাঁর বিমুক্তি জগতে অসদৃশ সেই মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk258'></a>যাঁর ধৃতি অসদৃশ, যাঁর স্থাম তথা শক্তি অচিন্তনীয়, যাঁর পরাক্রম অতীব শ্রেষ্ঠ সেই বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk259'></a>রাগ-দ্বেষ-মোহরূপ সমস্ত বিষ বিধ্বংসকারী, সম্পূর্ণ নিরোগতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk260'></a>ক্লেশব্যাধি বহুদুঃখ ও সমস্ত অন্ধকার বিধ্বংসী, অভিজ্ঞ চিকিৎসকতুল্য মহাবীর বুদ্ধই আমার এখানে নিমন্ত্রিত হয়েছেন।</p>
<p><a class='bk' id='bk261'></a>বন্ধু, আপনি তাহলে নিশ্চিত হয়েই তাঁকে ‘বুদ্ধ’ বলে ঘোষণা করেছেন। বুদ্ধ অতীব দুর্লভ। এই ‘বুদ্ধ’ শব্দ শুনে আমার মন অনির্বচনীয় প্রীতিতে ভরে গিয়েছিল।</p>
<p><a class='bk' id='bk262'></a>আমার মনের অভ্যন্তরস্থ প্রীতি ক্রমে বাইরেও প্রসারিত হচ্ছিল। আমি অতীব প্রীতমনে এই কথা বলেছিলাম।</p>
<p><a class='bk' id='bk263'></a>সেই ত্রিলোকশ্রেষ্ঠ, নরোত্তম ভগবান কোথায় অবস্থান করছেন? আমি সেখানে গিয়ে শ্রামণ্যফলদায়ক বুদ্ধকে প্রণাম নিবেদন করব।</p>
<p><a class='bk' id='bk264-265'></a>তখন তিনি কৃতাঞ্জলিপুটে ডান হাত দিয়ে দেখিয়ে দিয়েছিলেন এভাবে : আমার ধর্মরাজ, শোকশল্য বিদূরণকারী, অঞ্জনসন্নিভ নীল মহামেঘের ন্যায় উদীয়মান ও সাগরের ন্যায় অনন্ত বিস্তৃত বুদ্ধকে ওই মহাবনে গিয়ে দেখুন।</p>
<p><a class='bk' id='bk266'></a>এখানেই অদান্ত-দমনকারী, অবিনীতকে বিনয়নকারী, বোধিপক্ষীয়ধর্ম সম্বন্ধে ব্যাখ্যাদানকারী বুদ্ধ বসবাস করেন।</p>
<p><a class='bk' id='bk267'></a>আমি পিপাসিত ব্যক্তি জল খোঁজার ন্যায়, ক্ষুধার্ত ব্যক্তির ভোজন অন্বেষণের ন্যায় ও শাবকস্নেহে উদ্বেলিত গাভীর ন্যায় জিনকে খুঁজেছিলাম।</p>
<p><a class='bk' id='bk668'></a>আচার-উপচার বিষয়ে অভিজ্ঞ, ধর্মত সংযমী জিনের কাছে গিয়ে আমি আপন শিষ্যদের শিক্ষাদান করাব।</p>
<p><a class='bk' id='bk269'></a>সুবিমুক্ত ভগবান পশুরাজ সিংহের ন্যায় একাচারী। তাঁর প্রতি পদবিক্ষেপে বহু মানুষ তাঁর কাছে আসবেন।</p>
<p><a class='bk' id='bk270'></a>ঘোরতর বিষধর সর্পের ন্যায়, মৃগরাজ সিংহের ন্যায় ও প্রবল পরাক্রমী দাঁতাল হাতির ন্যায় বুদ্ধও অজেয়।</p>
<p><a class='bk' id='bk271'></a>মুক্তিপিয়াসী মনুষ্যগণ খুব সর্তকতার সঙ্গে আস্তে আস্তে অগ্রসর হয়ে গলার কাঁশির শব্দ করে বুদ্ধের কাছে উপস্থিত হয়ে থাকেন।</p>
<p><a class='bk' id='bk272'></a>সদেবলোকে বুদ্ধগণ নির্জনবিহারী ধ্যানস্থ, অল্পভাষী, দুরধিগম্য, দুরুপনীয় ও গুরুগম্ভীর হয়ে থাকেন।</p>
<p><a class='bk' id='bk273'></a>শিষ্যগণকে উদ্দেশ করে তিনি বলেছিলেন, আমি যখন বুদ্ধকে প্রশ্ন করব অথবা কুশল বিনিময় করব, তখন তোমরা কথা না বলে মৌনভাবে দাঁড়িয়ে থাকবে।</p>
<p><a class='bk' id='bk274'></a>তিনি (বুদ্ধ) নির্বাণপ্রদায়ক যা দেশনা করবেন, তাতে এভাবে মনোনিবেশ করবে। সদ্ধর্ম শ্রবণ অতীব সুখকর।</p>
<p><a class='bk' id='bk275'></a>তারপর আমি সম্বুদ্ধের কাছে উপস্থিত হয়ে তাঁর সঙ্গে কুশল বিনিময় করেছিলাম। কুশল বিনিময় শেষে আমি তাঁর শরীরে মহাপুরুষ লক্ষণগুলো খুটিয়ে খুটিয়ে দেখছিলাম।</p>
<p><a class='bk' id='bk276'></a>ক্রমে আমি বত্রিশ প্রকার মহাপুরুষ লক্ষণের মধ্যে দুটি বাদে বাকি ত্রিশটি লক্ষণ বিষয়ে সুনিশ্চিত হয়েছিলাম। তারপর মহামুনি বুদ্ধ আমার সন্ধিগ্ধভাবের কথা জ্ঞাত হয়ে ঋদ্ধিযোগে বস্ত্রাচ্ছাদিত গোপনাঙ্গ অণ্ডকোষ দেখিয়েছিলেন।</p>
<p><a class='bk' id='bk277'></a>তারপর তিনি তাঁর প্রশস্ত জিহ্বা বের করে কর্ণগোতরে ও নাসিকা স্পর্শ করেছিলেন এবং সমস্ত ললাট ঢেকে ফেলেছিল।</p>
<p><a class='bk' id='bk278'></a>তাঁর শরীরে সব্যঞ্জন পরিপূর্ণ সমস্ত মহাপুরুষ লক্ষণ দেখতে পেয়ে আমি নিশ্চিত হলাম যে, ইনি নিশ্চয় বুদ্ধ। তারপর সশিষ্য আমি তাঁর কাছে প্রব্রজ্যা গ্রহণ করেছিলাম।</p>
<p><a class='bk' id='bk279'></a>আমার তিনশত শিষ্যসহ আমি অনাগারিক প্রব্রজ্যা গ্রহণ করেছিলাম। পনেরো দিন না যেতেই আমরা সবাই পরম নিবৃত্তি নির্বাণ লাভ করেছিলাম।</p>
<p><a class='bk' id='bk280'></a>অনুত্তর পুণ্যক্ষেত্রের উদ্দেশে আমরা একত্রে পুণ্যকর্ম করেছিলাম, একত্রে জন্মসঞ্চরণ করেছিলাম এবং পরিশেষে একত্রে পরম বিমুক্তি লাভ করেছিলাম।</p>
<p><a class='bk' id='bk281'></a>সেই জন্মে পুণ্যকর্ম সম্পাদনকালীন আমি আটটি বিম (খুঁটি) দান করেছিলাম। সেই সুকৃত কর্মের ফলে আমি আটটি সুফল লাভ করেছি।</p>
<p><a class='bk' id='bk282'></a>সর্বদিকে আমি পূজিত হই, আমার অমিত ভোগ্যসম্পত্তি, আমি সকলের প্রতিষ্ঠা হই এবং আমার কোনো ধরনের ত্রাস বিদ্যমান নেই।</p>
<p><a class='bk' id='bk283'></a>আমার কোনো ধরনের রোগ-ব্যাধি বিদ্যমান নেই, আমি দীর্ঘায়ুর অধিকারী, আমার ত্বক অতীব সূক্ষ্ম, আমার প্রার্থিত আবাসেই আমি বসবাস করি।</p>
<p><a class='bk' id='bk284'></a>আটটি বিম দান করে আমি সমাজে বসবাস করেছিলাম। আমি এখন প্রতিসম্ভিদাসহ অর্হত্ত্ব লাভ করেছি। এটি আমার অপর অষ্টম সুফল।</p>
<p><a class='bk' id='bk285'></a>হে মহামুনি, আপনার অষ্ট গোপানসী নামক পুত্র সর্বকার্যে কৃতকার্য, সফল ও অনাসক্ত।</p>
<p><a class='bk' id='bk286'></a>পাঁচটি স্তম্ভ দান করে আমি সমাজে বিচরণ করেছিলাম। সেই সুকৃত কর্মের ফলে আমি পাঁচটি সুফল লাভ করেছি।</p>
<p><a class='bk' id='bk287'></a>তার ফলে আমি অবিচল মৈত্রীপরায়ণ, সর্বাঙ্গ পরিপূর্ণ ও মিষ্টভাষী হয়েছি। আমি কাউকে আঘাত করি না।</p>
<p><a class='bk' id='bk288'></a>আমার চিত্ত অচঞ্চল ও স্থিত। আমি সকলের প্রতি উদারচিত্ত। সেই সুকৃত কর্মের ফলে আমি বুদ্ধের শাসনে অতীব বিমল।</p>
<p><a class='bk' id='bk289'></a>হে মহাবীর মুনি, আপনার শ্রাবক ভিক্ষু সগৌরবী, বিনয়ী, কৃতকার্য, সফল ও সম্পূর্ণ অনাসক্ত হয়েই আপনাকে বন্দনা করছে।</p>
<p><a class='bk' id='bk290'></a>পূর্বে আমি সুন্দর পালঙ্ক তৈরি করে ঘরে সাজিয়েছিলাম। সেই সুকৃত কর্মের ফলে আমি পাঁচটি ফল লাভ করেছি।</p>
<p><a class='bk' id='bk291'></a>আমি উচ্চকুলে জন্ম নিয়ে অমিত ভোগসম্পত্তির অধিকারী হয়েছি। আমি সর্ববিধ সম্পত্তির অধিকারী। কিন্তু আমার মধ্যে লেশমাত্র কৃপণতা নেই।</p>
<p><a class='bk' id='bk292'></a>কোথাও যাওয়ার সময় আমার কাছে পালঙ্ক উপস্থিত হতো। আমি আমার প্রার্থিত শ্রেষ্ঠ পালঙ্ক নিয়েই সেখানে যেতাম।</p>
<p><a class='bk' id='bk293'></a>হে মুনি, সেই পালঙ্ক দানের প্রভাবে সমস্ত অন্ধকার বিদূরিত করে সর্ববিধ অভিজ্ঞান বলপ্রাপ্ত স্থবির আপনাকে বন্দনা জানাচ্ছে।</p>
<p><a class='bk' id='bk294'></a>আমি পরকৃত্য আপনকৃত্য সর্ববিধ কৃত্যই সাধন করেছিলাম। সেই সুকৃত কর্মের ফলে আমি নির্বাণ নামক অভয়পুরে প্রবেশ করেছি।</p>
<p><a class='bk' id='bk295'></a>সুনির্মিত ঘরে আমি বহু পরিভোগ্য সম্পত্তি দান করেছিলাম। সেই সুকৃতকর্মের ফলে আজ আমি শ্রেষ্ঠত্ব লাভ করেছি।</p>
<p><a class='bk' id='bk296'></a>জগতে যে সকল হাতি-ঘোড়া দমনকারী আছেন, তারা নানা ধরনের লাঠি, অঙ্কুশের সাহায্যে দমন করে থাকেন।</p>
<p><a class='bk' id='bk297'></a>হে মহাবীর, আপনি কিন্তু বিনাদণ্ডে ও নিরস্ত্রভাবেই নর-নারীদের উত্তমভাবে দমন করেন।</p>
<p><a class='bk' id='bk298'></a>দেশনাকুশল মুনি দানের সুফল বর্ণনা করতে করতে মাত্র একটি প্রশ্ন বলেই তিনশতজনকে ধর্মবোধে প্রবুদ্ধ করেছেন।</p>
<p><a class='bk' id='bk299'></a>আমরা সবাই সুদক্ষ সারথী কর্তৃক শান্ত, দান্ত হয়ে সম্পূর্ণ সুবিমুক্ত ও অনাসক্ত হয়েছি। সমস্ত তৃষ্ণা ক্ষয় করে ও সর্ববিধ অভিজ্ঞাবল প্রাপ্ত হয়ে আমরা নিবৃত হয়েছি।</p>
<p><a class='bk' id='bk300'></a>আজ থেকে লক্ষকল্প আগে আমি যেই দান করেছিলাম, সেই দানের ফলে আমার সমস্ত ভয় কেটে গিয়েছিল। এটি আমার গৃহ (শালা) দানেরই ফল।</p>
<p><a class='bk' id='bk301'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk302'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk303'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সেল স্থবির সপরিষদে ভগবানের কাছে এই গাথাগুলো ভাষণ করেছিলেন।</p>
<p class='endsutta'>[সেল স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
