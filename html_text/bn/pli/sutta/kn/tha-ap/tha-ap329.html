<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap329' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩৩. উমাপুষ্পিয় বর্গ</li>
</ul>
<h1>৭. নিগ্গুণ্ডিপুষ্পিয় স্থবির অপদান</h1>
</header>
<p><a class='bk' id='bk39'></a>যখন কোনো দেবতা আয়ুক্ষয়ে দেবকায় হতে চ্যুত হন, তখন অন্য দেবতাদের মুখ থেকে অনুমোদনসূচক তিনটি শব্দ বের হয়।</p>
<p><a class='bk' id='bk40'></a>বন্ধু, এখন থেকে তুমি কামসুগতি ভূমিতে মনুষ্যগণের সাহচর্যে গমন কর। সেখানে তুমি মানুষ হয়ে শ্রদ্ধাবান হয়ে অনুত্তর সদ্ধর্ম লাভ কর।</p>
<p><a class='bk' id='bk41'></a>তোমার সেই শ্রদ্ধা সুদৃঢ়ভাবে প্রতিষ্ঠিত হোক। আজীবন সুপ্রতিষ্ঠিত সদ্ধর্মে অবিচলিত হও।</p>
<p><a class='bk' id='bk42'></a>কায়, বাক্য ও মনে বহু কুশলকর্ম সম্পাদন করে ক্রোধহীন ও নিরুপধি হও।</p>
<p><a class='bk' id='bk43'></a>তার চেয়ে অধিক পুণ্য বহু দানকার্য সম্পাদন করে অনুত্তর সদ্ধর্মে ও পরিশুদ্ধ ব্রহ্মচর্যে নিবিষ্ট হও।</p>
<p><a class='bk' id='bk44'></a>এইভাবে যখন বিজ্ঞ দেবতারা পরম অনুকম্পায় আমার দেবলোকচ্যুতি অনুমোদন করেন তখন আকুল স্বরে বলেন, বন্ধু দেব, আবারও এখানে ফিরে এসো।</p>
<p><a class='bk' id='bk45'></a>তখন আমি সেই দেবসংঘ সম্মেলনে ভীষণভাবে সংবিগ্ন হয়ে পড়ি এই ভেবে যে, এখান থেকে চ্যুত হয়ে আমি কোথায় জন্ম নেবো।</p>
<p><a class='bk' id='bk46'></a>আমার সংবিগ্ন হওয়ার কথা জ্ঞাত হয়ে এক ভাবিতেন্দ্রিয় শ্রমণ আমাকে উদ্ধার করার ইচ্ছায় আমার কাছে এসেছিলেন।</p>
<p><a class='bk' id='bk47'></a>পদুদুত্তর বুদ্ধের সুমন নামক শ্রাবকটি অর্থ-ধর্ম অনুসারে আমাকে অনুশাসন করে ভীষণভাবে সংবিগ্ন করেছিলেন।</p>
<p>[দ্বাদশ ভাণবার সমাপ্ত]</p>
<p><a class='bk' id='bk48'></a>তাঁর কথা শুনে আমি ভীষণভাবে বুদ্ধের প্রতি প্রসন্নচিত্ত হয়েছিলাম এবং সেই ধীর শ্রমণকে অভিবাদন করে সেখানেই মৃত্যুবরণ করেছিলাম।</p>
<p><a class='bk' id='bk49'></a>পূর্বকৃত পুণ্য-প্রভাবে আমি সেখানে জন্মেছিলাম। মাতৃগর্ভে বসবাসকালে পুনরায় আমাকে ধারণ করেন।</p>
<p><a class='bk' id='bk50'></a>সেখান থেকে চ্যুত হয়ে আমি আবার তাবতিংস স্বর্গে জন্মেছিলাম। এখানে আমি কোনো প্রকার দৌর্মনস্যভাব দেখিনি।</p>
<p><a class='bk' id='bk51'></a>সেই তাবতিংস স্বর্গ হতে চ্যুত হয়ে আমি আবারও মাতৃগর্ভে জন্মেছিলাম। ভূমিষ্ঠ হওয়ার পর আমি কৃষ্ণ-শুক্ল তথা পাপ-পুণ্য সম্পর্কে জেনেছিলাম।</p>
<p><a class='bk' id='bk52'></a>আমি মাত্র সাত বৎসর বয়সে শাক্যপুত্রীয় ভগবান গৌতমের বিহারে প্রবেশ করেছিলাম।</p>
<p><a class='bk' id='bk53'></a>সেখানে শাস্তার প্রসিদ্ধ প্রবচন, বুদ্ধশাসনে বহু শাসন রক্ষাকারী ভিক্ষুগণকে দেখেছিলাম।</p>
<p><a class='bk' id='bk54'></a>কোশলরাজ্যে শ্রাবস্তী নামক একটি নগর ছিল। সেই রাজ্যের রাজা হস্তীরথে চড়ে উত্তম বোধিবৃক্ষে গিয়েছিলেন।</p>
<p><a class='bk' id='bk55'></a>আমি তার হাতিকে দেখে আমার পূর্বকৃত কর্ম স্মরণ করেছিলাম। হাত জোড় করে আমি যথাসময়েই চলে গিয়েছিলাম।</p>
<p><a class='bk' id='bk56'></a>আমি জন্মের মাত্র সাত বৎসর বয়সেই অনাগারিক প্রব্রজ্যা গ্রহণ করেছিলাম। আনন্দ নামক শ্রাবকই বুদ্ধের সেবা-কাজে নিয়োজিত ছিলেন।</p>
<p><a class='bk' id='bk57'></a>তিনি ছিলেন গতিমান, ধৃতিমান, স্মৃতিমান ও বহুশ্রুত। তিনি রাজার চিত্তকে প্রসন্নতায় ভরিয়ে দিয়ে বিদায় দিয়েছিলেন।</p>
<p><a class='bk' id='bk58'></a>আমি তাঁর ধর্মকথা শুনে আমার পূর্বকৃত কর্ম স্মরণ করেছিলাম। সেখানে দাঁড়িয়েই আমি অর্হত্ত্ব লাভ করেছিলাম।</p>
<p><a class='bk' id='bk59'></a>আমি চীবরকে একাংশ করে নতশিরে হাত জোড় করেছিলাম এবং সম্বুদ্ধকে অভিবাদন করে এই কথা বলেছিলাম।</p>
<p><a class='bk' id='bk60'></a>আমি নিগ্গুণ্ডিপুষ্প হাতে নিয়ে দ্বিপদশ্রেষ্ঠ পদুমুত্তর শাস্তা বুদ্ধের সিংহাসনে স্থাপন করেছিলাম।</p>
<p><a class='bk' id='bk61'></a>হে দ্বিপদশ্রেষ্ঠ ত্রিলোকশ্রেষ্ঠ নরোত্তম, সেই কর্ম-প্রভাবে আমি এখন জয়-পরাজয় বিরহিত অচলস্থান নির্বাণ লাভ করেছি।</p>
<p><a class='bk' id='bk62'></a>আজ থেকে পঁচিশ কল্প আগে আমি আটবার অর্বুদ-নিরর্বুদ কালব্যাপী মনুষ্যাধিপতি ক্ষত্রিয় রাজা হয়েছিলাম।</p>
<p><a class='bk' id='bk63'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান নিগ্গুণ্ডিপুষ্পিয় স্থবির এই গাথাগুলো ভাষণ করেছিলেন।</p>
<p class='endsutta'>[নিগ্গুণ্ডিপুষ্পিয় স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
