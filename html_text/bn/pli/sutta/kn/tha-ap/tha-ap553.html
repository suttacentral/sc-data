<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap553' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৬. যশ বর্গ</li>
</ul>
<h1>১. যশ স্থবির অপদান</h1>
</header>
<p><a class='bk' id='bk1'></a> মহাসমুদ্রের মাঝে আমার একটি সুনির্মিত নাগভবন ছিল। তার চারপাশে নানা পাকপাখালির কূজনে মুখরিত সুনির্মিত পুষ্করিণী ছিল।</p>
<p><a class='bk' id='bk2-5'></a> সেই পুষ্করিণীটি ছিল মন্দারক, পদ্ম ও উৎপলপুষ্পে সমাকীর্ণ এবং তার পাশ দিয়ে স্বচ্ছ সলিলা স্রোতাস্বিনী নদী প্রবাহিত হতো। নদীটি ছিল সুন্দর স্নানঘাটসম্পন্ন, মৎস্য-কচ্ছপে ভরা, নানা জাতীয় পাকপাখালিতে পরিপূর্ণ, ময়ূর-ক্রৌঞ্চ, কোকিল প্রভৃতিতে সমাকীর্ণ। নদীচর চক্রবক, রবিহাঁস, তিত্তির, শালিকসহ প্রভৃতি পাখি সেই নদীকে আশ্রয় করে জীবন ধারণ করত। হাঁস, ক্রৌঞ্চ, কোশিয়, পিঙ্গলী প্রভৃতি পাখির কূজনে মুখরিত থাকত সেই নদীটি। আমার সেই প্রাসাদটি ছিল সপ্তবিধ রত্ন ও মণি-মুক্তা-প্রবালাদিতে পরিপূর্ণ।</p>
<p><a class='bk' id='bk6'></a> নানা গন্ধে ভরপুর স্বর্ণময় সেই বৃক্ষগুলো রাতদিন সব সময় আমার নাগভবনকে আলোকিত করত।</p>
<p><a class='bk' id='bk7'></a> সকাল-সন্ধ্যা সব সময় ষাট হাজার তূর্য-বাদ্য বাজানো হতো এবং ষোল হাজার স্ত্রীলোক নিত্য আমায় পরিবেষ্টিত করে থাকত।</p>
<p><a class='bk' id='bk8'></a> আমি আমার নাগভবন থেকে বের হয়ে এসে প্রসন্নমনে মহাযশস্বী লোকনায়ক সুমেধ ভগবানকে বন্দনা করেছিলাম।</p>
<p><a class='bk' id='bk9'></a> অভিবাদন করার পর আমি বুদ্ধ প্রমুখ সংঘকে নিমন্ত্রণ করেছিলাম। ধীর লোকনায়ক সুমেধ বুদ্ধ আমার সেই নিমন্ত্রণ গ্রহণ করেছিলেন।</p>
<p><a class='bk' id='bk10'></a> মহামুনি ধর্মকথা বলে আমাকে বিদায় দিয়েছিলেন। তারপর আমি সম্বুদ্ধকে অভিবাদন করে আমার নাগভবনে চলে গিয়েছিলাম।</p>
<p><a class='bk' id='bk11-12'></a> তখন আমি আমার জ্ঞাতি-পরিজনকে ডেকে বলেছিলাম, ‘আগামীকাল পূর্বাহ্ন সময়ে বুদ্ধ আমার ভবনে আসবেন। এটি আমাদের পক্ষে পরম লাভ যে আমরা তাঁর কাছে বসবাস করতে পারব। তখন আমরা বুদ্ধশ্রেষ্ঠ শাস্তাকে পূজা করব।’</p>
<p><a class='bk' id='bk13'></a> অন্ন-পানীয় সবকিছু তৈরি করা শেষ হলে পরে আমি বুদ্ধকে সময় হয়েছে বলে জানিয়েছিলাম। তারপর লোকনায়ক বুদ্ধ লক্ষ অর্হৎ পরিবেষ্টিত হয়ে আমার ভবনে উপস্থিত হয়েছিলেন।</p>
<p><a class='bk' id='bk14'></a> তাঁর আগমনে আমি পঞ্চাঙ্গ তূর্য বাজিয়ে অভিনন্দিত করেছিলাম। পুরুষোত্তম বুদ্ধ সম্পূর্ণ স্বর্ণময় আসনে বসেছিলেন।</p>
<p><a class='bk' id='bk15'></a> তখন তাঁদের মাথার ওপর স্বর্গময় আচ্ছাদনী (শামিয়ানা) টাঙানো ছিল এবং আমি অনুত্তর ভিক্ষুসংঘকে বাতাস করেছিলাম।</p>
<p><a class='bk' id='bk16'></a> আমি প্রভূত অন্ন-পানীয় দিয়ে ভিক্ষুসংঘকে পরিতৃপ্ত করেছিলাম এবং ভিক্ষুসংঘের প্রত্যেককে দুটি করে বস্ত্র দান করেছিলাম।</p>
<p><a class='bk' id='bk17'></a> পরম পূজনীয় সুমেধ বুদ্ধ ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='bk' id='bk18'></a> যে ব্যক্তি আমাকে ও ভিক্ষুসংঘকে অন্ন-পানীয় দিয়ে পরিতৃপ্ত করেছে, এখন আমি তার ভূয়সী প্রশংসা করব। তোমরা মনোযোগ দিয়ে শোন।</p>
<p><a class='bk' id='bk19'></a> সে আঠারোশত কল্প দেবলোকে রমিত হবে এবং এই পৃথিবীতে হাজারবার চক্রবর্তী রাজা হবে।</p>
<p><a class='bk' id='bk20'></a> সে দেবলোকে অথবা মনুষ্যলোকে যেই যোনিতেই জন্মগ্রহণ করুক না কেন, তার মাথার ওপর সব সময় সম্পূর্ণ স্বর্ণময় আচ্ছাদনী টাঙানো থাকবে।</p>
<p><a class='bk' id='bk21'></a> আজ থেকে ত্রিশ হাজার কল্প পরে ওক্কাকুকুলে গৌতম নামে এক শাস্তা পৃথিবীতে উৎপন্ন হবেন।</p>
<p><a class='bk' id='bk22'></a> সে তার ধর্মে ধর্মৌরসজাত উত্তরাধিকারী হয়ে পরিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk23'></a> সে ভিক্ষসংঘের মাঝে উপবিষ্ট হয়ে এই বলে সিংহনাদ করবে : ‘যারা শ্মশানে ছাতা ধারণ করে, তারা ছাতার নিচেই দগ্ধ হোক!’</p>
<p><a class='bk' id='bk24'></a> আমি শ্রামণ্যফল লাভ করেছি। আমার সমস্ত ক্লেশ দগ্ধ হয়েছে। আমি মণ্ডপে বা বৃক্ষমূলে যেখানেই বাস করি না কেন, আমার মধ্যে কোনো ধরনের ভয়-ভীতি নেই।</p>
<p><a class='bk' id='bk25'></a> আজ থেকে ত্রিশ হাজার কল্প আগে আমি যেই বসার আসন দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার সর্বদানেরই ফল।</p>
<p><a class='bk' id='bk26'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk27'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk28'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান যশ স্থবির এই গাথাগুলো ভাষণ করেছিলেন।</p>
<p class='endsutta'>[যশ স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
