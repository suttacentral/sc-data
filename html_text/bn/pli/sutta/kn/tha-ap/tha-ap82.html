<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap82' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৮. নাগসমাল বর্গ</li>
</ul>
<h1>১০. ত্রিপদুমিয় স্থবির অপদান</h1>
</header>
<p><a class='bk' id='bk48'></a>সর্বধর্মে বিশারদ আত্মদান্ত পদুমুত্তর বুদ্ধ সেই সময় আত্মদমিত ভিক্ষুসংঘ-পরিবৃত হয়ে নগর হতে নিষ্ক্রান্ত হয়েছিলেন।</p>
<p><a class='bk' id='bk49'></a>আমি তখন হংসবতী নগরে এক মালাকার হয়ে জন্মেছিলাম এবং আমার হাতে তখন অসম্ভব সুন্দর কিছু পদ্মফুল ছিল।</p>
<p><a class='bk' id='bk50'></a>অতঃপর আমি নগরমধ্যে গমনরত বিরজ, বীতমল বুদ্ধকে দেখতে পেলাম এবং দেখার পর চিন্তা করলাম :</p>
<p><a class='bk' id='bk51'></a>এই ফুলগুলো রাজাকে দিয়ে আমার কী-ই বা লাভ হবে! বড় জোড় হাজারো ধন ও বহু গ্রাম লাভ করতে পারব।</p>
<p><a class='bk' id='bk52'></a>তার চাইতে বরং আমি যদি অদান্ত দমনকারী, সকল সত্ত্বগণের হিতকারী, মহাবীর লোকনাথ বুদ্ধকে পূজা করি; তবে নিশ্চয় অমৃতধন নির্বাণ লাভ করতে পারব।</p>
<p><a class='bk' id='bk53'></a>এইরূপ চিন্তা করার পর আমার চিত্ত অসম্ভব রকম প্রফুল্লতায় ভরে উঠেছিল। তৎক্ষণাৎ আমি তিনটি রক্তিম বর্ণের পদ্মফুল নিয়ে আকাশে ছুঁড়ে মেরেছিলাম।</p>
<p><a class='bk' id='bk54'></a>ছুঁড়ে মারার সঙ্গে সঙ্গে সেই ফুলগুলো আকাশে চাঁদোয়ার মতো করে অধোমুখী হয়ে ভগবানের মাথার ওপর স্থিত হয়েছিল।</p>
<p><a class='bk' id='bk55'></a>সেখানকার যে সমস্ত মানুষ দৃশ্যটি দেখতে পেল তারা সকলেই ভীষণভাবে উৎফুল্ল হয়েছিল এবং আকাশবাসী দেবতারা সুমুধুর কণ্ঠে সাধুবাদ দিয়েছিলেন।</p>
<p><a class='bk' id='bk56'></a>তখন তারা সকলেই বললেন, বুদ্ধশ্রেষ্ঠের গুণপ্রভাবে আমরা ভীষণ আচনক দৃশ্য দেখতে পেলাম। আমরা এখন সেই ফুলগুলোর কীর্তিগাথাসমেত ধর্মশ্রবণ করব।</p>
<p><a class='bk' id='bk57'></a>পরম পূজার্হ, লোকবিদ পদুমুত্তর বুদ্ধ পথে দাঁড়িয়েই এই গাথাগুলো ভাষণ করেছিলেন।</p>
<p>৫৮. যেই মানব রক্তিম বর্ণের পদ্মফুল দিয়ে বুদ্ধকে পূজা করলেন, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk59'></a>সে ত্রিশ হাজার কল্প দেবলোকে রমিত হবে এবং ত্রিশ কল্প দেবেন্দ্র হয়ে দেবলোকে রাজত্ব করবে।</p>
<p><a class='bk' id='bk60'></a>তখন তার দেববিমানের বিস্তৃতি হবে দৈর্ঘ্যে তিনশত যোজন এবং প্রস্থে দেড়শত যোজন।</p>
<p><a class='bk' id='bk61'></a>তখন তার জন্য চার লক্ষ চূড়া-বেষ্টিত মঞ্চবিশেষ, দর্শনীয় কূটাগার ও মহার্ঘ শয্যা-সমন্বিত বিমান উৎপন্ন হবে।</p>
<p><a class='bk' id='bk62'></a>সেখানে লক্ষকোটি সুনিপুণা অপ্সরা তাকে পরিবেষ্টিত করে থাকবে। তারা দিব্য বাদ্য-বাজনাসমেত নৃত্যগীত করতে করতে তার চারপাশে প্রদক্ষিণ করবে।</p>
<p><a class='bk' id='bk63'></a>এমন সব অসম্ভব সুন্দরী দেব-অপ্সরা সমবিভ্যহারে সে দেবলোকে অবস্থান করবে এবং তখন তার ওপর প্রতিনিয়ত ব্যক্তিম বর্ণের দিব্য পুষ্পবৃষ্টি বর্ষিত হবে।</p>
<p><a class='bk' id='bk64'></a>দেববিমানের প্রতিটি ভিত্তিস্তম্ভে, নাগদন্তে, দ্বারে ও তোরণে চক্রাকারে রক্তিম বর্ণের দিব্যপুষ্প সব সময় ঝুলে থাকবে।</p>
<p><a class='bk' id='bk65'></a>সমগ্র দেববিমানটি ফুলে ফুলে ছেঁয়ে যাবে ও পাতায় পাতায় ভরে যাবে এবং দেব-অপ্সরাবৃন্দ ফুলসজ্জায় সজ্জিত হয়ে তাকে পরিতুষ্ট করবে।</p>
<p><a class='bk' id='bk66'></a>সেই দেবভবনের চারপাশে শতযোজন বিস্তৃত এলাকায় সেই রক্তিম বর্ণের পদ্মফুলগুলো প্রতিনিয়ত দিব্যগন্ধ ছড়াতে থাকবে।</p>
<p><a class='bk' id='bk67'></a>সে পঁচাত্তরবার চক্রবর্তী রাজা হবে এবং অসংখ্যবার প্রাদেসিক রাজা হবে।</p>
<p><a class='bk' id='bk68'></a>নিরাপদে, নিরুপদ্রবে দেব-মনুষ্যলোকে দ্বিবিধ সম্পত্তি ভোগ করে অন্তিম জন্মে সে নির্বাণ লাভ করবে।</p>
<p><a class='bk' id='bk69'></a>ধর্মবাণিজ্যে নিয়োজিত বুদ্ধ তথাগতকে আমি ভালো করেই চিনতে পেরেছি। তাই আমি তিনটি পদ্মফুল দিয়ে পূজা করে ত্রিবিধ সম্পত্তি লাভ করেছি।</p>
<p><a class='bk' id='bk70'></a>আজ আমি ধর্মের সাক্ষাৎ পেয়েছি, সম্পূর্ণরূপে বিপ্রমুক্ত হয়েছি। তাই আমার মাথার ওপর সুপুষ্পিত রক্তিম বর্ণের পুষ্প স্থিত হবে।</p>
<p><a class='bk' id='bk71'></a>পদুমুত্তর শাস্তা যখন আমার কৃতকর্মের গুণকীর্তন করছিলেন, তখন লক্ষ প্রাণীর ধর্মজ্ঞান উৎপন্ন হয়েছিল।</p>
<p><a class='bk' id='bk72'></a>আজ থেকে লক্ষকল্প আগে যেদিন আমি বুদ্ধকে পূজা করেছিলাম, সেই থেকে একবারও আমাকে দুর্গতিতে পড়তে হয়নি। এটি আমার পদ্মফুল দানেরই ফল।</p>
<p><a class='bk' id='bk73'></a>আমার সমস্ত ক্লেশ দগ্ধ হয়েছে এবং আমার জন্মসকল ধ্বংসপ্রাপ্ত হয়েছে। আমার সর্বাসব পরিক্ষীণ হয়েছে এবং এখন আমার আর পুনর্জন্ম নেই।</p>
<p><a class='bk' id='bk74'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান ত্রিপদুমীয় স্থবির এই গাথাগুলো ভাষণ করেছিলেন।</p>
<p class='endsutta'>[ত্রিপদুমীয় স্থবির অপদান দশম সমাপ্ত]</p>
<p class='endsection'>[নাগসমাল বর্গ অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
