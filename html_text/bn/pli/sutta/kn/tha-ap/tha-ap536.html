<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap536' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৪. কাচ্চায়ন বর্গ</li>
</ul>
<h1>৪. মল্লপুত্র দব্ব স্থবির অপদান</h1>
</header>
<p><a class='bk' id='bk108'></a> আজ থেকে লক্ষকল্প আগে পৃথিবীতে সর্বলোকবিদ, মুনি, চক্ষুষ্মান পদুমুত্তর জিন উৎপন্ন হয়েছিলেন।</p>
<p><a class='bk' id='bk109'></a> উপদেষ্টা, বিজ্ঞাপক, সকল প্রাণীকে তীর্ণকারী দেশনাকুশল বুদ্ধ বহু জনতাকে সংসারস্রোত তীর্ণ করে দিয়েছিলেন।</p>
<p><a class='bk' id='bk110'></a> পরম অনুকম্পাকারী, মহাকারুণিক, সকল প্রাণীর হিতৈষী বুদ্ধ যেসব তীর্থিয় তাঁর মুখোমুখী হতো তাদের সবাইকে পঞ্চশীলে প্রতিষ্ঠা করেছিলেন।</p>
<p><a class='bk' id='bk111'></a> এভাবেই তিনি নিরাকুল ও তীর্থিয়শূন্য হয়ে এবং বশীভূত অর্হৎ পরিবেষ্টিত হয়ে অবস্থান করেছিলেন।</p>
<p><a class='bk' id='bk112'></a> সেই মহামুনি আটান্ন প্রকার রত্নে গৌরবমণ্ডিত, উজ্জ্বল কাঞ্চনতুল্য ও বত্রিশ মহাপুরুষ লক্ষণবিশিষ্ট।</p>
<p><a class='bk' id='bk113'></a> সেই সময় মানুষের গড় আয়ু ছিল লক্ষ বৎসর। তিনি পরিপূর্ণ আয়ু জীবিত থেকে বহুজনতাকে তীর্ণ করেছিলেন।</p>
<p><a class='bk' id='bk114'></a> তখন আমি হংসবতী নগরে মহাযশস্বী শ্রেষ্ঠীপুত্র হয়ে জন্মেছিলাম। একদিন লোকপ্রদ্যোৎ বুদ্ধের কাছে গিয়ে তাঁর ধর্মদেশনা শুনছিলাম।</p>
<p><a class='bk' id='bk115'></a> তখন তিনি ভিক্ষুদের শয্যাসন প্রজ্ঞাপক এক শিষ্যের ভূয়সী প্রশংসা করছিলেন। তা শুনে আমি ভীষণভাবে খুশি হয়েছিলাম।</p>
<p><a class='bk' id='bk116'></a> মহর্ষি বুদ্ধ ও তাঁর শ্রাবক সংঘকে মহাদান দিয়ে আমি তাঁর পায়ে মাথা ঠেকিয়ে এই শ্রেষ্ঠপদ প্রার্থনা করেছিলাম।</p>
<p><a class='bk' id='bk117-118'></a> তখন মহাবীর বুদ্ধ আমার কৃতকর্মের এই বলে ভূয়সী প্রশংসা করেছিলেন, যেই ব্যক্তি লোকনায়ক বুদ্ধ প্রমুখ সংঘকে সপ্তাহকাল ভোজন দান করেছে, সেই কোমল অক্ষিধারী, সিংহের ন্যায় স্বর্ণোজ্জ্বল ত্বকধারী ব্যক্তি আমার পদমূলে নিপতিত হয়ে এই শ্রেষ্ঠপদ প্রার্থনা করেছে।</p>
<p><a class='bk' id='bk119'></a> আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk120'></a> এই ব্যক্তি তখন তাঁর শ্রাবক হবে। সে ‘দব্ব’ নামে বিশ্ববিশ্রুত হবে এবং শ্রেষ্ঠ শয্যাসন প্রজ্ঞাপক হবে।</p>
<p>[অতঃপর মল্লপুত্র দব্ব স্থবির নিজের সম্বন্ধে বললেন]</p>
<p><a class='bk' id='bk121'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্ম নিয়েছিলাম।</p>
<p><a class='bk' id='bk122'></a> আমি তিনশতবার দেবরাজত্ব করেছিলাম এবং পাঁচশতবার চক্রবর্তী রাজা হয়েছিলাম।</p>
<p><a class='bk' id='bk123'></a> আর প্রাদেসিক রাজা তো অসংখ্যবার হয়েছিলাম। সেই কর্মের ফলে আমি সর্বত্রই সুখী হতাম।</p>
<p><a class='bk' id='bk124'></a> আজ থেকে একানব্বই কল্প আগে পৃথিবীতে চারুদর্শন, সর্ববিধ ধর্মে যথাযথ দর্শনকারী, নায়ক বিপস্সী ভগবান উৎপন্ন হয়েছিলেন।</p>
<p><a class='bk' id='bk125'></a> সর্ববিধ আসব ক্ষয় করা তাঁর এক শ্রাবককে আমি ‘পরিশুদ্ধ’ জেনেও প্রদুষ্টমনে অপবাদ দিয়েছিলাম।</p>
<p><a class='bk' id='bk126'></a> সেই নরবীর, শ্রাবকদের মহর্ষি বুদ্ধকে আমি শলাকা নিয়ে দুধভাত দান করেছিলাম।</p>
<p><a class='bk' id='bk127'></a> তারপর এই ভদ্রকল্পে ব্রহ্মবন্ধু, মহাযশস্বী কস্সপ বুদ্ধ পৃথিবীতে উৎপন্ন হয়েছিলেন।</p>
<p><a class='bk' id='bk128'></a> তিনি বুদ্ধশাসনকে উজ্জ্বল করে অন্যতীর্থিদের পরাভূত করেছিলেন এবং বিনয়নযোগ্য সত্ত্বগণকে বিনমিত (দমন) করে সশিষ্যে পরিনির্বাণ লাভ করেছিলেন।</p>
<p><a class='bk' id='bk129'></a> ‘ভগবান নাথ সশিষ্য পরিনির্বাপিত হয়েছেন, শাসনের অনেক ক্ষতি হয়ে গেল’ এই বলে দেবতারা সংবিগ্ন হয়ে সাশ্রুনয়নে তীব্র স্বরে কেঁদেছিল।</p>
<p><a class='bk' id='bk130'></a> অহো, ধর্মচক্ষু নির্বাপিত হয়েছে! আমরা আর সুব্রত বুদ্ধ প্রমুখ তাঁর শ্রাবকসংঘকে দেখতে পাব না! তাঁর সদ্ধর্ম শুনতে পাব না! অহো, আমরা ভীষণ হতভাগা!</p>
<p><a class='bk' id='bk131'></a> তখন এই সসাগরা পৃথিবী প্রবল শোকে শোকাভিভূত হয়ে করুণ স্বরে চিৎকার করেছিল।</p>
<p><a class='bk' id='bk132'></a> চতুর্দিকে অমনুষ্যরা তখন বিকটভাবে ঢোল বাজিয়েছিল। মনে হয়েছিল, চারদিক থেকে ভয়াবহ অশনি ফেটে পড়েছিল।</p>
<p><a class='bk' id='bk133'></a> তখন আকাশ থেকে বৃষ্টির মতো উল্কা পড়েছিল। আকাশে ধুমকেতু দেখা গিয়েছিল। আর জালবদ্ধ হওয়ার ন্যায় করে স্থলচর পশু-পাখিরা তীব্র স্বরে চিৎকার করেছিল।</p>
<p><a class='bk' id='bk134'></a> শাসন পরিহানীসূচক সূর্য উঠতে দেখে তখন আমরা সাতজন উদ্বিগ্ন ভিক্ষু চিন্তা করেছিলাম।</p>
<p><a class='bk' id='bk135'></a> সম্বুদ্ধশাসন বিনা বেঁচে থেকে আমদের কী লাভ? তাই আমরা সবাই মিলে মহারণ্যে প্রবেশ করে জিনশাসনে আত্মনিয়োগ করব।</p>
<p><a class='bk' id='bk136'></a> মহারণ্যের মধ্যে আমরা তখন বেশ উঁচু শৈলপর্বত দেখতে পেয়েছিলাম। আমরা সিঁড়ি বেয়ে তার ওপর উঠে পড়েছিলাম এবং উঠার পর সিঁড়িটি নিচে ফেলে দিয়েছিলাম।</p>
<p><a class='bk' id='bk137'></a> তখন আমাদের মধ্যে সবার জ্যেষ্ঠ স্থবির আমাদের এই বলে উপদেশ দিয়েছিলেন, বুদ্ধের উৎপত্তি অতীব দুর্লভ। বুদ্ধশাসনের সামান্য অংশ লাভ করাও পরম সৌভাগ্যের।</p>
<p><a class='bk' id='bk138'></a> আমরা অনাদি কাল থেকে অনন্ত দুঃখের সাগরে নিপতিত। তাই আমাদের পক্ষে যতক্ষণ এই বুদ্ধশাসন আছে ততক্ষণ স্বীয় কর্তব্য যথাযথভাবে সম্পাদন করা উচিত।</p>
<p><a class='bk' id='bk139'></a> তারপর আমাদের মধ্যে জ্যেষ্ঠ স্থবির অর্হত্ত্ব লাভ করেছিলেন আর তাঁর কনিষ্ঠজন অনাগামী হয়েছিলেন। আমরা অন্য পাঁচজন যথাযথভাবে শীল রক্ষা করায় দেবলোকে জন্মেছিলাম।</p>
<p><a class='bk' id='bk140-141'></a> যিনি অনাগামী লাভ করেছিলেন তিনি একাই সুদ্ধাবাসে জন্ম নিয়ে সেখানেই সংসারসাগর উত্তীর্ণ হয়ে পরিনির্বাপিত হয়েছিলেন। আর আমিসহ অন্যরা পুক্কুসাতি, সভিয়, বাহিয় ও কুমারকস্সপ স্থবির হয়ে বিভিন্ন জায়গায় জন্মেছিলাম। মহাকারুণিক গৌতম বুদ্ধের পরম অনুকম্পায় আমরা এখন সবাই সংসার বন্ধন হতে মুক্ত হয়েছি।</p>
<p><a class='bk' id='bk142'></a> মল্লরাজ্যের কুশীরনারায় একজনের গর্ভে আমি জন্মালে আমার মা মারা গেল। তাকে শ্মশানে নিয়ে গিয়ে আগুনে পোড়ানোর সময় তার পেট ফেটে আমি বের হয়েছি।</p>
<p><a class='bk' id='bk143'></a> বের হয়ে আমি এক দব্বপুঞ্জে গিয়ে পড়েছি। তাই আমি ‘দব্ব’ নামেই পরিচিত হয়েছি। ব্রহ্মচর্য অনুশীলনবলেই আমি মাত্র সাত বৎসর বয়সে বিমুক্ত হয়েছি।</p>
<p><a class='bk' id='bk144'></a> দুধভাত দান করার ফলে আমি অঙ্গ-প্রত্যঙ্গ পরিপূর্ণ হয়ে জন্মেছি। আর ক্ষীণাসব অর্হৎকে মিথ্যা অপবাদ দেওয়ার ফলে আমিও বহুভাবে নিন্দা, অপবাদ পেয়েছি।</p>
<p><a class='bk' id='bk145'></a> পাপ-পুণ্য উভয়ই অতিক্রম করে এখন আমি পরম শান্তিপদ নির্বাণ লাভ করে সম্পূর্ণ অনাসক্ত হয়েই অবস্থান করছি।</p>
<p><a class='bk' id='bk146'></a> আমি পরমানন্দের সঙ্গে ভিক্ষুসংঘের জন্য শয্যাসন প্রস্তুত করি। বুদ্ধ আমার এই গুণে খুশি হয়ে আমাকে শ্রেষ্ঠপদে বসিয়েছেন।</p>
<p><a class='bk' id='bk147'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk148'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk149'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মল্লপুত্রদব্ব স্থবির এই গাথাগুলো ভাষণ করেছিলেন।</p>
<p class='endsutta'>[মল্লপুত্রদব্ব স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
