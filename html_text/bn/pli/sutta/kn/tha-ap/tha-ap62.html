<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap62' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৬. বীজনী বর্গ</li>
</ul>
<h1>১০. অসনবোধিয় স্থবির অপদান</h1>
</header>
<p><a class='bk' id='bk78'></a>জন্মের মাত্র সাত বৎসর বয়সে আমি লোকনায়ক বুদ্ধকে দেখেছিলাম এবং প্রসন্নমনে নরোত্তম বুদ্ধের কাছে উপস্থিত হয়েছিলাম।</p>
<p><a class='bk' id='bk79'></a>লোকশ্রেষ্ঠ তিষ্য ভগবান যেই বোধিবৃক্ষমূলে বসে বোধিজ্ঞান লাভ করেছিলেন, আমি অত্যন্ত হৃষ্ট-প্রহৃষ্ট চিত্তে সেই উত্তম বোধিবৃক্ষ রোপণ করেছিলাম।</p>
<p><a class='bk' id='bk80'></a>সেই বোধিবৃক্ষের নাম অসন। আমি সেই উত্তম অসন বোধিবৃক্ষকে পাঁচ বৎসর যাবৎ পরিচর্যা করেছিলাম।</p>
<p><a class='bk' id='bk81'></a>আমার রোপিত বোধিবৃক্ষের সুপুষ্পিত শাখা দেখে আমার শরীরে আশ্চর্যজনকভাবে লোমহর্ষণ হয়েছিল। তারপর আমি নিজের কৃতকর্মের কথা বলতে বলতে বুদ্ধশ্রেষ্ঠের নিকট উপস্থিত হয়েছিলাম।</p>
<p><a class='bk' id='bk82'></a>সেই সময় অগ্রপুদ্গল স্বয়ম্ভূ তিষ্য সম্বুদ্ধ ভিক্ষুসংঘের মাঝে উপবিষ্ট হয়ে এই গাথাগুলো ভাষণ করেছিলেন।</p>
<p><a class='bk' id='bk83'></a>যেই ব্যক্তি বোধিবৃক্ষ রোপণ করেছেন ও অত্যন্ত শ্রদ্ধাসহকারে বুদ্ধপূজা করেছেন, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk84'></a>সে দেবলোকে ত্রিশ কল্প দেবেন্দ্র রাজত্ব করবে এবং চৌষট্টিবার চক্রবর্তী রাজা হবে।</p>
<p><a class='bk' id='bk85'></a>তুষিত স্বর্গ হতে চ্যুত হয়ে সে পূর্বকৃত পুণ্য-প্রভাবে দ্বিবিধ সম্পত্তি ভোগ করে মনুষ্যলোকে রমিত হবে।</p>
<p><a class='bk' id='bk86'></a>সে কঠোর সাধনাবলে আত্মদমন করে উপশান্ত ও নিরুপধি হবে এবং সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk87'></a>কায়বিবেক, চিত্তবিবেক, উপধিবিবেক এই ত্রিবিধ বিবেকযুক্ত হয়ে আমি এখন সম্পূর্ণ উপশান্ত ও নিরুপধি এবং হস্তীনাগের ন্যায় সমস্ত বন্ধন ছিন্ন করে সম্পূর্ণ অনাসক্ত হয়ে অবস্থান করি।</p>
<p><a class='bk' id='bk88'></a>আজ থেকে বিরানব্বই কল্প আগে যেদিন আমি বোধিবৃক্ষ রোপণ করেছিলাম, সেই থেকে একবারও আমাকে দুর্গতিতে পড়তে হয়নি। এটি আমার বোধিবৃক্ষ রোপণেরই ফল।</p>
<p><a class='bk' id='bk89'></a>আজ থেকে চুয়াত্তর কল্প আগে আমি দণ্ডসেন নামক বিশ্ববিশ্রুত সপ্তরত্ন-সমন্বিত চক্রবর্তী রাজা হয়েছিলাম।</p>
<p><a class='bk' id='bk90'></a>আজ থেকে তিয়াত্তর কল্প আগে আমি ‘সমন্তনেমি’ নামক পৃথিবীর অধিপতি চক্রবর্তী রাজা হয়েছিলাম।</p>
<p><a class='bk' id='bk91'></a>আজ থেকে পঁচিশ কল্প আগে আমি পূর্ণক নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk92'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অসনবোধিয় স্থবির এই গাথাগুলো ভাষণ করেছিলেন।</p>
<p class='endsutta'>[অসনবোধিয় স্থবির অপদান দশম সমাপ্ত]</p>
<p class='endsection'>[বীজনী বর্গ ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
