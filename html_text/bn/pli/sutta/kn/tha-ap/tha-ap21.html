<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap21' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>২. সিংহাসনীয় বর্গ</li>
</ul>
<h1>৯. সোপাক স্থবির অপদান</h1>
</header>
<p><a class='bk' id='bk112'></a>পর্বতের গভীর বনে আমি যখন ঢালু জায়গা পরিষ্কার করছিলাম তখন আমার সামনে সিদ্ধার্থ ভগবান উপস্থিত হয়েছিলেন।</p>
<p><a class='bk' id='bk113'></a>বুদ্ধ আমার সামনে উপস্থিত হয়েছেন দেখে আমি যথা শিগ্‌গির তার বসার জন্য সন্থতবস্ত্র বিছিয়ে দিয়ে তাতে পুষ্পাসন তৈরি করেছিলাম।</p>
<p><a class='bk' id='bk114'></a>সেই পুষ্পাসনে উপবিষ্ট হয়ে লোকনায়ক সিদ্ধার্থ আমার ভবিষ্যৎ গতি জেনে অনিত্যমূলক এই গাথা বলেছিলেন।</p>
<p><a class='bk' id='bk115'></a>সংস্কারধর্ম মাত্রেই অনিত্য, ইহারা উৎপত্তি ও ব্যয়শীল। একবার উৎপন্ন হয়, তারপর আবার নিরুদ্ধ হয়। এই সমস্ত সংস্কারধর্মের সম্পূর্ণ উপশমই প্রকৃত সুখ।</p>
<p><a class='bk' id='bk116'></a>এটি বলার পর লোকশ্রেষ্ঠ, নরশ্রেষ্ঠ, সর্বজ্ঞ বুদ্ধ আকাশে হংসরাজের ন্যায় নভোমণ্ডলে উড়ে চলে গেলেন।</p>
<p><a class='bk' id='bk117'></a>আমি তখন আমার সকল মিথ্যাদৃষ্টি পরিহার করে গভীর মনোযোগ দিয়ে অনিত্যসংজ্ঞা ভাবতে লাগলাম। এভাবে গভীর মনোযোগ দিয়ে অনিত্যসংজ্ঞা ভাবতে ভাবতে আমি সেখানেই মৃত্যুবরণ করলাম।</p>
<p><a class='bk' id='bk118'></a>পূর্বকৃত পুণ্য-প্রভাবে আমি দেবলোকে দেবসম্পত্তি ও মনষ্যলোকে মনুষ্যসম্পত্তি ভোগ করতে লাগলাম। নিজের রান্না করা ভাতের ন্যায় পূর্বকৃত পুণ্যের ফলস্বরূপ এখন আমি এই অন্তিম জন্ম ধারণ করেছি।</p>
<p><a class='bk' id='bk119'></a>গৃহত্যাগ করে আমি অনাগারিক প্রব্রজ্যা গ্রহণ করেছি এবং জন্মের সাত বৎসরের মাথায় আমি অর্হত্ত্ব লাভ করেছি।</p>
<p><a class='bk' id='bk120'></a>আরব্ধবীর্য, ভাবিতচিত্ত ও শীলে সুসংযত হয়ে মহানাগ বুদ্ধকে তুষ্ট করে আমি তাঁর কাছে উপসম্পদা লাভ করেছি।</p>
<p><a class='bk' id='bk121'></a>আজ থেকে চুরানব্বই কল্প আগে আমি যেই কুশলকর্ম করেছিলাম, সেই থেকে আর আমাকে একবারও দুর্গতিতে পড়তে হয়নি। এটি আমার পুষ্পদানেরই ফল।</p>
<p><a class='bk' id='bk122'></a>আজ থেকে চুরানব্বই কল্প আগে আমি যেই অনিত্যসংজ্ঞা ভাবনা করেছিলাম, এই অন্তিম জন্মেও সেই একই অনিত্যসংজ্ঞা ভাবনা করে আসব ক্ষয় করেছি।</p>
<p><a class='bk' id='bk123'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সোপাক স্থবির এই গাথাগুলো ভাষণ করেছিলেন।</p>
<p class='endsutta'>[সোপাক স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
