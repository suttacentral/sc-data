<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap5' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.৩. মহাকস্সপ স্থবির অপদান</h1>
</header>
<p><a class='bk' id='bk398'></a>লোকশ্রেষ্ঠ, লোকনাথ, ভগবান পদুমুত্তর শাস্তা পরিনির্বাপিত হলে মহাজনতা তাঁকে বিবিধ উপায়ে পূজা করেছিলেন।</p>
<p><a class='bk' id='bk399'></a>উদগ্রচিত্ত, আমোদ-প্রমোদরত ও সংবেগজাত সেই জনতার মধ্যে আমার মনে তখন প্রীতি উৎপন্ন হয়েছিল।</p>
<p><a class='bk' id='bk400'></a>আমার সমস্ত জ্ঞাতি-মিত্রদের সমবেত করিয়ে আমি এই কথা বলেছিলাম যে, মহাবীর পরিনির্বাপিত হয়েছেন। আসুন, আমরা তাকে সসম্মানে পূজা করি।</p>
<p><a class='bk' id='bk401'></a>‘সাধু, সাধু’ বলে তারা আমার কথায় সম্মত হলে আমি ভীষণ আনন্দিত হয়েছিলাম। কারণ, লোকনাথ বুদ্ধের কাছে আমরা পুণ্য সঞ্চয় করতে পারব।</p>
<p><a class='bk' id='bk402'></a>দৈর্ঘ্যে শত হাত ও প্রস্থে দেড় হাতবিশিষ্ট বিমান তথা প্রাসাদ বহু অর্থের বিনিময়ে নভোমণ্ডলে অসম্ভব সুন্দরভাবে তৈরি করেছিলাম।</p>
<p><a class='bk' id='bk403'></a>তাতে হর্ম্য নির্মাণ করেছিলাম এবং তালপাতায় চিত্র আঁকিয়েছিলাম। আমি নিজের চিত্তে প্রসন্নতা উৎপন্ন করে সশ্রদ্ধ চিত্তে পূজা করেছিলাম।</p>
<p><a class='bk' id='bk404'></a>সেই চৈত্যটি জ্বলন্ত অগ্নিস্কন্ধের ন্যায় শুভ্র সমুজ্জ্বল, পলাশ বৃক্ষের ন্যায় সুপুষ্পিত ও ইন্দ্রলতার ন্যায় আকাশের চতুর্দিকে দৃষ্টিনন্দন আলো ছড়াচ্ছিল।</p>
<p><a class='bk' id='bk405'></a>সেই অনিন্দ্য সুন্দর চৈত্যটির প্রতি চিত্ত-প্রসন্নতা উৎপন্ন করে আমি বহু পুণ্য সঞ্চয় করেছিলাম। এই পূর্বকৃত কুশলকর্ম স্মরণ করার ফলে আমি স্বর্গে উৎপন্ন হয়েছিলাম।</p>
<p><a class='bk' id='bk406'></a>আমার চারপাশে সব সময় হাজার বন্ধুপরিজন পরিবেষ্টিত হয়ে থাকত, আমার জন্য সব সময় দিব্যরথ প্রস্তুত থাকত। সেখানে সপ্ততলবিশিষ্ট উঁচু ভবন আমার জন্য উৎপন্ন হয়েছিল।</p>
<p><a class='bk' id='bk407'></a>আমার সম্পূর্ণ স্বর্ণময় হাজার কূটাগার ছিল। সেই স্বর্ণময় কূটাগারগুলো স্বতেজে জ্বল জ্বল করে প্রভা বিস্তার করত। এই দৃশ্য সকল দেবতারাই উপভোগ করত।</p>
<p><a class='bk' id='bk408'></a>সেই ভবনের দরজাগুলো ছিল রক্তিম বর্ণের। সেই সোনারঙা দরজাগুলো চতুর্দিক আলোকিত করে তুলত।</p>
<p><a class='bk' id='bk809'></a>আমার অমিত পুণ্যের ফলে উৎপন্ন সুনির্মিত মণিময় কূটাগারগুলো দশ দিক আলোকিত করে তুলত।</p>
<p><a class='bk' id='bk410'></a>সেই মণিময় কূটাগারগুলো যখন দশদিক আলোকিত করে তুলত তখন সকল দেবতারা তাতে অভিভূত হতো, পুণ্যকর্মের এমনই সুফল।</p>
<p><a class='bk' id='bk411'></a>আমি আজ থেকে ষাটকল্প আগে আমি উব্বিদ্ধ নামক রাজচক্রবর্তী হয়ে চতুর্দিকের সমস্ত রাজ্য জয় করে এই পৃথিবীকে শাসন করেছিলাম।</p>
<p><a class='bk' id='bk412'></a>অনুরূপভাবে এই ভদ্রকল্পে অতীতের পুণ্যকর্মের ফলে ত্রিশবার মহাপরাক্রমশালী রাজচক্রবর্তী হয়েছিলাম।</p>
<p><a class='bk' id='bk413'></a>সপ্তরত্ন লাভ করে আমি চার মহাদ্বীপ শাসন করেছিলাম। সেখানে আমার ভবনটি ইন্দ্রলতার মতো উজ্জ্বলতা ছড়াত।</p>
<p><a class='bk' id='bk414'></a>দৈর্ঘ্যে চব্বিশ যোজন আর প্রস্থে দ্বাদশ যোজন বিস্তৃত রম্য নামক নগর নির্মাণ করেছিলাম। সেই নগরের তোরণগুলো ছিল অত্যন্ত সুদৃঢ়।</p>
<p><a class='bk' id='bk415'></a>দৈর্ঘ্যে পাঁচশত যোজন আর প্রস্থে আড়াইশত যোজন বিস্তৃত, বহু জনাকীর্ণ স্বর্গের দেবপুরের মতোই দেখাত।</p>
<p><a class='bk' id='bk416'></a>সূঁচ রাখার পাত্রে সূঁচ রাখলে যেমন পরস্পর ঘর্ষণ, সংঘর্ষণ হয় এবং সমগ্র পাত্রটি সূঁচে আকীর্ণ হয়।</p>
<p><a class='bk' id='bk417'></a>ঠিক তদ্রূপ আমার সেই রম্য নগরটিও সব সময় হস্তীরথ, অশ্বরথসহ জনমানুষে ভরপুর থাকত।</p>
<p><a class='bk' id='bk418'></a>সেই নগরে পান-ভোজন শেষ করে পুনরায় দেবালয়ে যেতাম। এমনকি এই অন্তিম জন্মেও আমার ব্যাপক কুলসম্পদ ছিল।</p>
<p><a class='bk' id='bk419'></a>আমার জন্ম হয়েছিল কুলীন ব্রাহ্মণবংশে। আমার ছিল প্রভূত বিত্ত-বৈভব, আশি কোটি ধন ও প্রভূত স্বর্ণালংকার। সেই সমস্ত ত্যাগ করে আমি প্রব্রজিত হয়েছিলাম।</p>
<p><a class='bk' id='bk420'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধশাসনে কৃতকার্য হয়েছি।</p>
<p>ঠিক এভাবেই আয়ুষ্মান মহাকস্সপ স্থবির এই গাথাগুলো ভাষণ করেছিলেন।</p>
<p class='endsutta'>[মহাকস্সপ স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
