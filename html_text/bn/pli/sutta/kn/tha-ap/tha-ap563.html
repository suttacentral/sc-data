<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap563' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৬. যশ বর্গ</li>
</ul>
<h1>১১. রাষ্ট্রপাল স্থবির অপদান</h1>
</header>
<p><a class='bk' id='bk179-180'></a> আমি ত্রিলোকশ্রেষ্ঠ পদুমুত্তর ভগবানকে ঈষাদন্ত, শ্বেতচ্ছত্র পরিশোভিত, অলংকার পরিশোভিত, হস্তী-গোপাকসহ, রাজকীয় হস্তীনাগ দান করেছিলাম। এই হস্তীনাগের সমান সংখ্যক টাকা দিয়ে একটি সংঘারাম তৈরি করেছিলাম।</p>
<p><a class='bk' id='bk181'></a> সেই সংঘারামে আমি চুয়ান্ন হাজার ঘর তৈরি করেছিলাম। তারপর মহার্ঘ দানের আয়োজন করে মহর্ষি বুদ্ধকে দান করেছিলাম।</p>
<p><a class='bk' id='bk182'></a> স্বয়ম্ভূ, অগ্রপুদ্গল, মহাবীর বুদ্ধ আমার দান অনুমোদন করেছিলেন। তারপর তিনি সকল জনতাকে আনন্দ দান করে অমৃতপদ নির্বাণ দেশনা করেছিলেন।</p>
<p><a class='bk' id='bk183'></a> তখন পদুমুত্তর বুদ্ধ ভিক্ষুসংঘের মাঝে উপবিষ্ট হয়ে আমার সম্পর্কে এই গাথাগুলো ভাষণ করেছিলেন।</p>
<p><a class='bk' id='bk184'></a> এই ব্যক্তি চুয়ান্ন হাজার ঘর দান করেছে। এখন আমি তার ফল সম্পর্কে বলব। তোমরা আমার কথা মনোযোগ দিয়ে শোন।</p>
<p><a class='bk' id='bk185'></a> ভবিষ্যতে তার আঠারো হাজার কূটাগার উৎপন্ন হবে, যেগুলো হবে সম্পূর্ণ স্বর্ণময়।</p>
<p><a class='bk' id='bk186'></a> পঞ্চাশবার দেবেন্দ্র হয়ে দেবরাজত্ব করবে। আটান্নবার চক্রবর্তী রাজা হবে।</p>
<p><a class='bk' id='bk187'></a> আজ থেকে লক্ষ পরে ওক্কাকুকুলে গৌতম নামক শাস্তা পৃথিবীতে উৎপন্ন হবেন।</p>
<p><a class='bk' id='bk188'></a> তখন সে দেবলোক হতে চ্যুত হয়ে পূর্বকৃত পুণ্যবলে এক মহাধনাঢ্য পরিবারে জন্মগ্রহণ করবে।</p>
<p><a class='bk' id='bk189'></a> পূর্বকৃত পুণ্যবলে সে প্রব্রজ্যা গ্রহণ করে রাষ্ট্রপাল নামে এক শাস্তাশ্রাবক হবে।</p>
<p><a class='bk' id='bk190'></a> তখন সে ভাবনানিরত, উপশান্ত, নিরূপধি হয়ে ও পরিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে নির্বাপিত হবে।</p>
<p>[অতঃপর স্থবির নিজের সম্বন্ধে বললেন]</p>
<p><a class='bk' id='bk191'></a> আমি আমার বিশাল ভোগসম্পত্তি থুথুর ন্যায় ত্যাগ করে গৃহত্যাগ করেছি। সেই সমস্ত ভোগসম্পত্তির প্রতি আমার বিন্দুমাত্র প্রেম ছিল না।</p>
<p><a class='bk' id='bk192'></a> বীর্য আমার দৃঢ়াবদ্ধ জোয়ালের ন্যায় ও যোগক্ষেম সমাধি আমার বাহন সদৃশ। সম্যকসম্বুদ্ধের শাসনে এই আমার অন্তিম দেহধারণ।</p>
<p><a class='bk' id='bk193'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk194'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk195'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান রাষ্ট্রপাল স্থবির এই গাথাগুলো ভাষণ করেছিলেন।</p>
<p class='endsutta'>[রাষ্ট্রপাল স্থবির অপদান একাদশতম সমাপ্ত]</p>
<p class='endsection'>[যশ বর্গ ছাপ্পান্নতম সমাপ্ত]</p>
<p class='endsection'>[স্থবির-অপদান সমাপ্ত]</p>
<p class='endsection'>[এই পর্যন্ত বুদ্ধ-অপদান, পচ্চেক বুদ্ধ-অপদান ও স্থবির-অপদান সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
