<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap492' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৯. পাংশুকূল বর্গ</li>
</ul>
<h1>১০. শালমণ্ডপিয় স্থবির অপদান</h1>
</header>
<p><a class='bk' id='bk190'></a> আমি শালবনে প্রবেশ করে শালপুষ্পে সমাচ্ছন্ন একটি আশ্রম তৈরি করেছিলাম। তখন আমি এভাবে গহীন অরণ্যে বসবাস করছিলাম।</p>
<p><a class='bk' id='bk191'></a> একদিন স্বয়ম্ভূ, অগ্রপুদ্গল, বিবেককামী সম্বুদ্ধ প্রিয়দর্শী ভগবান শালবনে উপস্থিত হয়েছিলেন।</p>
<p><a class='bk' id='bk192'></a> আমি আশ্রম থেকে বের হয়ে গভীর অরণ্যে গিয়েছিলাম। তখন আমি ফলমূল খুঁজতে খুঁজতে বনে বিচরণ করছিলাম।</p>
<p><a class='bk' id='bk193'></a> সেই গভীর বনে আমি সুউপবিষ্ট, উজ্জ্বল, জ্যোতির্ময়, মহাযশস্বী প্রিয়দর্শী সম্বুদ্ধকে দেখতে পেয়েছিলাম।</p>
<p><a class='bk' id='bk194'></a> আমি তখন চারদিকে চারটি খুঁটি গাড়িয়ে বুদ্ধের জন্য একটি মণ্ডপ তৈরি করেছিলাম এবং গোটা মণ্ডপটি শালপুষ্প দিয়ে আচ্ছন্ন করেছিলাম।</p>
<p><a class='bk' id='bk195'></a> এভাবে আমি শালপুষ্পাচ্ছন্ন মণ্ডপটি সাত দিন যাবৎ ধারণ করেছিলাম। তাতে অতীব চিত্তপ্রসন্ন হয়ে আমি বুদ্ধশ্রেষ্ঠকে বন্দনা নিবেদন করেছিলাম।</p>
<p><a class='bk' id='bk196'></a> সপ্তাহকাল পরে সমাধি হতে উঠে পুরুষোত্তম ভগবান যুগমাত্র সামনের দিকে তাকিয়ে ছিলেন।</p>
<p><a class='bk' id='bk197'></a> তখন বর্বণ নামক তাঁর এক শিষ্য লক্ষ ক্ষীণাসব অর্হৎকে সঙ্গে নিয়ে বিনায়ক প্রিয়দর্শী শাস্তার কাছে উপস্থিত হয়েছিলেন।</p>
<p><a class='bk' id='bk198'></a> লোকশ্রেষ্ঠ নরোত্তম জিন প্রিয়দর্শী ভগবান ভিক্ষুসংঘের মাঝে বসে সামান্য হেঁসেছিলেন।</p>
<p><a class='bk' id='bk199'></a> তখন প্রিয়দর্শী শাস্তার সেবক অনুরুদ্ধ উত্তরাসঙ্গ একাংশ করে মহামুনিকে জিজ্ঞেস করেছিলেন।</p>
<p><a class='bk' id='bk200'></a> হে ভগবান, শাস্তার হাসির কারণ কী? কারণ, শাস্তা তো বিনা কারণে হাঁসেন না।</p>
<p><a class='bk' id='bk201'></a> যেই মানব (ব্যক্তি) সপ্তাহকাল যাবৎ আমার মাথায় শালপুষ্পাচ্ছাদন ধারণ করেছে, তার কৃতকর্ম স্মরণ করেই আমার সামান্য হাঁসি পেয়েছে।</p>
<p><a class='bk' id='bk202'></a> আমি এমন কোনো স্থান দেখতে পাচ্ছি না, যেখানে এই পুণ্য বিপাক দিতে পারবে না। কী দেবলোকে, কী মনুষ্যলোকে সর্বত্রই সে বিপাক দেবে।</p>
<p><a class='bk' id='bk203'></a> পুণ্যকর্ম-সমন্বিত হয়ে সে যখন দেবলোকে বসবাস করবে, তখন সপরিষদে সে শালপুষ্পাচ্ছন্ন হয়ে থাকবে।</p>
<p><a class='bk' id='bk204'></a> তখন সেখানে সে পুণ্যকর্ম-সমন্বিত হয়ে নিত্য দিব্য নাচ-গান আর বাদ্যযন্ত্রে রমিত হয়ে থাকবে।</p>
<p><a class='bk' id='bk205'></a> তার সমগ্র পরিষদ তখন নিত্য সুগন্ধীময় থাকবে। তখন সপরিষদ তার ওপর শালপুষ্পবৃষ্টি বর্ষিত হবে।</p>
<p><a class='bk' id='bk206'></a> সেখান থেকে চ্যুত হয়ে সে যখন মনুষ্যলোকে মানুষ হয়ে জন্মগ্রহণ করবে, তখন এখানেও তার ওপর সব সময় শালপুষ্পাচ্ছাদনী ধারণ করা হবে।</p>
<p><a class='bk' id='bk207'></a> এখানেও তাকে ঘিরে সব সময় নাচ-গান ও মনোজ্ঞ বাদ্যবাজনা পরিবেশিত হবে। এটি তার বুদ্ধপূজারই ফল।</p>
<p><a class='bk' id='bk208'></a> সূর্যোদয়ের সঙ্গে সঙ্গে তার ওপর শালপুষ্পবৃষ্টি বর্ষিত হবে। পুণ্যকর্ম-সমন্বিত হওয়ায় তার ওপর সব সময় এভাবেই পুষ্পবর্ষণ হতে থাকবে।</p>
<p><a class='bk' id='bk209'></a> আজ থেকে একশ আঠারো কল্প পরে ওক্কাকুকুলে গৌতম গোত্রে এক শাস্তা পৃথিবীতে জন্মগ্রহণ করবেন।</p>
<p><a class='bk' id='bk210'></a> তাঁর ধর্মে সে ধর্মৌরসজাত উত্তরাধিকারী হবে এবং অভিজ্ঞা দ্বারা সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk211'></a> ধর্মজ্ঞান লাভের সময়ও তার ওপর শালপুষ্পাচ্ছাদনী থাকবে এবং শ্মশানে দগ্ধ করার সময়ও তার ওপর পুষ্পাচ্ছাদনী থাকবে।</p>
<p><a class='bk' id='bk212'></a> প্রিযদর্শী মহামুনি এভাবে আমার ভাবী বিপাক সম্পর্কে বলার পর সেই ভিক্ষুপরিষদে ধর্মদেশনা করেছিলেন, ধর্মবারি বর্ষণে পরিতৃপ্ত করেছিলেন।</p>
<p><a class='bk' id='bk213'></a> আমি দেবলোকে ত্রিশকল্প ধরে দেবরাজত্ব করেছিলাম এবং সাতষট্টিবার চক্রবর্তী রাজা হয়েছিলাম।</p>
<p><a class='bk' id='bk214'></a> দেবলোক হতে চ্যুত হয়ে এখানে জন্মগ্রহণ করেও আমি বিপুল সুখ ও শালপুষ্পাচ্ছাদনী লাভ করেছি। এটি আমার মণ্ডপদানেরই ফল।</p>
<p><a class='bk' id='bk215'></a> এই ভবসংসারে এই আমার শেষ জন্ম। এই শেষ জন্মেও আমার ওপর নিত্য শালপুষ্পাচ্ছাদনী বিদ্যমান থাকে।</p>
<p><a class='bk' id='bk216'></a> শাক্যপুঙ্গব মহামুনি গৌতমকে পরিতুষ্ট করে আজ আমি সমস্ত জয়-পরাজয় ত্যাগ করে অচলস্থান নির্বাণ লাভ করেছি।</p>
<p><a class='bk' id='bk217'></a> আজ থেকে একশ আঠারো কল্প আগে আমি যেই বুদ্ধপূজা করে কুশলকর্ম করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার বুদ্ধপূজারই ফল।</p>
<p><a class='bk' id='bk218'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk219'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk220'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান শালমণ্ডপিয় স্থবির এই গাথাগুলো ভাষণ করেছিলেন।</p>
<p class='endsutta'>[শালমণ্ডপিয় স্থবির অপদান দশম সমাপ্ত]</p>
<p class='endsection'>[পাংশুকূল বর্গ ঊনপঞ্চাশতম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
