<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap440' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৪. একবিহারী বর্গ</li>
</ul>
<h1>৮. হরিতকীদায়ক স্থবির অপদান</h1>
</header>
<p><a class='bk' id='bk60'></a> হরিতকী, আমলকী, আম, জাম, কলা, বহেরা, বিল্বফল প্রভৃতি আমি নিজেই সংগ্রহ করেছিলাম।</p>
<p><a class='bk' id='bk61'></a> একদিন আমি গিরিখাদে ধ্যানী, ধ্যানরত মুনি ও ভীষণভাবে রোগপীড়িত অদ্বিতীয় মহামুনিকে দেখতে পেয়েছিলাম।</p>
<p><a class='bk' id='bk62'></a> আমি তখন হরিতকী নিয়ে স্বয়ম্ভূ বুদ্ধকে দান করেছিলাম। সেই হরিতকী খাওয়া মাত্রই তৎক্ষণাৎ তাঁর ব্যাধি উপশম হয়েছিল।</p>
<p><a class='bk' id='bk63'></a> আমার সেই ভৈষজ্য খেয়ে নিরোগ সুস্থ হয়ে সদ্য রোগমুক্ত বুদ্ধ আমাকে এই বলে আশীর্বাদ করেছিলেন।</p>
<p><a class='bk' id='bk64'></a> দেবলোকে অথবা মনুষ্যলোকে যেখানেই জন্মগ্রহণ কর না কেন, সর্বত্রই তুমি সুখী হও। ব্যাধি তোমাকে কখনো পীড়িত না করুক!</p>
<p><a class='bk' id='bk65'></a> এটি বলার পর অপরাজিত স্বয়ম্ভূ, ধীর সম্বুদ্ধ হংসরাজের ন্যায় আকাশপথ দিয়ে উড়ে চলে গিয়েছিলেন।</p>
<p><a class='bk' id='bk66'></a> মহর্ষি স্বয়ম্ভূকে যেদিন আমি হরিতকী দান করেছিলাম সেই থেকে আজ অবধি ব্যাধি আমাকে কখনো আক্রান্ত করেনি।</p>
<p><a class='bk' id='bk67'></a> এই ভবসংসারে এই আমার শেষ জন্ম। ত্রিবিদ্যা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk68'></a> আজ থেকে চুরানব্বই কল্প আগে আমি যেই ভৈষজ্য দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার ভৈষজ্য দানেরই ফল।</p>
<p><a class='bk' id='bk69'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk70'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk71'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান হরিতকীদায়ক স্থবির এই গাথাগুলো ভাষণ করেছিলেন।</p>
<p class='endsutta'>[হরিতকীদায়ক স্থবির অপদান অষ্টম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
