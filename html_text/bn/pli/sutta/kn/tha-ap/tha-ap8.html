<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap8' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.৬. উপালি স্থবির অপদান</h1>
</header>
<p><a class='bk' id='bk441'></a>হংসবতী নগরের সুজাত নামক এক ব্রাহ্মণ ছিলেন। তিনি আশি কোটি ধন ও প্রভূত বিত্ত-বৈভবের মালিক।</p>
<p><a class='bk' id='bk442'></a>তিনি অধ্যাপক, মন্ত্রধর, ত্রিবিধ বেদশাস্ত্রে পারদর্শী, লক্ষণশাস্ত্রবিদ, ইতিহাসবিদ ও সধর্মে পারমীবান।</p>
<p><a class='bk' id='bk443'></a>অন্যতীর্থিয় পরিব্রাজক ও তাপসগণ সেই সময় পৃথিবীতে বিচরণ করতেন।</p>
<p><a class='bk' id='bk444'></a>সেই বিশ্ববিশ্রুত পরিব্রাজকগণ আমাকে পরিবেষ্টিত হয়ে থাকতেন। বহু মানুষ আমাকে পূজা করলেও আমি কাউকেই পূজা করতাম না।</p>
<p><a class='bk' id='bk445'></a>কারণ, জগতে আমি আমার পূজার্হ কাউকেই দেখতাম না। আমি ভীষণভাবে মানমত্ত ছিলাম। যতদিন জগতে বুদ্ধ উৎপন্ন না হন ততদিন ‘বুদ্ধ’ নামক শব্দ বিদ্যমান থাকে না।</p>
<p><a class='bk' id='bk446'></a>দীর্ঘ সময় অতিবাহিত হওয়ার পর পদুমুত্তর নামক চক্ষুষ্মান বুদ্ধ সমস্ত অন্ধকার বিদুরিত করে পৃথিবীতে উৎপন্ন হয়েছিলেন।</p>
<p><a class='bk' id='bk447'></a>সেই সময় বহু মানুষ দ্বিধা বিভক্ত হয়ে পড়লে বুদ্ধ হংসবতী নগরে উপনীত হয়েছিলেন।</p>
<p><a class='bk' id='bk448'></a>চক্ষুষ্মান বুদ্ধ যখন পিতার উদ্দেশে ধর্মদেশনা করছিলেন, তখন সেখানে যোজন বিস্তৃত জায়গায় বিপুল শ্রোতৃমণ্ডলী ছিল।</p>
<p><a class='bk' id='bk449'></a>সেই সমবেত শ্রোতৃমণ্ডলীর মধ্যে সুনন্দ নামক এক তাপস সমগ্র বুদ্ধপরিষদকে পুষ্পাচ্ছাদনে আচ্ছাদিত করেছিলেন।</p>
<p><a class='bk' id='bk450'></a>সেই পুষ্পমণ্ডপে উপবিষ্ট হয়ে চক্ষুষ্মান বুদ্ধ চতুর্সত্য সম্বন্ধে দেশনা করলে লক্ষ কোটি সত্ত্ব ধর্মজ্ঞান লাভ করেছিলেন।</p>
<p><a class='bk' id='bk451'></a>বুদ্ধ মোট সাত দিন, সাত রাত ধর্মবারি বর্ষণ করে অষ্টম দিনে তাপস সুনন্দের ভূয়সী প্রশংসা করেছিলেন।</p>
<p><a class='bk' id='bk452'></a>এই একত্রিশ লোকভূমির দেবলোক ও মনুষ্যলোক জন্ম-পরিভ্রমণকালে এই সুনন্দ তাপস সকলের চেয়ে শ্রেষ্ঠ ও মহান হয়েই জন্মগ্রহণ করবে।</p>
<p><a class='bk' id='bk453'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='bk' id='bk454'></a>তার শাসনে ধর্মৌরসজাত উত্তরাধিকারী মন্তানিপুত্র পূর্ণ নামক শাস্তাশ্রাবক হবেন।</p>
<p><a class='bk' id='bk455'></a>এভাবে বিবিধ প্রকারে সম্বুদ্ধ সুনন্দ তাপসকে ভূয়সী প্রশংসা করলে তিনি সমবেত জনতাকে নিজের অলৌকিক ঋদ্ধিশদ্ধি দেখিয়ে অতিশয় আনন্দিত ও মুগ্ধ করেছিলেন।</p>
<p><a class='bk' id='bk456'></a>সেই সমবেত জনতা সুনন্দ তাপসকে কৃতাঞ্জলিপুটে প্রণাম করেছিল। এতে সুনন্দ তাপস অহংকারে স্ফীত না হয়ে বুদ্ধকে পূজা করলেন এবং নিজের গতি পরিশুদ্ধ করলেন।</p>
<p><a class='bk' id='bk457'></a>এইরূপে মহামুনির উপদেশ শোনার পর আমার মনে মনে সংকল্প হয়েছিল যে, ভাবী গৌতম বুদ্ধ যেভাবে পারমী সম্ভার পূর্ণ করছেন ঠিক সেভাবেই আমিও পারমী সম্ভার পূর্ণ করব।</p>
<p><a class='bk' id='bk458'></a>এভাবে চিন্তা করার পর ‘আমার কী পুণ্যকর্ম করা উচিত এই বিষয়ে আমি চিন্তা করেছিলাম। অনুত্তর পুণ্যক্ষেত্র ত্রিরত্নে আমি কীদৃশ পুণ্য-পারমী পূরণ করব?</p>
<p><a class='bk' id='bk459'></a>এই অধ্যয়নশীল ভিক্ষু বুদ্ধের শাসনে বিনয়ে অগ্রস্থান লাভ করেছিলেন, আমিও তার মতো হওয়ার জন্য প্রার্থনা করেছিলাম।</p>
<p><a class='bk' id='bk460'></a>আমার যেই অপরিমাণ বিপুল ভোগ-সম্পত্তি ছিল, সেই সমস্ত ভোগসম্পত্তি দিয়ে আমি বুদ্ধের জন্য একটি আরাম (বিহার) নির্মাণ করেছিলাম।</p>
<p><a class='bk' id='bk461'></a>নগরের পূর্বদিকে শোভন নামক আরামটি লক্ষ টাকার বিনিময়ে ক্রয় করেছিলাম এবং সেখানে একটি বিহার নির্মাণ করেছিলাম।</p>
<p><a class='bk' id='bk462'></a>সেই সংঘারামে আমি কুটাগার, প্রাসাদ, মণ্ডপ, হর্ম্য, গুহা ও চঙ্ক্রমণঘর নির্মাণ করেছিলাম।</p>
<p><a class='bk' id='bk463'></a>সেখানে জন্ত্রাঘর (শরীর গরম করবার জন্য গরম ভাপ নেওয়ার ঘর), অগ্নিশালা, জলাধার ও স্নানঘর তৈরি করে আমি ভিক্ষুসংঘের উদ্দেশে দান করেছিলাম।</p>
<p><a class='bk' id='bk464'></a>বসার আসন, পিঁড়ি, পরিভোগ্য ভোজন, আরামিক (সেবক) ও ওষুধ প্রভৃতি সমস্তই আমি দিয়েছিলাম।</p>
<p><a class='bk' id='bk465'></a>আমি সেই সংঘারামের চারপাশে সুদৃঢ় ঘেড়া দিয়েছিলাম, যাতে করে সেখানে বসবাসরত শান্ত-সমাহিত ভিক্ষুসংঘকে কেউ অন্তরায় করতে না পারে।</p>
<p><a class='bk' id='bk466'></a>সেই সংঘারামে আমি লক্ষ টাকা ব্যয় করে আবাস (কুঠির) তৈরি করেছিলাম। এভাবে তৈরি করার পর আমি সম্বুদ্ধের কাছে উপস্থিত হয়েছিলাম।</p>
<p><a class='bk' id='bk467'></a>হে মুনি, সংঘারাম তৈরির কাজ সমাপ্ত। এখন আপনি তা গ্রহণ করুন। আমি আপনাকে তা দান করব। অতএব হে চক্ষুষ্মান, আপনি অনুমোদন করুন।</p>
<p><a class='bk' id='bk468'></a>অত্যন্ত পূজার্হ, লোকবিদ, নায়ক পদুমুত্তর বুদ্ধ আমার সংকল্পের কথা জেনে তা অনুমোদন করেছিলেন।</p>
<p><a class='bk' id='bk469'></a>মহর্ষি সর্বজ্ঞ বুদ্ধের সকরুণ অনুমোদন জ্ঞাত হয়ে আমি ভোজনের ব্যবস্থা করেছিলাম এবং ভোজনের সময় জানিয়েছিলাম।</p>
<p><a class='bk' id='bk470'></a>ভোজনের সময় জানানো হলে পদুমুত্তর বুদ্ধ হাজার ক্ষীণাসব অর্হৎ পরিবেষ্টিত হয়ে আমার আরামে উপস্থিত হয়েছিলেন।</p>
<p><a class='bk' id='bk471'></a>ভগবান প্রমুখ অনুত্তর ভিক্ষুসংঘ আসনে উপবেশন করলে আমি পান-ভোজনে তৃপ্ত করেছিলাম। ভোজন শেষ হয়েছে জেনে আমি আমার কথা নিবেদন করেছিলাম।</p>
<p><a class='bk' id='bk472'></a>প্রভু, আমি এই শোভন নামক আরাম লক্ষ টাকার বিনিময়ে ক্রয় করেছি এবং সুদক্ষ ও অভিজ্ঞ মিস্ত্রি দিয়ে তৈরি করিয়েছি।</p>
<p><a class='bk' id='bk473'></a>এই আরাম দানের ফলে ও প্রার্থনাবলে জন্মজন্মান্তরে আমি যেন আমার প্রার্থিত বিষয় লাভ করি।</p>
<p><a class='bk' id='bk474'></a>এই সুনির্মিত সংঘারাম গ্রহণ করার পর সম্বুদ্ধ ভিক্ষুসংঘের মধ্যে বসে এই কথা বলেছিলেন।</p>
<p><a class='bk' id='bk475'></a>হে ভিক্ষুগণ, যেই ব্যক্তি এই সুনির্মিত সংঘারাম বুদ্ধকে দান করল, আমি এখন তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk476'></a>হাতি, ঘোড়া, রথ ও পদাতিক সেনা এই চতুরঙ্গিণী সেনা সুনন্দ তাপসকে নিত্য ঘিরে থাকবে। এটি তার সংঘারাম দানেরই ফল।</p>
<p><a class='bk' id='bk477'></a>তূর্য, ভেরী সমলংকৃত হয়ে তাকে নিত্য ঘিরে থাকবে। এটি সংঘারাম দানেরই ফল।</p>
<p><a class='bk' id='bk478-479'></a>সমলংকৃত, সুসজ্জিত, সুবসনা, মাথায় মণিকুণ্ডলধারী, সুকাজলা, সুদর্শনা, কৃশতনুবিশিষ্ট বিরাশি হাজার নারী তাকে নিত্য ঘিরে থাকবে। এটিই সংঘারাম দানেরই ফল।</p>
<p><a class='bk' id='bk480'></a>সে ত্রিশ হাজার কল্প দেবলোকে রমিত হবে এবং হাজারবার দেবেন্দ্র হয়ে দেবলোকে রাজত্ব করবে।</p>
<p><a class='bk' id='bk481'></a>দেবলোকে রাজত্ব পেয়ে যা প্রাপ্তব্য সবই সে লাভ করবে এবং অপরিমাণ ভোগসম্পত্তি লাভ করে দেবলোকে রাজত্ব করবে।</p>
<p><a class='bk' id='bk482'></a>সে হাজারবার রাজচক্রবর্তী হবে এবং পৃথিবীতে কতবার যে প্রাদেসিক রাজা হবে তার ইয়ত্তা নেই।</p>
<p><a class='bk' id='bk483'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে আবির্ভূত হবেন।</p>
<p><a class='bk' id='bk484'></a>সে তাঁর প্রবর্তিত ধর্মে ধর্মৌরসজাত পুত্র ও উত্তরাধিকারী হবে এবং উপালি নামক শাস্তাশ্রাবক হবে।</p>
<p><a class='bk' id='bk485'></a>বুদ্ধের প্রজ্ঞাপিত বিনয়ে শ্রেষ্ঠত্ব লাভ করে ও বিশারদ হিসেবে সর্বত্র পরিচিতি পেয়ে বুদ্ধশাসনকে ধারণ করে সে অনাসক্ত হয়েই অবস্থান করবে।</p>
<p><a class='bk' id='bk486'></a>শাক্যসিংহ গৌতম এই সমস্ত বিষয় অবগত হয়ে ভিক্ষুসংঘের মাঝে বসে তাকে অগ্রস্থানে প্রতিষ্ঠিত করবেন।</p>
<p><a class='bk' id='bk487'></a>পূর্বে অপরিমেয় দান করার ফলে আমি আপনার শাসনে বিনয়ে শ্রেষ্ঠ হবার বর প্রার্থনা করেছিলাম। আমি সর্ববিধ সংযোজন ছিন্ন করেছি। এখন আমার সেই প্রার্থনা সফল হবার সময় উপস্থিত হয়েছে।</p>
<p><a class='bk' id='bk488-490'></a>রাজদণ্ডে দণ্ডিত ব্যক্তি যেমন রাজদণ্ডে ভীত-সন্ত্রস্ত হয়ে দণ্ড ভোগ করার আগেই নিজের মুক্তি ইচ্ছা করে। ঠিক তদ্রূপ হে মহাবীর, আমি ভবদণ্ডে ভীত-সন্ত্রস্ত হয়ে, কর্মতীরে বিদ্ধ হয়ে, বেদনাকাতর হয়ে এই ভবে স্বাদ পাচ্ছি না। রাগ, দ্বেষ, মোহ এই ত্রিবিধ অগ্নিতে প্রতিনিয়ত দগ্ধ হচ্ছি। তাই আমিও রাজদণ্ডে ভীত-সন্তস্ত ব্যক্তির ন্যায় এই ভব হতে মুক্তি অন্বেষণ করি।</p>
<p><a class='bk' id='bk491-495'></a>বিষধর সাপের কামড় খাওয়া ব্যক্তি যেমন ছটফট করতে করতে ওষুধ খুঁজতে থাকে এবং ওষুধ দেখতে পেলে সেই বিষনাশক ওষুধ সেবন করে বিষমুক্ত ও সুখী হয়। ঠিক তদ্রূপ হে মহাবীর, সাপের কামড় খাওয়া ব্যক্তির ন্যায় আমিও অবিদ্যা দ্বারা পীড়িত হয়ে সদ্ধর্মরূপ ওষুধ খুঁজতে থাকি। খুঁজতে খুঁজতে একপর্যায়ে শাক্যশাসন দেখতে পাই, যা সর্বপ্রকার ওষুধের মধ্যে শ্রেষ্ঠ ও সর্ববিধ দুঃখবিমোচনকারী। তেমন ধর্মৌষধ সেবন করে আমার সমস্ত অবিদ্যারূপ বিষ বিদূরিত করি এবং অজর, অমর, শীতিভূত নির্বাণ সাক্ষাৎ করি।</p>
<p><a class='bk' id='bk496-500'></a>ভূতে ধরা ব্যক্তি যেমন ভূতের দ্বারা উৎপীড়িত হয়ে সেই ভূত হতে রক্ষা পাবার জন্য ভূতবিদ্যা সন্ধান করে এবং সন্ধানের পর একসময় ভূতবিদ্যায় পারদর্শী ব্যক্তিকে দেখতে পায়। তখন সেই ব্যক্তির কাছে গিয়ে তার দেহে ভর করা ভূতকে তাড়ায়। ঠিক তদ্রূপ হে মহাবীর, অজ্ঞতারূপ অন্ধকারে প্রপীড়িত হয়ে সেই অন্ধকার হতে মুক্তির ইচ্ছায় আমিও জ্ঞানালোক সন্ধান করি। অতঃপর একসময় অন্ধকার ধ্বংসকারী শাক্যমুনিকে আমি দেখতে পেলাম। ভূতবিদ্যায় পারদর্শী ব্যক্তির ন্যায় তিনিই আমার অজ্ঞতারূপ সমস্ত অন্ধকার বিদূরিত করেন। ভূতবিদ্যায় পারদর্শী ব্যক্তির ন্যায় তিনিই আমার সংসার স্রোত ছিন্ন করে দেন, তৃষ্ণাস্রোত নিবারিত করেন এবং সর্ববিধ ভব উত্তীর্ণ করে দেন।</p>
<p><a class='bk' id='bk501-504'></a>গরূড় পক্ষী যেমন নিজের আহার ভূমিতে স্থিত সাপকে শতযোজন বিস্তৃত বিশাল বিশাল সরোবরে খুঁজতে থাকে। সাপ দেখতে পেলে অধঃশির করে নখ দিয়ে ধরে যথেচ্ছা চলে যায়। ঠিক তদ্রূপ হে মহাবীর, শক্তিশালী গরূড় পক্ষীর ন্যায় আমিও অমৃতরূপ অসংস্কৃত নির্বাণ সন্ধান করতে করতে অনুত্তর শান্তিপদ ধর্মধরকে দেখতে পাই। গরূড় পক্ষীর সাপ ধরার ন্যায় আমিও তা নিয়েই অবস্থান করি।</p>
<p><a class='bk' id='bk505'></a>আশাবতী নামক এক জাতীয় লতা চিত্তলতাবনে জন্মাত। সেই লতায় হাজার বৎসর পরে একটি মাত্র ফল ধরে।</p>
<p><a class='bk' id='bk506'></a>সেই ফল যত দূরেই থাকুক না কেন দেবগণ সেই ফলই খায়। কারণ, সেই আশাবতী লতার ফল দেবগণের অসম্ভব প্রিয়।</p>
<p><a class='bk' id='bk507'></a>লক্ষ বৎসর পরে এখন আমি সর্বজ্ঞ বুদ্ধের সংস্পর্শে বিচরণ করি। দেবগণ যেভাবে আশাবতী লতাকে খায় ঠিক সেভাবে আমিও সন্ধ্যা-সকাল দুবার বুদ্ধকে নমস্কার করি।</p>
<p><a class='bk' id='bk508'></a>বুদ্ধের দেখা পাওয়ায় আমি নির্বাণ সাক্ষাৎ করেছি। তাই এই বুদ্ধচর্যা ও প্রতিপত্তিশীল আচরণ আমার কাছে একান্তই অমোঘ, মোটেই তুচ্ছ করার মতো বিষয় নয়। দীর্ঘকাল পরে দেখা পাওয়া এই পরম মুহূর্তটি আমাকে অতিক্রম করে যায়নি। ।</p>
<p><a class='bk' id='bk509'></a>সমগ্র ভবের মধ্যে কোথাও আমার প্রতিসন্ধি হবার সম্ভবনা আমি দেখতে পাই না। কারণ, আমি উপধিহীন, বিপ্রমুক্ত ও উপশান্ত হয়ে বিচরণ করি।</p>
<p><a class='bk' id='bk510'></a>পদ্মফুল যেমন সূর্যরশ্মিতে ফোটে, ঠিক তদ্রূপ হে মহাবীর, আমিও বুদ্ধরশ্মিতে প্রস্ফুটিত হই।</p>
<p><a class='bk' id='bk511-512'></a>বলাকা যোনিতে যেমন কখনো পুরুষ বলাকা বিদ্যামান থাকে না, স্ত্রী বলাকারা মেঘগর্জনের সময়ই গর্ভবতী হয়। পরবর্তীকালে মেঘ গর্জন না করা পর্যন্ত দীর্ঘদিন যাবৎ গর্ভ রক্ষা করতে হয়। দীর্ঘকাল পরে মেঘ গর্জনসহকারে প্রবল বর্ষণ করে তখনই কেবল তারা সন্তান জন্ম দিয়ে ভারমুক্ত হয়।</p>
<p><a class='bk' id='bk513-514'></a>ঠিক তদ্রূপ বহু কল্প পূর্বে পদুমুত্তর বুদ্ধের ধর্মমেঘ তীব্র গর্জন-সহকারে প্রবল বর্ষণ করেছিল। ধর্মমেঘের সেই গর্জন শব্দে আমি ধর্মরূপ গর্ভ ধারণ করেছিলাম। লক্ষ বৎসর ধরে আমি সেই ধর্মরূপ পুণ্যগর্ভ ধারণ করে আসছি। ধর্মমেঘ গর্জন না করলে আমি গর্ভভার হতে মুক্ত হতে পারব না।</p>
<p><a class='bk' id='bk515'></a>হে শাক্যমুনি, আপনি যখন কপিলবাস্তু রম্য নগরে ধর্মমেঘ গর্জন করেছিলেন তখনি আমি সেই গর্ভভার হতে মুক্ত হয়েছিলাম।</p>
<p><a class='bk' id='bk516'></a>শূন্যতা, অনিমিত্ত ও অপ্রণিহিত এই ত্রিবিধ বিমোক্ষ এবং চার ফল সমস্ত ধর্মই আমি জ্ঞাত হয়েছি।</p>
<p class='endsection'>[দ্বিতীয় ভাণবার]</p>
<p><a class='bk' id='bk517'></a>অনন্ত অপ্রমেয় কল্প আগে আপনার শাসনে বিনয়ে শ্রেষ্ঠত্ব লাভের যেই প্রার্থনা আমি করেছিলাম, আমার কাছে সেই পরম মুহূর্তটি এখন উপস্থিত। আমি অনুত্তর শান্তিপদ নির্বাণ অধিগত করেছি।</p>
<p><a class='bk' id='bk518'></a>পদুমুত্তর বুদ্ধের সময়ে বিনয়ে শ্রেষ্ঠ ভিক্ষুর ন্যায় আমিও আজ বিনয়ে বিশারদ হয়ে শ্রেষ্ঠত্ব লাভ করেছি। আমার সমতুল্য বিনয়জ্ঞ দ্বিতীয় কেউ নেই। আমিই বুদ্ধের শাসনকে ধারণ করি।</p>
<p><a class='bk' id='bk519'></a>ভিক্ষু-ভিক্ষুণী এই উভয় বিভঙ্গ, মহাবর্গ-চুলবর্গ নামক খন্ধক ও সাংঘাদিশেষ ও পাচিত্তিয়ত্রিকে এবং পরিবার পাঠ এই সমগ্র বিনয়পিটকের প্রতিটি অক্ষরে ও ব্যঞ্জনে আমার বিন্দুমাত্র সন্দেহ নেই।</p>
<p><a class='bk' id='bk520'></a>পাপী ভিক্ষুগণকে নিগ্রহকরণে; আপত্তিগ্রস্ত ভিক্ষুগণকে আপত্তিমুক্তকরণে, কারণে, অকারণে, আহ্বানে ও আপত্তি উত্তরণে সর্বত্রই আমি দক্ষ ও অভিজ্ঞ।</p>
<p><a class='bk' id='bk521'></a>খন্ধকে অথবা সমগ্র বিনয়পিটকে সূত্রপদ পরিত্যাগ করে খন্ধক ও বিনয়ের সঙ্গে মিলিয়ে দেখে আমি তার থেকে রস উৎসারণ করি।</p>
<p><a class='bk' id='bk522'></a>আমি ব্যাকরণ বিশারদ ও অর্থ-অনর্থ সম্বন্ধে অভিজ্ঞ। আমার অজ্ঞাত কোনো কিছুই নেই। আমিই বুদ্ধের শাসনে বিনয়ধর ভিক্ষুগণের মধ্যে শ্রেষ্ঠ।</p>
<p><a class='bk' id='bk523'></a>আজ আমি শাক্যপুত্র বুদ্ধের শাসনে বিনয়-বিষয়ক সমস্যা সমাধানে অতিশয় দক্ষ। সমস্ত সন্দেহ আমি বিদূরিত করি এবং সর্ববিধ সংশয় ছিন্ন করি।</p>
<p><a class='bk' id='bk524'></a>পদ, অনুপদ, অক্ষর, ব্যঞ্জন, নিদান ও পর্যাবসান এই ছয় বিষয়ে আমি অত্যন্ত দক্ষ।</p>
<p><a class='bk' id='bk525-526'></a>পরাক্রমশালী রাজা যেমন শত্রুপক্ষীয় সেনাদের বিতাড়িত করে সংগ্রামে বিজয়ীর বেশে এসে নগর নির্মাণ করে এবং সেই নগরে প্রাচীর, পরিখা, স্তম্ভ, তোরণ, দ্বারপ্রকোষ্ঠ ও অট্টালিকা প্রভৃতি নির্মাণ করান।</p>
<p><a class='bk' id='bk527'></a>সেই নগরে চৌরাস্তার সংযোগস্থলে চেকপোস্টের মতো বাড়ি, নানা রকমের দোকান-পাট, বিচার-আচার করার জন্য সভাগৃহ নির্মাণ করান।</p>
<p><a class='bk' id='bk528'></a>শত্রুপক্ষের দোষত্রুটি ও দূরভিসন্ধি জানার জন্য গুপ্তচর ও রাজ্য রক্ষার জন্য বিশাল সেনাবাহিনী প্রতিষ্ঠা করেন।</p>
<p><a class='bk' id='bk529'></a>‘রাজ্যের সম্পদ বিনষ্ট না হোক’ এই ভেবে সম্পদ রক্ষার জন্য সুদক্ষ ভাণ্ডাররক্ষক নিয়োগ করেন।</p>
<p><a class='bk' id='bk530'></a>যেই রাজা পণ্ডিত, সুদক্ষ ও আপন রাজ্যের উন্নতি-শ্রীবৃদ্ধি ইচ্ছা করেন, তিনি প্রজাগণের বিচারকার্য সুষ্ঠু পরিচালনার জন্য দক্ষ বিচারক নিয়োগ করেন।</p>
<p><a class='bk' id='bk531'></a>যিনি উল্কাপাত ও নক্ষত্রবিদ্যায় পারদর্শী, লক্ষণবিদ, অধ্যাপক ও মন্ত্রধর তাকেই তিনি রাজ্যের পুরোহিত হিসেবে নিয়োগ দেন।</p>
<p><a class='bk' id='bk532'></a>এই সমস্ত গুণাবলীসম্পন্ন যোগ্য ব্যক্তিই ক্ষত্রিয় রাজা বলে পরিচিত হন। তিনি সব সময় আপন রাজ্যের প্রজাগণকে রক্ষা করেন।</p>
<p><a class='bk' id='bk533'></a>ঠিক তদ্রূপ হে মহাবীর, আপনিও ক্লেশরূপ শত্রুকে হত্যা করে সদেবলোকের ধর্মরাজ হয়েছেন।</p>
<p><a class='bk' id='bk534'></a>অন্যতীর্থিয়গণকে দমন করে, সসৈন্য মারকে পরাস্ত করে ও অজ্ঞতারূপ সমস্ত অন্ধকারকে বিদূরিত করে আপনিও ধর্মনগর নির্মাণ করেছেন।</p>
<p><a class='bk' id='bk535'></a>আপনার প্রতিষ্ঠিত ধর্মনগরে শীল হচ্ছে প্রাচীরসদৃশ, জ্ঞান হচ্ছে দ্বারপ্রকোষ্ঠ। হে বীর, শ্রদ্ধা হচ্ছে খুটি, সংযম হচ্ছে দ্বাররক্ষক।</p>
<p><a class='bk' id='bk536'></a>চার স্মৃতিপ্রস্থান হচ্ছে পাহারা দেওয়ার জন্য উঁচু প্রকোষ্ঠ, প্রজ্ঞা হচ্ছে চৌরাস্তার সংযোগস্থলে স্থাপিত বাতি, চতুর্বিধ ঋদ্ধিপাদ হচ্ছে চৌমহনী যেখানে চতুর্দিক হতে ধর্মবীথি (ধর্মপথ) এসে মিলিত হয়েছে।</p>
<p><a class='bk' id='bk537'></a>সূত্র, অভিধর্ম ও বিনয় এই নবাঙ্গ বুদ্ধবচন আপনার ধর্মে ধর্মসভা নামে প্রসিদ্ধ।</p>
<p><a class='bk' id='bk538'></a>শূন্যতা, অনিমিত্ত ও অপ্রণিহিত এই ত্রিবিধ বিমোক্ষ, আনেঞ্জা তথা অরূপধ্যান ও নির্বাণ এই সমস্তই হচ্ছে আপনার ধর্মকুঠির।</p>
<p><a class='bk' id='bk539'></a>প্রজ্ঞাবানদের মধ্যে শ্রেষ্ঠ, বুদ্ধের কাছ থেকে স্বীকৃতিপ্রাপ্ত পণ্ডিত, অভিজ্ঞ, দক্ষ সারিপুত্র স্থবিরই আপনার শাসনে ধর্মসেনাপতি।</p>
<p><a class='bk' id='bk540'></a>সত্ত্বগণের চ্যুতি-উৎপত্তি বিষয়ে বিশেষ পারদর্শী ও অসম্ভব ঋদ্ধির অধিকারী কোলিতই (মোদ্গল্লায়ন) আপনার শাসনে পুরোহিত।</p>
<p><a class='bk' id='bk541'></a>প্রাচীনবংশধর, প্রবল প্রতাপী, অনাসক্ত, ধুতাঙ্গধারীদের মধ্যে শ্রেষ্ঠ মহাকস্সপ স্থবিরই আপনার শাসনে সুদক্ষ বিচারক।</p>
<p><a class='bk' id='bk542'></a>বহুশ্রুত, শাস্ত্রজ্ঞ, ধর্মধর আনন্দ স্থবিরই আপনার শাসনে ধর্মরক্ষক।</p>
<p><a class='bk' id='bk543'></a>এই সকল অভিজ্ঞ ভিক্ষুদের বাদ দিয়ে ভগবান আমাকেই নির্বাচিত করেছেন। বুদ্ধোপদিষ্ট বিনয় মীমাংসার ভার বুদ্ধ আমাকেই দিয়েছেন।</p>
<p><a class='bk' id='bk544'></a>কোনো বুদ্ধের শ্রাবক আমাকে বিনয়-বিষয়ক প্রশ্ন করলে আমি চোখ বুজেই সে সকল প্রশ্নের উত্তর দিয়ে থাকি।</p>
<p><a class='bk' id='bk545'></a>সমগ্র বুদ্ধক্ষেত্রের মধ্যে একমাত্র মহামুনি বুদ্ধ ব্যতীত বিনয়ে আমার সমতুল্য কেউই নেই, কোথায় আবার আমার চাইতে দক্ষ।</p>
<p><a class='bk' id='bk546'></a>বিশাল ভিক্ষুসংঘের মাঝে উপদিষ্ট হয়ে গৌতম বুদ্ধ এভাবেই ঘোষণা করেন যে, আমার শাসনে বিনয় ও খন্ধক বিষয়ে বিশেষ পারদর্শী উপালির সমতুল্য কেউ নেই।</p>
<p><a class='bk' id='bk547'></a>সে (উপালি) বুদ্ধোপদিষ্ট নবাঙ্গ বুদ্ধশাসনের সবকিছুকেই বিনয়াবিষ্ট, বিনয়মূলক হিসেবে দর্শন করে।</p>
<p><a class='bk' id='bk548'></a>আমার পূর্বকৃত কর্ম স্মরণ করে শাক্যসিংহ গৌতম ভিক্ষুসংঘের মাঝে উপবিষ্ট হয়ে আমাকে বিনয়ে শ্রেষ্ঠ হিসেবে প্রতিষ্ঠিত করেছিলেন।</p>
<p><a class='bk' id='bk549'></a>লক্ষকল্প আগে থেকে আমি এই শ্রেষ্ঠস্থান প্রার্থনা করে আসছিলাম, এখন আমার সামনে সেই পরম মুহূর্তটি উপস্থিত। কারণ, আমি বিনয়ে শ্রেষ্ঠত্ব লাভের পারমী পূরণ করেছি।</p>
<p><a class='bk' id='bk550'></a>পূর্বে আমি শাক্যকুলের বহু মানুষের অনন্দদায়ক নাপিত ছিলাম। সেই নাপিত জীবন ত্যাগ করে আমি এখন মহর্ষি বুদ্ধের পুত্র হয়েছি।</p>
<p><a class='bk' id='bk551'></a>এই ভদ্রকল্পের দুই কল্প আগে অঞ্জস নামক এক ক্ষত্রিয় রাজা ছিলেন, যিনি অত্যন্ত তেজস্বী, যশস্বী, প্রজাপালক ও মহাধনী।</p>
<p><a class='bk' id='bk552'></a>তখন আমি সেই রাজার পুত্র হয়ে জন্মেছিলাম। আমার নাম ছিল চন্দন ক্ষত্রিয়। আমি ছিলাম ভীষণ জাত্যাভিমানী, যশ ও ভোগে মত্ত।</p>
<p><a class='bk' id='bk553'></a>সর্বালংকারে বিভূষিত, চোখ, কান ও কোষ এই ত্রিবিধ অঙ্গ পরিপূর্ণ লক্ষ মাতঙ্গ হাতি সদ সর্বদা আমাকে পরিবেষ্টিত করে থাকত।</p>
<p><a class='bk' id='bk554'></a>এক সময় আমি সদলবলে উদ্যানে গমনেচ্ছু হয়ে শ্রীমণ্ডিত এক হাতির পিঠে উঠে নগর হতে বের হয়েছিলাম।</p>
<p><a class='bk' id='bk555'></a>তখন শীলসংবরাদি পনেরো প্রকার চরণসম্পন্ন, গুপ্তদ্বার ও সুসংযত দেবল নামক সম্বুদ্ধ আমার সামনে আসছিলেন।</p>
<p><a class='bk' id='bk556'></a>সেই সময় আমি শ্রীমণ্ডিত হাতি দিয়ে বুদ্ধকে আঘাত করেছিলাম, পীড়িত করেছিলাম। তাতে করে সেই আক্রমণকারী হাতি নিজের পা দুটি আর নাড়াতে পারছিলেন না।</p>
<p><a class='bk' id='bk557'></a>সেই হাতিকে অনড় অবস্থায় দেখে আমি বুদ্ধের প্রতি ভীষণ ক্রুদ্ধ হয়েছিলাম এবং সম্বুদ্ধকে নানাভাবে নিপীড়ন ও অত্যাচার করে আমি উদ্যানে চলে গিয়েছিলাম।</p>
<p><a class='bk' id='bk558'></a>সেখানে যাওয়ার পর আমি কোনোভাবেই সুখ পাচ্ছিলাম না। আমার মাথা যেন আগুনে দাউ দাউ করে জ্বলছিল। পচ্চেক-বুদ্ধকে নানাভাবে কষ্ট দেওয়ার কারণে আমি অনুতাপ আগুনে দগ্ধ হচ্ছিলাম, স্থলে উৎক্ষিপ্ত মৎস্যের ন্যায় ছটফট করছিলাম।</p>
<p><a class='bk' id='bk559'></a>তখন আমার মনে হচ্ছিল, সসাগরা পৃথিবী যেন প্রজ্জ্বলিত অগ্নিকুণ্ডের ন্যায় জ্বলছে। তারপর আমি পিতার কাছে এসে এই কথা নিবেদন করলাম।</p>
<p><a class='bk' id='bk560'></a>বিষধর ক্রুদ্ধ সাপকে, দাউ দাউ করে জ্বলন্ত অগ্নিকুণ্ডকে ও প্রমত্ত মাতঙ্গ হাতিকে নিপীড়িত করার ন্যায় আমি সেই স্বয়ম্ভূ পচ্চেক-বুদ্ধকে নিপীড়ন করেছি।</p>
<p><a class='bk' id='bk561'></a>ঘোর তপস্বী স্বয়ম্ভূ বুদ্ধকে আমি নিপীড়িত করায় রাজ্যসহ আমরা সবাই বিনষ্ট হবো। আমরা যাতে বিনষ্ট না হই সেজন্য আমরা তার কাছে ক্ষমা চাইব।</p>
<p><a class='bk' id='bk562'></a>সেই আত্মদান্ত, শান্ত-সমাহিত পচ্চেক-বুদ্ধ যদি আমাদের অনুগ্রহ না করেন, ক্ষমা না করেন, তাহলে সাত দিনের মধ্যেই আমাদের এই রাজ্য সম্পূর্ণ ধ্বংস হবে।</p>
<p><a class='bk' id='bk563'></a>পূর্বে সুমেখলা প্রমুখ চারজন রাজাও ঋষিগণকে নিপীড়িত করে রাজ্যসহ দুর্গতিতে গিয়েছিলেন।</p>
<p><a class='bk' id='bk564'></a>সুসংযত ব্রহ্মচারী ঋষিগণ যখন ক্রুদ্ধ হন, রাগান্বিত হন, তখন সসাগরা পৃথিবীসহ সমস্ত দেবলোক বিনষ্ট হয়।</p>
<p><a class='bk' id='bk565'></a>সেই ঋষিগণের প্রবল প্রতাপ জ্ঞাত হয়ে তিন যোজন বিস্তৃত জায়গায় হাজার মানুষকে সমবেত করেছিলাম। আমার সমস্ত দোষ অকপটে স্বীকার করার জন্য স্বয়ম্ভূ বুদ্ধের কাছে উপস্থিত হয়েছিলাম।</p>
<p><a class='bk' id='bk566'></a>আমরা সবাই ভেজাবস্ত্রে, ভেজা মাথায় হাত জোড় করে পচ্চেক-বুদ্ধের পায়ে নিপতিত হয়ে এই কথা নিবেদন করেছিলাম :</p>
<p><a class='bk' id='bk567'></a>হে মহাবীর, আপনি আমাদের ক্ষমা করুন। আমরা কাতর স্বরে প্রার্থনা করছি, আমাদের সমস্ত কষ্ট বিদূরিত হোক, আমাদের রাজ্য বিনষ্ট না হোক।</p>
<p><a class='bk' id='bk568'></a>দেবমনুষ্য, দানব, রাক্ষস সকলেই মুগর দিয়ে আমার মাথায় আঘাত করুক।</p>
<p><a class='bk' id='bk569'></a>জলে যেমন অগ্নি প্রজ্জ্বলিত হয় না, বীজ যেমন শিলাময় পর্বতে অঙ্কুরোদ্গম হয় না, ওষুধে যেমন কৃমি জন্মায় না, ঠিক তদ্রূপ বুদ্ধের মনেও ক্রোধ উৎপন্ন হওয়া সম্ভব নয়।</p>
<p><a class='bk' id='bk570'></a>অচলা ভূমি, অপ্রমেয় সাগর ও অনন্ত আকাশ যেমন কখনো ক্রুদ্ধ হয় না, তদ্রূপ বুদ্ধগণ ক্রুদ্ধ হন না।</p>
<p><a class='bk' id='bk571'></a>মহাবীর বুদ্ধগণ সতত ক্ষমাশীল হয়ে থাকেন। তাদৃশ ক্ষমাশীল বুদ্ধগণের সঙ্গে যারা বসবাস করেন, তারা কখনো দুর্গতিতে গমন করেন না।</p>
<p><a class='bk' id='bk572'></a>সম্বুদ্ধ এই কথা বলার পর তাদের সমস্ত দুঃখ-কষ্ট দূরীভূত করেছিলেন। তখন সেই বিশাল জনতার সামনেই সম্বুদ্ধ আকাশে উঠেছিলেন।</p>
<p><a class='bk' id='bk573'></a>হে বীর, সেই পাপকর্মের ফলে আজ আমি এই অন্তিম জন্মে নীচকুলে জন্ম নিয়েছি। সমস্ত জন্ম অতিক্রম করে আমি নির্বাণ নামক অভয় নগরে প্রবেশ করেছি।</p>
<p><a class='bk' id='bk574'></a>সেই সময়ও মহাবীর বুদ্ধ আমার সমস্ত দুঃখ-কষ্ট দূরীভূত করেছিলেন, আমাকে ক্ষমা করেছিলেন।</p>
<p><a class='bk' id='bk575'></a>এই জন্মেও মহাবীর বুদ্ধ ত্রিবিধ অগ্নিতে দগ্ধমান আমাকে শীতিভূত, নিবৃত, উপশান্ত করেছেন।</p>
<p><a class='bk' id='bk576'></a>যারা এখনো শোনেননি, তারা আমার কথা মনোযোগ দিয়ে শ্রবণ করুন। আমি যেভাবে নির্বাণ দর্শন করেছি তারই আলোকে আপনাদের এখন পরমার্থ দেশনা করব।</p>
<p><a class='bk' id='bk577'></a>সেই শান্তচিত্ত, সমাহিত, স্বয়ম্ভূকে সেভাবে কষ্ট দেওয়ার ফলে আজ আমি নীচকুলে জন্ম নিয়েছি।</p>
<p><a class='bk' id='bk578'></a>তোমরা এখন যেই সুক্ষণ লাভ করেছ, তাকে অবহেলা করো না। এই বুদ্ধোৎপত্তি অতিক্রান্ত হলে পরে অনুশোচনা করিও না। তোমরা মুক্তিলাভের জন্য আরব্ধবীর্য-সহকারে চেষ্টা কর। কারণ, তোমরা সেই দুর্লভ বুদ্ধোৎপত্তিক্ষণ পেয়েছ।</p>
<p><a class='bk' id='bk579'></a>বুদ্ধ কিছু কিছু ব্যক্তির ঊর্ধ্বগমন, কিছু কিছু ব্যক্তির অধঃগমন, কিছু কিছু ব্যক্তির ঘোরতর বিষ এবং কিছু কিছু ব্যক্তির অমৃতোপম ওষুধ বিবিধ উপমাযোগে দেশনা করেন।</p>
<p><a class='bk' id='bk580'></a>ভগবান বুদ্ধ মার্গলাভীদের জন্য সংসারদুঃখ মোচন, ফলে স্থিতদের জন্য সংসার উত্তরণ, ফললাভীদের জন্য নির্বাণরূপ ওষুধ এবং মনুষ্য-দেব-নির্বাণসম্পত্তি প্রত্যাশীদের জন্য অনুত্তর পুণ্যক্ষেত্র সংঘ বিবিধ উপমাযোগে দেশনা করেন।</p>
<p><a class='bk' id='bk581'></a>বুদ্ধশাসনের বিরুদ্ধবাদীদের অকুশল পাপরূপ ঘোরতর বিষ তাদেরই দগ্ধ করে।</p>
<p><a class='bk' id='bk582'></a>সাধারণত ঘোরতর বিষ একবার পান করলে একবারই শুধু জীবন নাশ হয়। কিন্তু যারা বুদ্ধশাসনের বিরোধিতা করে তারা কোটিকল্প পর্যন্ত দগ্ধ হয়ে থাকে।</p>
<p><a class='bk' id='bk583'></a>বুদ্ধ একান্তই আপন ক্ষমা-মৈত্রীবলে দেবলোকসহ এই ত্রিলোক অতিক্রম করেন। তাই তোমরাও তার বিরুদ্ধাচরণ করিও না। সম্যকভাবে বুদ্ধশাসনে আত্মনিয়োগ কর।</p>
<p><a class='bk' id='bk584'></a>পৃথিবী যেমন লাভে, অলাভে, সম্মানে, অসম্মানে নির্লিপ্ত থাকে, বুদ্ধগণও ঠিক তদ্রূপ। তাই তোমরা তার বিরুদ্ধাচরণ করিও না।</p>
<p><a class='bk' id='bk585'></a>দেবদত্ত, হত্যাকারী, চোর, অঙ্গুলিমাল, রাহুল অথবা ধনপাল সকলের প্রতিই বুদ্ধ সমচিত্ত পোষণ করেন।</p>
<p><a class='bk' id='bk586'></a>কারণ, বুদ্ধগণের বিন্দুমাত্রও প্রতিঘ বা দ্বেষ ও রাগ বা আসক্তি বিদ্যমান নেই। তারা সকলের প্রতি সমচিত্ত পোষণ করেন, এমনকি চোর, ঘাতকদের প্রতিও।</p>
<p><a class='bk' id='bk587'></a>গূথমিশ্রিত মলিন কাষায় বস্ত্র যা আর্যগণের ধ্বজা, তেমন কাষায় বস্ত্র পথে-প্রান্তরে পতিত অবস্থায় দেখতে পেলে দুটি হাত জোড় করে সেই আর্যধ্বজাকে বন্দনা করা উচিত।</p>
<p><a class='bk' id='bk588'></a>অতীত, বর্তমান ও ভবিষ্যৎ যে সকল বুদ্ধ আছেন তারা সকলেই এই আর্যধ্বজা দ্বারা শোভিত হন, তাই আর্যধ্বজাকে নমস্কার করা কর্তব্য।</p>
<p><a class='bk' id='bk589'></a>বুদ্ধসদৃশ সেই সুপ্রজ্ঞাপিত বিনয়কে আমি হৃদয়ে ধারণ করি। আমি সব সময় সেই বিনয়কে নমস্কার করেই অবস্থান করি।</p>
<p><a class='bk' id='bk590'></a>বিনয় আমার আশ্রয়স্থল, বিনয় আমার স্থিতি ও চঙ্ক্রমণের স্থান। বিনয়েই আমি বসবাস করি এবং বিনয়ই আমার বিচরণক্ষেত্র।</p>
<p><a class='bk' id='bk591'></a>হে মহাবীর, বিনয়পারমী পূরণকারী ও শমথ ভাবনায় সুদক্ষ উপালি আপনার পাদদ্বয়ে সব সময় বন্দনা নিবেদন করে।</p>
<p><a class='bk' id='bk592'></a>আমি যখন গ্রাম হতে গ্রামে, নগর হতে নগরে বিচরণ করি, তখনো সম্বুদ্ধ ও তাঁর প্রবর্তিত সদ্ধর্মকে নমস্কার করি।</p>
<p><a class='bk' id='bk593'></a>আমার সমস্ত ক্লেশ দগ্ধ হয়েছে, আমার জন্ম ধ্বংস হয়েছে, সর্ববিধ আসব আমার পরিক্ষীণ হয়েছে এবং আমার পুনর্জন্ম নেই।</p>
<p><a class='bk' id='bk594'></a>বুদ্ধশ্রেষ্ঠের কাছে আমার আগমন সার্থক হয়েছে, আমি ত্রিবিদ্যা লাভ করেছি এবং বুদ্ধের শাসনে আমি কৃতকার্য হয়েছি।</p>
<p><a class='bk' id='bk595'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান উপালি স্থবির এই গাথাগুলো ভাষণ করেছিলেন।</p>
<p class='endsutta'>[উপালি স্থবির অপদান ষষ্ঠ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
