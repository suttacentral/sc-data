<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap36' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪. কুণ্ডধান বর্গ</li>
</ul>
<h1>৪. কালুদায়ী স্থবির অপদান</h1>
</header>
<p><a class='bk' id='bk48-49'></a>সেই সময় দীর্ঘপথে প্রতিপন্ন, পর্যটনরত পদুমুত্তর বুদ্ধকে আমি সুপুষ্পিত পদ্ম, উৎপল ও মল্লিকা প্রভৃতি ফুল দান করেছিলাম এবং উৎকৃষ্ট ভোজন দান করেছিলাম।</p>
<p><a class='bk' id='bk50'></a>মহাবীর বুদ্ধ সেই উৎকৃষ্ট ভোজন তৃপ্তি-সহকারে পরিভোগ করেছিলেন এবং সেই ফুলগুলো নিয়ে জনতাকে দেখিয়েছিলেন।</p>
<p><a class='bk' id='bk51-52'></a>এমন ইষ্ট, কান্ত, মনোজ্ঞ ও প্রিয় জলজ পদ্ম যেই ব্যক্তি অনেক কষ্ট করে সংগ্রহ করে আমাকে দান করেছে। আর যেই ব্যক্তি মনোজ্ঞ পুষ্প ও উৎকৃষ্ট ভোজন দান দিয়েছে, এখন আমি তার গুণকীর্তন করব। তোমরা মনোযোগ দিয়ে শোন।</p>
<p><a class='bk' id='bk53'></a>আঠারোবার সে দেবলোকে রাজত্ব করবে এবং তার চারপাশে উৎপল, পদ্ম ও মল্লিকা ফুল সদা প্রষ্ফুটিত থাকবে।</p>
<p><a class='bk' id='bk54'></a>অমিত পুণ্য-প্রভাবে তার চারপাশে তখন দিব্যগন্ধ প্রবাহিত হবে এবং তার মাথার ওপর আকাশে চন্দ্রাতপ সদৃশ ফুলের ছাতা স্থিত হবে।</p>
<p><a class='bk' id='bk55'></a>পৃথিবীতে সে পঁচিশবার রাজচক্রবর্তী হবে এবং পাঁচশতবার প্রাদেসিক রাজা হবে।</p>
<p><a class='bk' id='bk56'></a>আজ থেকে লক্ষকল্প পরে ওক্কাকুকুলে গৌতম নামক শাস্তা পৃথিবীতে অবির্ভূত হবেন।</p>
<p><a class='bk' id='bk57'></a>অতীতের পুণ্য-প্রভাবে সে শাক্যকুলে জন্ম নিয়ে জ্ঞাতিগণের আনন্দ দান করবে এবং ভগবান বুদ্ধের জ্ঞাতিভাই হবে।</p>
<p><a class='bk' id='bk58'></a>পরবর্তীকালে সে পূর্বজন্মের পুণ্য-প্রভাবে প্রব্রজিত হবে এবং সর্বাসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='bk' id='bk59'></a>প্রতিসম্ভিদাসহ অর্হত্ত্ব লাভের পর গৌতম বুদ্ধ তাকে কুলপ্রসাদক ভিক্ষুদের মধ্যে শ্রেষ্ঠস্থান দেবেন।</p>
<p><a class='bk' id='bk60'></a>কঠোর সাধনায় নিয়োজিত হয়ে সে নিরুপধি ও উপশান্ত হবে এবং তখন উদায়ী নামক শাস্তাশ্রাবক হবে।</p>
<p>[অতঃপর কালুদায়ী স্থবির নিজের সম্বন্ধে বললেন]</p>
<p><a class='bk' id='bk61'></a>আমার রাগ (লোভ), দ্বেষ, মোহ, মান ও ম্রক্ষ পুরোপুরি ধ্বংস হয়েছে এবং আমি এখন সর্বাসব ক্ষয় করে সম্পূর্ণ অনাসক্ত হয়ে অবস্থান করি।</p>
<p><a class='bk' id='bk62'></a>সম্বুদ্ধকে পরিতুষ্ট করে আমি এখন আরব্ধবীর্য ও প্রাজ্ঞ। আমি কুলদের প্রসন্নতা উৎপাদন করি বিধায় সম্বুদ্ধ আমাকে এই শ্রেষ্ঠস্থান দিয়েছেন।</p>
<p><a class='bk' id='bk63'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান কালুদায়ি স্থবির এই গাথাগুলো ভাষণ করেছিলেন।</p>
<p class='endsutta'>[কালুদায়ি স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
