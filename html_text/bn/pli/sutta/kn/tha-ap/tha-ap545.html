<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap545' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৩. সীবলী স্থবির অপদান</h1>
</header>
<p><a class='bk' id='bk54'></a> আজ থেকে লক্ষকল্প আগে পৃথিবীতে সর্ববিধ ধর্মে চক্ষুষ্মান নায়ক জিন পদুমুত্তর বুদ্ধ উৎপন্ন হয়েছিলেন।</p>
<p><a class='bk' id='bk55'></a> তাঁর শীল ছিল অসংখ্যেয়, সমাধি বজ্রোপম, জ্ঞান অপ্রমেয় ও বিমুক্তি ছিল অতুলনীয়।</p>
<p><a class='bk' id='bk56'></a> তিনি মানুষ, নাগ ও ব্রহ্মাদের সমাগমে শ্রমণ-ব্রাহ্মণে আকীর্ণ সভায় ধর্মদেশনা করতেন।</p>
<p><a class='bk' id='bk57'></a> একসময় তিনি পরিষদে বসে তার এক মহালাভী, পুণ্যবান, জ্যোতির্ময় শিষ্যকে লাভীশ্রেষ্ঠ পদে প্রতিষ্ঠিত করছিলেন।</p>
<p><a class='bk' id='bk58-59'></a> তখন আমি হংসবতী নগরে একজন ক্ষত্রিয় রাজা ছিলাম। পদুমুত্তর জিনের মুখে সেই শিষ্যের বহু গুণের কথা শুনে আমি ভীষণ খুশি হয়েছিলাম। তারপর বুদ্ধ প্রমুখ ভিক্ষুসংঘকে নিমন্ত্রণ করে সপ্তাহকাল ভোজন করিয়ে ও মহাদান দিয়ে সেই শ্রেষ্ঠপদ প্রার্থনা করেছিলাম।</p>
<p><a class='bk' id='bk60'></a> তখন পুরুষশ্রেষ্ঠ মহাবীর পদুমুত্তর বুদ্ধ আমাকে তাঁর পদমূলে নতশির দেখে মধুর স্বরে এই কথা বলেছিলেন :</p>
<p><a class='bk' id='bk61-62'></a> তখন পদুমুত্তর জিনের কথা শ্রবণের ইচ্ছায় বহু জনতা, দেবতা, দানব, গন্ধর্ব, ব্রহ্মা ও ঋদ্ধিমান শ্রমণ-ব্রাহ্মণ কৃতাঞ্জলি হয়ে এই বলে নমস্কার করেছিল, হে পুরুষশ্রেষ্ঠ, আপনাকে, নমস্কার! হে পুরুষোত্তম, আপনাকে নমস্কার!’</p>
<p><a class='bk' id='bk63'></a> সপ্তাহকালব্যাপী ক্ষত্রিয় রাজা আপনাকে মহাদান দিয়েছেন। সেই মহাদনের ফল সম্বন্ধে শোনার জন্যে সবাই উন্মুখ হয়ে আছে। হে মহামুনি, আপনি ব্যাখ্যা করুন।</p>
<p><a class='bk' id='bk64-65'></a> অতঃপর ভগবান বলেছিলেন, তাহলে আমার কথা শোন। তার দান অপ্রমেয় বুদ্ধ ও সংঘে সুপ্রতিষ্ঠিত। সেই দানের ফল কে ব্যাখ্যা করবে? সেই দানের ফল যে অপ্রমেয়! তাই সে মহাধনাঢ্য হবে। সে লাভীশ্রেষ্ঠপদ প্রার্থনা করছে।</p>
<p><a class='bk' id='bk66'></a> সে লাভীশ্রেষ্ঠপদ লাভের প্রার্থনা করেছে। ভবিষ্যতে দীর্ঘকাল পরে সে সেই শ্রেষ্ঠপদ লাভ করবে।</p>
<p><a class='bk' id='bk67'></a> আজ থেকে লক্ষকল্প পরে ওক্কাকুকুলে গৌতম নামে এক শাস্তা পৃথিবীতে উৎপন্ন হবেন।</p>
<p><a class='bk' id='bk68'></a> তার ধর্মে সে ধর্মৌরসজাত উত্তরাধিকারী হয়ে সীবলী নামে শাস্তাশ্রাবক হবে।</p>
<p><a class='bk' id='bk69'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk70'></a> আজ থেকে একানব্বই কল্প আগে পৃথিবী চারুদর্শন, সর্ববিধ ধর্মের যথাভূত দর্শনকারী লোকনায়ক বিপস্সী ভগবান উৎপন্ন হয়েছিলেন।</p>
<p><a class='bk' id='bk71'></a> তখন আমি বন্ধুমতি নগরে এক জনৈক পরিবারে জন্ম নিয়েছিলাম। তখন আমি ছিলাম সকলের প্রিয় ও মনোজ্ঞ এক কর্মী।</p>
<p><a class='bk' id='bk72'></a> তখন বন্ধুমতি নগরবাসীরা সবাই মিলে মহর্ষি বিপস্সী ভগবানের উদ্দেশে এক মহতি বিশ্ববিশ্রুত দানযজ্ঞের আয়োজন করেছিল।</p>
<p><a class='bk' id='bk73'></a> সেই মহতি দানযজ্ঞের আয়োজন প্রায় শেষ পর্যায়ে একটু পরখ করে দেখতে গিয়ে খেয়াল হয়েছিল যে, এই মহতি দানযজ্ঞে মধু, গুড় ও দধি নেই।</p>
<p><a class='bk' id='bk74'></a> তখন আমি একদম নতুন মধু ও দধি নিয়ে মালিকের ঘরে যাচ্ছিলাম। (দানযজ্ঞের) সেই লোকেরা আমাকে দেখতে পেয়েছিল।</p>
<p><a class='bk' id='bk75'></a> তারা সেগুলো হাজার টাকা দিয়ে হলেও নিতে চেয়েছিল। আমি কোনোভাবেই দিতে চাইনি। তখন আমি ভেবেছিলাম, ‘এগুলোর মূল্য কোনোভাবেই এতটুকু কম হবে না।’</p>
<p><a class='bk' id='bk76'></a> আমি আরও ভেবেছিলাম, এই লোকেরা যেভাবে তথাগতকে পূজা-সৎকার করছেন, আমিও সেভাবে লোকনায়ক বুদ্ধ প্রমুখ অনুত্তর ভিক্ষুসংঘকে পূজা-সৎকার করব।</p>
<p><a class='bk' id='bk77'></a> এভাবে চিন্তা করার পর আমি দধি ও মধু মিশিয়ে পিষে লোকনাথ বুদ্ধ প্রমুখ অনুত্তর সংঘকে দান করেছিলাম।</p>
<p><a class='bk' id='bk78'></a> সেই সুকৃত কর্মের ফলে ও প্রার্থনাবলে মনুষ্যদেহ ত্যাগ করে আমি তাবতিংস দেবলোকে জন্মেছিলাম।</p>
<p><a class='bk' id='bk79'></a> পুনরায় আমি বারাণসীর রাজা হয়ে জন্মগ্রহণ করেছিলাম। তখন আমি প্রদুষ্ট মনে নগরদ্বার বন্ধ রেখেছিলাম।</p>
<p><a class='bk' id='bk80'></a> তখন নগরদ্বার সম্পূর্ণ বন্ধ করায় তপস্বী পচ্চেক বুদ্ধগণও রুদ্ধ হয়ে পড়েছিল। সেই কর্মের বিপাক আমাকে সুদীর্ঘকাল নিরয়ে দগ্ধ করেছিল।</p>
<p><a class='bk' id='bk81'></a> আজ এই শেষ জন্মে আমি কোলিয় নগরে জন্মগ্রহণ করেছি। আমার মায়ের নাম সুপ্রবাসা। আর পিতার নাম লিচ্ছবী মহালি।</p>
<p><a class='bk' id='bk82'></a> পূর্বকৃত পুণ্যবলে আমি ক্ষত্রিয় রাজকুলে জন্মেছি। আর নগরদ্বার রুদ্ধ করে দেওয়ার ফলে আমাকে মাতৃগর্ভে মহাদুঃখের সঙ্গে সাত বৎসর পর্যন্ত বাস করতে হয়েছে।</p>
<p><a class='bk' id='bk83'></a> মাতৃগর্ভ হতে ভূমিষ্ঠ হবার আগে আমি মহাদুঃখে সমর্পিত হয়ে সপ্তাহকাল ছটফট করেছি। আমার মাও আমাকে পরামর্শ দেওয়ার কারণে একইভাবে মহাদুঃখে ছটফট করেছে।</p>
<p><a class='bk' id='bk84'></a> বুদ্ধের অশেষ অনুকম্পায় আমি মাতৃগর্ভ হতে বেশ সুখেই ভূমিষ্ঠ হয়েছি। ভূমিষ্ঠ হওয়ার দিনেই আমি অনাগারিক প্রব্রজ্যা গ্রহণ করেছি।</p>
<p><a class='bk' id='bk85'></a> আমার উপাধ্যায় সারিপুত্র স্থবির। মহাঋদ্ধিধর মোদ্গল্লায়ন স্থবির যখন আমার মাথা থেকে কেশচ্ছেদন করছেন তখন মহামতি সারিপুত্র স্থবির আমাকে অনুশাসন করেছেন।</p>
<p><a class='bk' id='bk86'></a> কেশচ্ছেদনের সময়ই আমি অর্হত্ত্ব লাভ করেছি। তারপর দেবতা, নাগ ও মানুষেরা আমাকে পূজা করার জন্যে আমার কাছে আসে।</p>
<p><a class='bk' id='bk87'></a> ঠিক যেভাবে আমি পদুমুত্তর নাথকে ও বিনায়ক বিপস্সী বুদ্ধকে চতুর্প্রত্যয় দিয়ে বিশেষভাবে প্রসন্নমনে পূজা করেছিলাম।</p>
<p><a class='bk' id='bk88'></a> আমার সেই পূর্বকৃত বিশেষ কর্মের ফলে আমি বনে, গ্রামে, জলে, স্থলে সর্বত্রই বিপুল লাভ সৎকার লাভ করে থাকি।</p>
<p><a class='bk' id='bk89-90'></a> লোকাগ্রনায়ক, বিনায়ক বুদ্ধ যখন ত্রিশ হাজার ভিক্ষুকে সঙ্গে নিয়ে রেবত স্থবিরকে দেখতে যাচ্ছিলেন, তখন অসংখ্য দেবতা আমার উদ্দেশে উত্তম উত্তম খাদ্য-ভোজ্য দিয়েছে। আমি সেগুলো দিয়ে লোকনায়ক বুদ্ধ প্রমুখ ভিক্ষুসংঘকে পরিতৃপ্ত করেছিলাম।</p>
<p><a class='bk' id='bk91'></a> আমার দ্বারা সেবিত-পূজিত হয়ে মহামতি বুদ্ধ রেবত স্থবিরকে দেখতে গিয়েছিলেন। সেখান থেকে জেতবনে ফিরে এসে আমাকে লাভীশ্রেষ্ঠপদে বসিয়েছিলেন এই বলে :</p>
<p><a class='bk' id='bk92'></a> হে ভিক্ষুগণ, আমার শিষ্যদের মধ্যে লাভীশ্রেষ্ঠ হচ্ছে সীবলী। সর্বলোকের হিতের জন্যে শাস্তা সেই পরিষদে আমার ভূয়সী প্রশংসা করেছিলেন।</p>
<p><a class='bk' id='bk93'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk94'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk95'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সীবলী স্থবির এই গাথাগুলো ভাষণ করেছিলেন।</p>
<p class='endsutta'>[সীবলী স্থবির অপদান তৃতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
