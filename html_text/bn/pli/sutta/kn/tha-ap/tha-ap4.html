<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap4' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.২. মহামোগ্গল্লায়ন স্থবির অপদান</h1>
</header>
<p><a class='ref karu-bh' id='karu-bh375'>Karu-bh 375</a>অনুত্তর দেবসংঘ প্রমুখ লোকশ্রেষ্ঠ, নরশ্রেষ্ঠ অনোমদর্শী ভগবান হিমালয়ে অবস্থান করতেন।</p>
<p><a class='ref karu-bh' id='karu-bh376'>Karu-bh 376</a>তখন আমি বরুণ নামক শীলগুণসম্পন্ন, মহাঋদ্ধিধর নাগরাজ হয়ে জন্মেছিলাম এবং আমার আবাস ছিল মহাসাগর।</p>
<p><a class='ref karu-bh' id='karu-bh377'>Karu-bh 377</a>আমার সঙ্গীগণের সঙ্গ ত্যাগ করে আমি তখন বিবিধ প্রকার তূর্যবাদ্য স্থাপন করেছিলাম এবং সম্বুদ্ধকে পরিবেষ্টিত করে অপ্সরাগণ নানা বাদ্যযন্ত্র বাজিয়েছিল।</p>
<p><a class='ref karu-bh' id='karu-bh378'>Karu-bh 378</a>এভাবে দিব্যতূর্য বাজানোর সময় বুদ্ধ সেই শব্দ শুনতে পেয়ে জাগ্রত হয়েছিলেন।</p>
<p><a class='ref karu-bh' id='karu-bh379'>Karu-bh 379</a>তারপর আমি সম্বুদ্ধকে নিমন্ত্রণ করেছিলাম এবং নিজ নাগভবনে এসে আসন প্রস্তুত করার পর ‘সময় হয়েছে’ বলে সম্বুদ্ধকে আমি জানিয়েছিলাম।</p>
<p><a class='ref karu-bh' id='karu-bh380'>Karu-bh 380</a>তারপর লোকনায়ক বুদ্ধ হাজার ক্ষীণাসব অর্হৎ পরিবেষ্টিত হয়ে দশদিক আলোকিত করে আমার নাগভবনে এসেছিলেন।</p>
<p><a class='ref karu-bh' id='karu-bh381'>Karu-bh 381</a>তখন আমি আসনে উপবিষ্ট ভিক্ষুসংঘসহ দেবাতিদের নরশ্রেষ্ঠ মহাবীরকে বিবিধ প্রকার অন্নপানীয় দান করে পরিতৃপ্ত করেছিলাম।</p>
<p><a class='ref karu-bh' id='karu-bh382'>Karu-bh 382</a>স্বয়ম্ভূ অগ্রপুদ্গল মহাবীর ভগবান সেই দান অনুমোদন করেছিলেন এবং ভিক্ষুসংঘের মাঝে বসে এই গাথাগুলো ভাষণ করেছিলেন।</p>
<p><a class='ref karu-bh' id='karu-bh383'>Karu-bh 383</a>যেই ব্যক্তি লোকনায়ক বুদ্ধ প্রমুখ অনুত্তর সংঘকে পূজা করল, সে সেই চিত্ত-প্রসন্নতার কারণে দেবলোকে গমন করবে।</p>
<p><a class='ref karu-bh' id='karu-bh384'>Karu-bh 384</a>সাতাত্তরবার দেবকুলে রাজত্ব করবে এবং এই পৃধিবীতে আটশতবার রাজত্ব করবে।</p>
<p><a class='ref karu-bh' id='karu-bh385'>Karu-bh 385</a>পঞ্চান্নবার রাজচক্রবর্তী হবে এবং তখন তার অসংখ্য ভোগসম্পত্তি উৎপন্ন হবে।</p>
<p><a class='ref karu-bh' id='karu-bh386'>Karu-bh 386</a>এখন হতে অপরিমেয় কল্প পরে ওক্কাকুকুলে গৌতম নামক শাস্তা পৃথিবীতে জন্মগ্রহণ করবেন।</p>
<p><a class='ref karu-bh' id='karu-bh387'>Karu-bh 387</a>সে তখন নিরয় হতে চ্যুত হয়ে মানবজন্ম লাভ করবে এবং কোলিত নামক ব্রাহ্মণ হবে।</p>
<p><a class='ref karu-bh' id='karu-bh388'>Karu-bh 388</a>পরবর্তীকালে সে প্রব্রজিত হওয়ার পর কুশলমূলের দ্বারা উপদিষ্ট হয়ে গৌতম ভগবানের দ্বিতীয় অগ্রশ্রাবক হবে।</p>
<p><a class='ref karu-bh' id='karu-bh389'>Karu-bh 389</a>সে আরব্ধবীর্য, ভাবিতচিত্ত, অতুলনীয় ঋদ্ধিমান হয়ে সমস্ত আসব ক্ষয় করে সম্পূর্ণ অনাসক্ত হয়ে পরিনির্বাপিত হবে।</p>
<p><a class='ref karu-bh' id='karu-bh390'>Karu-bh 390</a>আমি কোনো এক জন্মে পাপমিত্রের সাহায্যে কামরাগ চরিতার্থ করার জন্য প্রদুষ্টমনে মাতাপিতাকে হত্যা করেছিলাম।</p>
<p><a class='ref karu-bh' id='karu-bh391'>Karu-bh 391</a>নিরয় অথবা মনুষ্যলোকে আমি যেখানেই জন্মগ্রহণ করি না কেন, সেখানেই মাথা ছিন্ন-ভিন্ন হয়ে মৃত্যুবরণ করি, একান্তই পূর্বকৃত পাপকর্মের কারণে।</p>
<p><a class='ref karu-bh' id='karu-bh392'>Karu-bh 392</a>এমনকি এই অন্তিম জন্মেও সেই পূর্বকৃত পাপকর্ম আমার পিছু ছাড়েনি। সুতরাং এই জন্মেও আমি সেভাবে মৃত্যুমুখে পতিত হবো।</p>
<p><a class='ref karu-bh' id='karu-bh393'>Karu-bh 393</a>বিবেকযুক্ত ও সমাধিভাবনায় রত হয়ে আমি সমস্ত আসব ক্ষয় করে সম্পূর্ণ অনাসক্ত হয়েই অবস্থান করি।</p>
<p><a class='ref karu-bh' id='karu-bh394'>Karu-bh 394</a>আমি জন্মজন্মান্তরে সঞ্চিত পুণ্যবলে এমন অমিত ঋদ্ধিশক্তির অধিকারী যে এই সুগভীর বিশাল এই ধরণীকেও আমার বাম হাতের আঙুলে কম্পিত করতে পারি।</p>
<p><a class='ref karu-bh' id='karu-bh395'>Karu-bh 395</a>আমার মধ্যে সামান্য পরিমাণও অস্মিমান দেখতে পাচ্ছি না। মান-অহংকার আমার মধ্যে নেই। শ্রমণ গৌতম প্রমুখ সমস্ত ভিক্ষুসংঘকে আমি গৌরব প্রদর্শন করছি।</p>
<p><a class='ref karu-bh' id='karu-bh396'>Karu-bh 396</a>আমি এই হতে অপরিমেয় কল্প আগে যে অগ্রশ্রাবকত্ব প্রার্থনা করেছিলাম, আজ আমি এই শেষ জন্মে আসব ক্ষয় করে সেই অগ্রশ্রাবকত্ব লাভ করেছি।</p>
<p><a class='ref karu-bh' id='karu-bh397'>Karu-bh 397</a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধশাসনে কৃতকার্য হয়েছি।</p>
<p>ঠিক এভাবেই আয়ুষ্মান মহামোগ্গল্লায়ন স্থবির এই গাথাগুলো ভাষণ করেছিলেন।</p>
<p class='endsutta'>[মহামোগ্গল্লায়ন স্থবির অপদান দ্বিতীয় সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
