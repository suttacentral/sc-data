<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap26' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৩. সুভূতি বর্গ</li>
</ul>
<h1>৪. পঞ্চশীল গ্রহণকারী স্থবির অপদান</h1>
</header>
<p><a class='bk' id='bk134'></a>সেই সময় আমি চন্দ্রাবতী নগরে এক ভৃত্য হয়ে জন্মগ্রহণ করেছিলাম। পরের কাজকর্ম করার কারণে আমি প্রব্রজ্যা লাভ করতে পারিনি।</p>
<p><a class='bk' id='bk135'></a>অজ্ঞতারূপ ঘোর অন্ধকারে আচ্ছন্ন হয়ে লোভ-দ্বেষ-মোহ এই ত্রিবিধ অগ্নিতে দগ্ধ হতে হতে আমি ভাবলাম, কোন উপায়ে আমি ভববন্ধন হতে মুক্ত হতে পারব?</p>
<p><a class='bk' id='bk136'></a>আমি একজন দারিদ্রক্লিষ্ট ভৃত্য। দান দেওয়ার মতো আমার কিছুই নেই। তবে এটিই ভালো হয়, যদি আমি পঞ্চশীল উত্তমরূপে পালন করি।</p>
<p><a class='bk' id='bk137'></a>তখন অনোমদর্শী ভগবানের নিসভ স্থবির নামক একজন শ্রাবক ছিলেন। আমি তাঁর কাছে গিয়ে পঞ্চশীল গ্রহণ করেছিলাম।</p>
<p><a class='bk' id='bk138'></a>সেই সময় আমার আয়ু ছিল লক্ষ বৎসর। তাই আমি লক্ষ বৎসর ধরে সেই গৃহীত পঞ্চশীল উত্তমরূপে পালন করেছিলাম।</p>
<p><a class='bk' id='bk139'></a>মৃত্যুর সময় দেবগণ আমাকে নিশ্চিন্ত করেছিলেন। তারা তখন আমার সামনে হাজার অরযুক্ত দিব্যরথ উপস্থিত করেছিলেন।</p>
<p><a class='bk' id='bk140'></a>চলমান জীবনে আমি প্রতিটি মুহূর্তে আমার শীল অনুস্মরণ করতাম। সেই সুকৃত কর্মের ফলে আমি তাবতিংস স্বর্গে জন্মগ্রহণ করেছিলাম।</p>
<p><a class='bk' id='bk141'></a>আমি দেবলোকে দেবেন্দ্র হয়ে ত্রিশবার রাজত্ব করেছিলাম এবং সেখানে অপ্সরা পরিবৃত হয়ে দিব্যসুখ ভোগ করেছিলাম।</p>
<p><a class='bk' id='bk142'></a>পৃথিবীতে আমি পঁচাত্তরবার রাজচক্রবর্তী হয়েছিলাম এবং অসংখ্যবার প্রাদেসিক রাজা হয়েছিলাম।</p>
<p><a class='bk' id='bk143'></a>দেবলোক হতে চ্যুত হওয়ার পর পূর্বকৃত পুণ্যের প্রভাবে আমি বৈশালীতে এক ধনাঢ্য পরিবারে জন্মগ্রহণ করেছিলাম।</p>
<p><a class='bk' id='bk144'></a>পৃথিবীতে জিনশাসন প্রচারিত হলে ভিক্ষুগণ বর্ষাবাস অধিষ্ঠানের দিনে আমার মাতাপিতা পঞ্চশীল গ্রহণ করেছিলেন।</p>
<p><a class='bk' id='bk145'></a>তারা শীল গ্রহণ করছেন শুনে আমার সেই পূর্বগৃহীত শীলের কথা স্মরণ হলো। তারপর অর্হত্ত্ব লাভ করলাম।</p>
<p><a class='bk' id='bk146'></a>আমি জন্মের পাঁচ বৎসরের মাথায় অর্হত্ত্ব লাভ করলাম। চক্ষুষ্মান বুদ্ধ আমার গুণ দেখতে পেয়ে আমাকে উপসম্পদা প্রদান করলেন।</p>
<p><a class='bk' id='bk147'></a>আমি পঞ্চশীল যথাযথভাবে পালন করার ফলে অনন্ত কল্প ধরে কখনো বিনিপাত নিরয়ে জন্মগ্রহণ করিনি।</p>
<p><a class='bk' id='bk148'></a>পঞ্চশীল পালন করার দরুন আমি অমিত যশ-খ্যাতির অধিকারী হয়েছিলাম, যা একজন দেশক কোটিকল্প ধরে প্রকাশ করলেও ফুরাবে না।</p>
<p><a class='bk' id='bk149'></a>পঞ্চশীল পালন করে আমি জন্মে জন্মে দীর্ঘায়ু, মহাধনী ও তীক্ষ্ণপ্রাজ্ঞ হয়েছিলাম।</p>
<p><a class='bk' id='bk150'></a>সকলের ওপর অতি মাত্রায় অধিপত্য লাভ করে আমি বহু জন্মপরিভ্রমণ করে এই স্থান লাভ করেছি।</p>
<p><a class='bk' id='bk151'></a>পৃথিবীতে অপরিমেয় শীল পালনকারী জিনশ্রাবকগণের বিপাক কীরূপ হবে একবার ভেবে দেখুন।</p>
<p><a class='bk' id='bk152'></a>সেই ভৃত্য আমি উত্তমভাবে শীল অনুশীলন করেছিলাম। সেই শীল পালনের দরুন আজ আমি সর্ববিধ বন্ধন হতে মুক্তি লাভ করেছি।</p>
<p><a class='bk' id='bk153'></a>আজ থেকে অনন্ত কল্প আগে যেদিন আমি পঞ্চশীল রক্ষা করেছিলাম, সেদিন থেকে একবারও আমাকে অপায় দুর্গতিতে পড়তে হয়নি। এটি আমার পঞ্চশীল পালনেরই ফল।</p>
<p><a class='bk' id='bk154'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান পঞ্চশীল গ্রহণকারী স্থবির এই গাথাগুলো ভাষণ করেছিলেন।</p>
<p class='endsutta'>[পঞ্চশীল গ্রহণকারী স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
