<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap422' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪২. ভদ্দালি বর্গ</li>
</ul>
<h1>১০. মঞ্চদায়ক স্থবির অপদান</h1>
</header>
<p><a class='bk' id='bk184'></a>দেবমনুষ্য-পূজিত, মহাকারুণিক, লোকনায়ক সিদ্ধার্থ ভগবান পরিনির্বাপিত হওয়ার পর তাঁর অমিয় উপদেশবাণী ব্যাপকভাবে প্রচার পেয়েছিল।</p>
<p><a class='bk' id='bk185'></a>সেই সময় আমি চন্ডাল হয়ে জন্মেছিলাম। চেয়ার-টেবিল তৈরি করে আমি জীবিকা নির্বাহ করতাম এবং স্ত্রী-পুত্রদের ভরণ-পোষণ করতাম।</p>
<p><a class='bk' id='bk186'></a>একদিন আমি একটি সুন্দর বসার চৌকি (মঞ্চ) তৈরি করে অতীব প্রসন্নমনে ভিক্ষুসংঘের কাছে গিয়ে নিজ হাতে দান করেছিলাম।</p>
<p><a class='bk' id='bk187'></a>সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে জন্মেছিলাম।</p>
<p><a class='bk' id='bk188'></a>দেবলোকে জন্ম নেওয়ার পর আমি স্বর্গীয় দেবতাদের দ্বারা পরিবেষ্টিত হয়ে আমোদিত হয়েছিলাম এবং সেখানে যখনি মহার্ঘ মূল্যের শয্যাগুলো ইচ্ছা করতাম, তখনি আমার জন্য উৎপন্ন হতো।</p>
<p><a class='bk' id='bk189'></a>পঞ্চাশবার আমি দেবেন্দ্র হয়ে দেবরাজত্ব করেছিলাম এবং আশিবার রাজচক্রবর্তী হয়েছিলাম।</p>
<p><a class='bk' id='bk190'></a>আর প্রাদেসিক রাজা তো অসংখ্যবার হয়েছিলাম এবং জন্মে জন্মে সুখী ও যশস্বী হয়েছিলাম। এটি আমার মঞ্চদানেরই ফল।</p>
<p><a class='bk' id='bk191'></a>দেবলোক হতে চ্যুত হয়ে আমি যখনি মনুষ্যলোকে জন্ম নিতাম, তখনি আমার জন্য মহার্ঘ শয্যা আপনাতেই উৎপন্ন হতো।</p>
<p><a class='bk' id='bk192'></a>ভবভবান্তরে এই আমার শেষ জন্ম। আজও আমার শয়নের সময় মহার্ঘ শয্যা উৎপন্ন হয়।</p>
<p><a class='bk' id='bk193'></a>আজ থেকে চুরানব্বই কল্প আগে আমি যেই দান করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার মঞ্চদানেরই ফল।</p>
<p><a class='bk' id='bk181'></a>আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে আমি এখন সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk182'></a>বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk183'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান মঞ্চদায়ক স্থবির এই গাথাগুলো ভাষণ করেছিলেন।</p>
<p class='endsutta'>[মঞ্চদায়ক স্থবির অপদান নবম সমাপ্ত]</p>
<p class='endsection'>[ভদ্দালি বর্গ দ্বিচত্বারিংশ সমাপ্ত]</p>
<p class='endsection'>[খুদ্দকনিকায়ে অপদান (প্রথম খণ্ড) সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
