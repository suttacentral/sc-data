<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap431' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৪৩. সকিংসম্মার্জক বর্গ</li>
</ul>
<h1>৯. সুবর্ণকিঙ্কণীয় স্থবির অপদান</h1>
</header>
<p><a class='bk' id='bk140'></a> আমি গৃহত্যাগ করে শ্রদ্ধায় অনাগারিক প্রব্রজ্যা গ্রহণ করেছিলাম। তখন আমি ছিলাম বল্কলবস্ত্রধারী ও কঠোর তপস্যাকারী।</p>
<p><a class='bk' id='bk141'></a> সেই সময় লোকশ্রেষ্ঠ, নরোত্তম অর্থদর্শী ভগবান জগতে জন্মেছিলেন এবং বহু মানুষকে দুঃখমুক্ত করছিলেন।</p>
<p><a class='bk' id='bk142'></a> তখন আমি ছিলাম ভীষণ ব্যাধিগ্রস্ত ও দুর্বল বালির ওপর স্তূপ তৈরি করে আমি বুদ্ধশ্রেষ্ঠকে স্মরণ করেছিলাম।</p>
<p><a class='bk' id='bk143'></a> ভীষণ হৃষ্ট-প্রহৃষ্ট চিত্তে আমি নিজ হাতে তাতে সুবর্ণকিংকণিপুষ্প ছিটিয়ে দিয়েছিলাম। তখন আমার মন বিমল আনন্দে ভরে উঠেছিল।</p>
<p><a class='bk' id='bk144-145'></a> আমি অর্থদর্শী ভগবানের সেই স্তূপকে সাক্ষাৎ বুদ্ধকে পূজা করার ন্যায় পরিচর্যা করেছিলাম এবং সেই চিত্ত-প্রসন্নতার দরুন আমি দেবলোকে জন্ম নিয়ে বিপুল সুখ লাভ করেছিলাম। সেখানে আমি সুবর্ণবর্ণের অধিকারী হয়েছিলাম। এটি আমার বুদ্ধপূজা করারই ফল।</p>
<p><a class='bk' id='bk146'></a> আশি কোটি সমলংকৃত নারী সব সময় আমাকে সেবা করত। এটি আমার বুদ্ধপূজা করারই ফল।</p>
<p><a class='bk' id='bk147'></a> সেখানে প্রতিনিয়ত ষাট হাজার তূর্য, ভেরি, ঢোল, শঙ্ক, দুন্দুভি বাজানো হতো।</p>
<p><a class='bk' id='bk148-149'></a> চুরাশি হাজার সমলংকৃত ত্রিধাপ্রভিন্ন ষাটবর্ষীয় মাতঙ্গ হাতি হেমজালে আচ্ছাদিত হয়ে আমাকে সেবা করত। মহাজনতা ও হাতির কোনো ঘাটতি তখন আমার ছিল না।</p>
<p><a class='bk' id='bk150'></a> এভাবেই আমি সুবর্ণ কিংকণিপুষ্প দানের বিপাক আমি ভোগ করছিলাম। আমি আটান্নবার দেবলোকে দেবরাজত্ব করেছিলাম।</p>
<p><a class='bk' id='bk151'></a> একাত্তরবার রাজচক্রবর্তী হয়েছিলাম। আর এই পৃথিবীতে একশবার রাজত্ব করেছিলাম।</p>
<p><a class='bk' id='bk152'></a> এখন আমি সুদুর্দশ, অসংস্কৃত, অমৃত নির্বাণ অধিগত করেছি। এখন আর আমার পুনর্জন্ম নেই।</p>
<p><a class='bk' id='bk153'></a> আজ থেকে একশ আঠারো কল্প আগে আমি যেই নতুন যে পুষ্প পূজা করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার নতুন বুদ্ধকে পুষ্পপূজা করারই ফল।</p>
<p><a class='bk' id='bk154'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk155'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk166'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সুবর্ণকিঙ্কণীয় স্থবির এই গাথাগুলো ভাষণ করেছিলেন।</p>
<p class='endsutta'>[সুবর্ণকিঙ্কণীয় স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
