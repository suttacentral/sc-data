<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap139' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১৪. শোভিত বর্গ</li>
</ul>
<h1>৭. অর্থসন্দর্শক স্থবির অপদান</h1>
</header>
<p><a class='bk' id='bk47'></a>বিশাল একটি ঘরে উপবিষ্ট ভিক্ষুসংঘ পরিবেষ্টিত ক্ষীণাসব, বলপ্রাপ্ত লোকনায়ক বুদ্ধকে দেখতে পেয়েছিলাম।</p>
<p><a class='bk' id='bk48'></a>পদুমুত্তর সম্বুদ্ধকে ত্রিবিদ্যালাভী, ষড়াভিজ্ঞ ও মহাঋদ্ধিমান লক্ষ অর্হৎ এমনভাবে পরিবেষ্টিত করে বসেছিল যে, তা দেখে কে প্রসন্নচিত্ত হন না?</p>
<p><a class='bk' id='bk49'></a>সদেবলোকে তাঁর জ্ঞানের তুল্য অন্য কেউ নেই। এমন অনন্ত জ্ঞানের আধার সম্বুদ্ধকে দেখে কে প্রসন্নচিত্ত হন না?</p>
<p><a class='bk' id='bk50'></a>ধর্মকায়কে দেদীপ্যমান করা রত্নাকর সম্বুদ্ধকে পুরোপুরি বুঝা বা উপলব্ধি করা কখনো সম্ভব নয়। এমন সম্বুদ্ধকে দেখে কে প্রসন্নচিত্ত হন না?</p>
<p><a class='bk' id='bk51'></a>এই তিনটি গাথা যোগে আমি তখন অপরাজিত পদুমুত্তর সম্বুদ্ধকে ভূয়সী প্রশংসা করেছিলাম।</p>
<p><a class='bk' id='bk52'></a>সেই চিত্তপ্রসাদের ফলে ও বুদ্ধগুণের প্রভাবে আমাকে লক্ষকল্প অপায় দুর্গতিতে জন্মগ্রহণ করতে হয়নি।</p>
<p><a class='bk' id='bk53'></a>আজ থেকে ত্রিশশত কল্প আগে আমি সুমিত্র নামক সপ্তরত্ন-সমন্বিত মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk54'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অর্থসন্দর্শক স্থবির এই গাথাগুলো ভাষণ করেছিলেন।</p>
<p class='endsutta'>[অর্থসন্দর্শক স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
