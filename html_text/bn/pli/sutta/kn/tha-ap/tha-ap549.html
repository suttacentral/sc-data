<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap549' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>৫৫. ভদ্দিয় বর্গ</li>
</ul>
<h1>৭. অভয় স্থবির অপদান</h1>
</header>
<p><a class='bk' id='bk195'></a> আজ থেকে লক্ষকল্প আগে পৃথিবীতে সর্ববিধ ধর্মে চক্ষুষ্মান নায়ক পদুমুত্তর জিন উৎপন্ন হয়েছিলেন।</p>
<p><a class='bk' id='bk196'></a> তথাগত বুদ্ধ কাউকে কাউকে ত্রিশরণে দীক্ষিত করেন। আবার কাউকে কাউকে দশবিধ কুশল-কর্মপথে ও শীলে নিয়োজিত করেন।</p>
<p><a class='bk' id='bk197'></a> সেই বীর কাউকে কাউকে শ্রামণ্যফল দেন। তিনি কাউকে অষ্ট সমাপত্তি, আবার কাউকে কাউকে ত্রিবিদ্যা প্রদান করেন।</p>
<p><a class='bk' id='bk198'></a> নরোত্তম বুদ্ধ কাউকে কাউকে ষড়ভিজ্ঞায় যুক্ত করেন। সেই নাথ আবার কাউকে কাউকে চার প্রতিসম্ভিদা প্রদান করেন।</p>
<p><a class='bk' id='bk199'></a> নরসারথি বুদ্ধ অসংখ্য যোজন দূরে হলেও যেখানেই ধর্মজ্ঞান লাভের উপযুক্ত সত্ত্ব দেখতে পান, মুহূর্তের মধ্যেই সেখানে গিয়ে তাকে ধর্মজ্ঞান দিয়ে আসেন।</p>
<p><a class='bk' id='bk200-201'></a> তখন আমি হংসবতী নগরে একজন ব্রাহ্মণ হয়ে জন্মেছিলাম। তখন আমি ছিলাম সর্ববেদজ্ঞ, ব্যাকরণবিদ, নিরুক্তিকুশল, অভিজ্ঞ বিশ্লেষক, পদ বিষয়ে অভিজ্ঞ ও ছন্দ বিশেষজ্ঞ।</p>
<p><a class='bk' id='bk202'></a> একদিন আমি হাঁটতে হাঁটতে বিহারে গিয়ে পৌঁছেছিলাম। সেখানে মহাজনতা পরিবেষ্টিত হয়ে বরশ্রেষ্ঠ বুদ্ধকে উপবিষ্ট অবস্থায় দেখতে পেয়েছিলাম।</p>
<p><a class='bk' id='bk203'></a> তখন তিনি মহাজনতার উদ্দেশে বিরজ ধর্মদেশনার করছিলেন। তখন আমি ছিলাম বিরুদ্ধবাদী। আমি কাছে গিয়ে তার বিমল কল্যাণকর ধর্মদেশনা শোনার চেষ্টা করেছিলাম।</p>
<p><a class='bk' id='bk204'></a> আমি সেই মুনির কথার মধ্যে কোনো নিরর্থক অপলাপ দেখতে পাইনি। তারপর আমি তার কাছে প্রব্রজ্যা গ্রহণ করেছিলাম।</p>
<p><a class='bk' id='bk205'></a> অচিরেই আমি সর্বসত্ত্ব বিশারদ নিপুণ বুদ্ধের কথার গুণমুগ্ধ ভক্ত হয়ে গিয়েছিলাম।</p>
<p><a class='bk' id='bk206'></a> তখন আমি সুব্যঞ্জনাবিশিষ্ট চারিটি গাথা গ্রন্থিত করে ত্রিলোকাগ্র বুদ্ধের ভূয়সী প্রশংসা করেছিলাম।</p>
<p><a class='bk' id='bk207'></a> হে মহাবীর, সংসারে ভয়কে জয় করে আপনি এখন সম্পূর্ণ নিরাতঙ্ক। আপনি করুণায় পরিপূর্ণ, তাই মহাকারুণিক মুনি।</p>
<p><a class='bk' id='bk208'></a> আপনি পৃথগ্‌জন প্রশমনকারী, ক্লেশানুবর্তী নন, সম্প্রজ্ঞানী ও স্মৃতিযুক্ত। তাই আপনি বড়ই অচিন্তনীয়!</p>
<p><a class='bk' id='bk209'></a> চিত্তের নিভৃতে সুপ্ত থাকা দুর্বল ক্লেশগুলোকেও আপনি জ্ঞানাগ্নিতে দগ্ধ করেছেন। সেগুলো আপনাকে গ্রাস করতে পারেনি।</p>
<p><a class='bk' id='bk210'></a> যিনি সর্বলোকের গুরু, তদ্রুপ সত্ত্বগণেরও গুরু, তাই তিনি লোকাচার্য। সমস্ত লোকই তাঁর অনুগামী, অনুসারী।</p>
<p><a class='bk' id='bk211'></a> এভাবেই আমি সম্যকসম্বুদ্ধ ও তাঁর ধর্মদেশনার ভূয়সী প্রশংসা করেছিলাম। আজীবন পুণ্যকর্ম করে মৃত্যুর পর আমি সুগতি স্বর্গলোকে জন্মেছিলাম।</p>
<p><a class='bk' id='bk212'></a> আজ থেকে লক্ষকল্প আগে আমি বুদ্ধের গুণকীর্তন করেছিলাম, সেই থেকে একবারও আমাকে অপায় দুর্গতিতে পড়তে হয়নি। এটি আমার গুণকীর্তনেরই ফল।</p>
<p><a class='bk' id='bk213'></a> দেবলোকে আমি কাঞ্চনতুল্য মহারাজ্য লাভ করেছিলাম। বহুবার আমি মনুষ্যলোকে চক্রবর্তী রাজত্ব উপভোগ করেছিলাম।</p>
<p><a class='bk' id='bk214'></a> আমি দেবলোকে ও মনুষ্যলোকে এই দুই ভবে মাত্র জন্মগ্রহণ করেছি। আমার অন্য গতি হয়েছে বলে জানা নেই। এটি আমার গুণকীর্তনেরই ফল।</p>
<p><a class='bk' id='bk215'></a> আমি ক্ষত্রিয় ও ব্রাহ্মণ এই দুই কুলেই মাত্র জন্মগ্রহণ করেছি। কখনো নীচকুলে জন্মেছি বলে আমার জানা নেই। এটি আমার গুণকীর্তনেরই ফল।</p>
<p><a class='bk' id='bk216'></a> আজ আমি এই শেষ জন্মে রাজগৃহ নগরে বিম্বিসার রাজার পুত্র হয়ে জন্মেছি। আমার নাম হচ্ছে ‘অভয়’।</p>
<p><a class='bk' id='bk217'></a> আমি পাপমিত্র সংসর্গ করায় নির্গ্রন্থ নাথপুত্রের ভক্ত-অনুরাগী হয়েছি। একদিন নির্গ্রন্থ নাথপুত্র আমাকে বুদ্ধের কাছে পাঠালে আমি বুদ্ধের কাছে যাই।</p>
<p><a class='bk' id='bk218'></a> আমি বুদ্ধকে নিপুণ কিছু প্রশ্ন করলে তিনি আমার যথার্থ উত্তর দিলেন। আমি তাঁর প্রতি চিত্তপ্রসন্ন হয়ে প্রব্রজ্যা গ্রহণ করেছি এবং অচিরেই অর্হত্ত্ব লাভ করেছি।</p>
<p><a class='bk' id='bk219'></a> অতীত জন্মে বুদ্ধের গুণকীর্তন করার ফলে আমিও সব সময় প্রশংসিত হই। আমি সুগন্ধময় দেহের অধিকারী ও সুখী হয়েছি।</p>
<p><a class='bk' id='bk220'></a> সেই কর্মের ফলে আমি সদা হাস্যময়, তীৰ্ন প্রাজ্ঞ, মহাপ্রাজ্ঞ ও বিচিত্র ধর্মকথিক হয়েছি।</p>
<p><a class='bk' id='bk221'></a> স্বয়ম্ভূ পদুমুত্তর বুদ্ধকে প্রসন্নচিত্তে ভূয়সী প্রশংসা করে আমি লক্ষকল্প পর্যন্ত অপায় ভূমিতে জন্মাইনি।</p>
<p><a class='bk' id='bk222'></a> আমার সমস্ত ক্লেশ দগ্ধ হয়েছে, আমার সমস্ত জন্ম বিধ্বংস হয়েছে এবং নাগের ন্যায় সমস্ত বন্ধন ছিন্ন করে এখন আমি সম্পূর্ণ অনাসক্ত হয়ে অবস্থান করছি।</p>
<p><a class='bk' id='bk223'></a> বুদ্ধের কাছে আসাটা আমার অতীব শুভপ্রদ হয়েছে। ত্রিবিদ্যা লাভ করে আমি বুদ্ধের শাসনে কৃতকার্য হয়েছি।</p>
<p><a class='bk' id='bk224'></a> চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান অভয় স্থবির এই গাথাগুলো ভাষণ করেছিলেন।</p>
<p class='endsutta'>[অভয় স্থবির অপদান সপ্তম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
