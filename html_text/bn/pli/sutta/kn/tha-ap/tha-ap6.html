<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap6' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>৩.৪. অনুরুদ্ধ স্থবির অপদান</h1>
</header>
<p><a class='bk' id='bk421'></a>লোকশ্রেষ্ঠ, নরশ্রেষ্ঠ, লোকনায়ক, নির্জনবিহারী সুমেধ ভগবানকে আমি দেখেছিলাম।</p>
<p><a class='bk' id='bk422'></a>লোকনায়ক সম্বুদ্ধ বুদ্ধশ্রেষ্ঠ সুমেধের নিকট গিয়ে হাত জোড় করে প্রার্থনা করেছিলাম।</p>
<p><a class='bk' id='bk423'></a>হে মহাবীর, লোকশ্রেষ্ঠ, লোকনায়ক, অনুকম্পা প্রদর্শন করুন। বৃক্ষমূলে ধ্যানরত থাকার সময় আমি আপনাকে প্রদীপ দান করব।</p>
<p><a class='bk' id='bk424'></a>সেই ধীর, স্বয়ম্ভূ, শ্রেষ্ঠ বুদ্ধ আমার প্রার্থনা অনুমোদন করেছিলেন। তখন আমি বৃক্ষগুলো ভেদ করে তাতে তৈলপ্রদীপ ঝুলিয়ে দিয়েছিলাম।</p>
<p><a class='bk' id='bk425'></a>আমি লোকবন্ধু বুদ্ধকে যেই হাজারো বটিবিশিষ্ট প্রদীপ দান করেছিলাম, আমার সেই প্রদীপগুলো সপ্তাহকাল অবধি প্রজ্জ্বলিত হয়ে নিভে গিয়েছিল।</p>
<p><a class='bk' id='bk426'></a>সেই চিত্ত-প্রসন্নতার ফলে ও প্রার্থনাবলে আমি মনুষ্যদেহ ত্যাগ করে স্বর্গের দিব্যবিমানে উৎপন্ন হয়েছিলাম।</p>
<p><a class='bk' id='bk427'></a>আমি দেবত্ব লাভ করার পর সেখানে আমার ব্যাম পরিমাণ জায়গার সর্বত্রই আলোকোজ্জ্বল থাকত। এটি আমার প্রদীপ দানেরই ফল।</p>
<p><a class='bk' id='bk428'></a>আমি তখন শতযোজন বিস্তৃত জায়গায় বিরোচিত হতাম এবং দেবগণকে স্বতেজে অভিভূত করতাম। এটি আমার প্রদীপ দানেরই ফল।</p>
<p><a class='bk' id='bk429'></a>আমি দেবেন্দ্র হয়ে ত্রিশকল্প দেবলোকে রাজত্ব করেছিলাম। কেউই আমাকে কোনোরূপ অবজ্ঞা প্রদর্শন করত না। এটি আমার প্রদীপ দানেরই ফল।</p>
<p><a class='bk' id='bk430'></a>আমি আটাশবার চক্রবর্তী রাজা হয়েছিলাম এবং তখন রাতদিন যোজন যোজন দূর পর্যন্ত দেখতে পেতাম।</p>
<p><a class='bk' id='bk431'></a>আমি শাস্তার শাসনে দিব্যচোখ লাভ করেছি, সেই দিব্যচোখ জ্ঞানের দ্বারা হাজার লোক দর্শন করতে পারি। এটি আমার প্রদীপ দানেরই ফল।</p>
<p><a class='bk' id='bk432'></a>আজ থেকে ত্রিশ হাজার কল্প আগে পৃথিবীতে সুমেধ সম্বুদ্ধ উৎপন্ন হয়েছিলেন। আমি তাঁকে অতীব প্রসন্নমনে প্রদীপ দান করেছিলাম।</p>
<p><a class='bk' id='bk433'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধশাসনে কৃতকার্য হয়েছি।</p>
<p>ঠিক এভাবেই আয়ুষ্মান অনুরুদ্ধ স্থবির এই গাথাগুলো ভাষণ করেছিলেন।</p>
<p class='endsutta'>[অনুরুদ্ধ স্থবির অপদান চতুর্থ সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
