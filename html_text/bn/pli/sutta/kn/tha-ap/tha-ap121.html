<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap121' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১২. মহাপরিবার বর্গ</li>
</ul>
<h1>৯. প্রত্যুপস্থান-সংজ্ঞিক স্থবির অপদান</h1>
</header>
<p><a class='bk' id='bk72'></a>সুগত অর্থদর্শী বুদ্ধ পরিনির্বাপিত হওয়ার পরপরই আমি যক্ষকুলে জন্ম নিয়েছিলাম। তখন আমি অতীব যশস্বী ছিলাম।</p>
<p><a class='bk' id='bk73'></a>এটি আমার পক্ষে অতীব দুর্লব্ধ, দুষ্প্রভাত ও দুঃসংবাদ যে, যখন আমার ভোগসম্পত্তি অঢেল ছিল ঠিক তখনই চক্ষুষ্মান ভগবান পরিনির্বাপিত হয়েছিলেন।</p>
<p><a class='bk' id='bk74'></a>আমার সংকল্পের কথা জেনে বুদ্ধের শিষ্য সাগর স্থবির আমাকে উদ্ধার করার ইচ্ছায় আমার কাছে এসেছিলেন।</p>
<p><a class='bk' id='bk75'></a>তিনি আমাকে বলেছিলেন, তুমি শোক করো কেন? ভয় পেও না। তথাগত বুদ্ধের ধর্ম উত্তমরূপে আচরণ কর। পৃথিবীতে বুদ্ধ অবিদ্যমান থাকলেও সকলের জন্য মুক্তির বীজসম্পদ বিদ্যমান আছে।</p>
<p><a class='bk' id='bk76'></a>পরিনির্বাপিত লোকনায়ক সম্বুদ্ধের সর্ষপ প্রমাণ শারীরিক ধাতুকে পূজা কর।</p>
<p><a class='bk' id='bk77'></a>সাক্ষাৎ বুদ্ধের ন্যায় সমান শ্রদ্ধা নিয়ে বুদ্ধের শারীরিক ধাতুকে পূজা করলেও মহৎ ফল লাভ হয়। অতএব তুমি একটি স্তূপ নির্মাণ করে বুদ্ধের শারীরিক ধাতুকে পূজা কর।</p>
<p><a class='bk' id='bk78'></a>সাগর স্থবিরের এই কথা শুনার পর আমি একটি বুদ্ধস্তূপ নির্মাণ করেছিলাম। তথাগত বুদ্ধের উক্ত স্তূপে আমি পাঁচ বৎসর যাবৎ পূজা করেছিলাম।</p>
<p><a class='bk' id='bk79'></a>হে দ্বিপদশ্রেষ্ঠ লোকশ্রেষ্ঠ নরোত্তম, সেই পুণ্য-প্রভাবে আমি দেবমনুষ্যলোকে উভয় সম্পত্তি ভোগ করে অবশেষে আজ আমি অর্হত্ত্ব লাভ করেছি।</p>
<p><a class='bk' id='bk80'></a>আজ থেকে সাতশত কল্প আগে আমি চারবার সপ্তরত্ন-সমন্বিত মহাপরাক্রমশালী তীক্ষ্ণপ্রাজ্ঞ চক্রবর্তী রাজা হয়েছিলাম।</p>
<p><a class='bk' id='bk81'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান প্রত্যুপস্থান-সংজ্ঞিক স্থবির এই গাথাগুলো ভাষণ করেছিলেন।</p>
<p class='endsutta'>[প্রত্যুপস্থান-সংজ্ঞিক স্থবির অপদান নবম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
