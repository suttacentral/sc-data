<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap1' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১. বুদ্ধ বর্গ</li>
</ul>
<h1>১. বুদ্ধ-অপদান</h1>
</header>
<p class='namo'>“সেই ভগবান অর্হৎ সম্যকসম্বুদ্ধকে বন্দনা”</p>
<p><a class='bk' id='bk1'></a>অনাথপিণ্ডিকের নির্মিত জেতবনে অবস্থানরত ভগবান তথাগত বুদ্ধকে বৈদেহ মুনি আনন্দ বিনীতভাবে প্রশ্ন করেছিলেন, ‘হে বীর, যাঁরা সর্বজ্ঞ বুদ্ধ হন, তাঁরা কোন হেতুতে, কী কারণে সর্বজ্ঞ বুদ্ধ হয়ে থাকেন?</p>
<p><a class='bk' id='bk2'></a>তখন মহর্ষি সর্বজ্ঞ বুদ্ধবর আনন্দকে মধুর স্বরে বললেন, যাঁরা পূর্ব পূর্ব বুদ্ধগণের শাসনকালে অলব্ধমোক্ষ (মুক্তি, নির্বাণ) লাভের জন্য দৃঢ় সংকল্পবদ্ধ হন।</p>
<p><a class='bk' id='bk3'></a>সেই ধীর সুতীক্ষ্ণ প্রাজ্ঞ ব্যক্তিগণই পরম সম্বোধিকে মূখ্য করে প্রবল অধ্যবসায়ের দ্বারা, দৃঢ়বীর্যবলে, আপন প্রজ্ঞাতেজে সর্বজ্ঞ বুদ্ধত্ব লাভ করেন।</p>
<p><a class='bk' id='bk4'></a>আমিও ত্রিশ পারমী পরিপূর্ণ পূর্ব পূর্ব অসংখ্য ধর্মরাজ বুদ্ধগণের নিকট শুধু মনে মনেই বুদ্ধত্ব প্রার্থনা করেছিলাম।</p>
<p><a class='bk' id='bk5'></a>এখন ত্রিশ পারমী পরিপূর্ণ ধর্মরাজ অসংখ্য বুদ্ধগণের বুদ্ধ-অপদানগুলো পরম পবিত্র মনে মনোযোগ দিয়ে শোন।</p>
<p><a class='bk' id='bk6'></a>পরম সম্বোধিপ্রাপ্ত লোকনায়ক বুদ্ধশ্রেষ্ঠসহ অনুত্তর সংঘকে করজোড়ে ও নতশিরে অভিবাদন করেছিলাম।</p>
<p><a class='bk' id='bk7'></a>বুদ্ধক্ষেত্রের মধ্যে আকাশস্থ ও ভূমিস্থিত যে-সমস্ত অসংখ্য রত্ন বিদ্যমান আছে, সবই আমি মনে মনে অধিষ্ঠান করে আহরণ করেছিলাম।</p>
<p><a class='bk' id='bk8'></a>যেখানে আমি রৌপ্যময় ভূমিতে আকাশচুম্বী বহুতল রত্নময় প্রাসাদ নির্মাণ করেছিলাম।</p>
<p><a class='bk' id='bk9'></a>প্রাসাদের মহার্ঘ মূল্যের স্তম্ভগুলো বর্ণিলভাবে সাজিয়েছিলাম, উত্তমভাবে তৈরি করেছিলাম, সুবিন্যস্ত করেছিলাম এবং স্বর্ণময় স্তম্ভগুলো ধ্বজাবিশিষ্ট ছত্রে সুসজ্জিত করেছিলাম।</p>
<p><a class='bk' id='bk10'></a>বৈদূর্যমণিসম্পন্ন, শুভ্র, বিমল অভ্রসম্পন্ন প্রথম ভূমি, যা জলজ পদ্মে আকীর্ণ ও শ্রেষ্ঠ কাঞ্চনে পরিপূর্ণ সুবর্ণভূমির মতোই শোভা পাচ্ছিল।</p>
<p><a class='bk' id='bk11'></a>প্রবাল বেষ্টনীযুক্ত, প্রবালবর্ণের ভূমির কোনো কোনো অংশ রক্তিম বর্ণাভ, কোনো কোনো অংশ শুভ্র সমুজ্জ্বল এবং সেই ইন্দ্রগোপক-বর্ণাভ ভূমি দশদিকে রশ্মি বিচ্ছুরিত করে জ্বল জ্বল করছিল।</p>
<p><a class='bk' id='bk12'></a>গৃহদ্বার অত্যন্ত সুবিভক্ত, জানালাগুলো সুবিন্যস্ত, চারটি পূজার বেদিবিশিষ্ট প্রাসাদটি অত্যন্ত দীপ্তিময় ও মনোরম।</p>
<p><a class='bk' id='bk13'></a>নীল, হলুদ, লাল, সাদা ও কাল এই পঞ্চ বর্ণবিশিষ্ট কূটাগারটি বহু মূল্যবান সপ্তবিধ রত্ন দ্বারা অলংকৃত।</p>
<p><a class='bk' id='bk14'></a>ওই প্রাসাদটি আলোকোজ্জ্বল, নানাবিধ পদ্ম ও পাক-পাখালির দ্বারা পরিশোভিত, অসংখ্য তারকা-নক্ষত্ররাজিতে সমাকীর্ণ এবং চন্দ্র-সূর্য-পরিবেষ্টিত।</p>
<p><a class='bk' id='bk15'></a>সৃবর্ণ বর্ণের হেমজালে আচ্ছাদিত, সুবর্ণ কিঙ্কণি তথা ঝুনঝুনিবিশিষ্ট ও সুবর্ণ মালাবিশিষ্ট মনোরম প্রাসাদটি মৃদুমন্দ হিম শীতল বাতাসে ঝনঝনিয়ে ওঠে।</p>
<p><a class='bk' id='bk16'></a>সেই সুউচ্চ মালাবিশিষ্ট প্রাসাদটি মঞ্জিষ্ঠা, লাল, হলুদ, পিঙ্গল প্রভৃতি বহুবিধ রং দিয়ে সাজানো হয়েছিল।</p>
<p><a class='bk' id='bk17'></a>সেই প্রাসাদের শয়নকক্ষগুলো বহু শত স্ফটিকবিশিষ্ট, স্বর্ণময়, মণিময় ও লাল রঙের মূল্যবান পাথর পরিবেষ্টিত এবং অত্যুৎকৃষ্ট কোমল কাশীবস্ত্রে আচ্ছাদিত।</p>
<p><a class='bk' id='bk18'></a>সুকোমল পশমী বস্ত্র, সুতিবস্ত্র, পট্টবস্ত্র ও গৌরবর্ণের বস্ত্র এই সমস্ত বিবিধ বস্ত্রে আমি মনে মনে সমস্ত শয়নকক্ষটি তৈরি করেছিলাম।</p>
<p><a class='bk' id='bk19'></a>সেই ভূমিগুলোতে বহুবিধ মূল্যবান রত্নে অলংকৃত ও মূল্যবান মণিবিশিষ্ট উল্কাধারীরা দাঁড়িয়ে থাকতেন।</p>
<p><a class='bk' id='bk20'></a>অতঃপর নগরদ্বারের স্বর্ণময় স্তম্ভগুলো ও শুভ্র কাঞ্চনে তৈরি তোরণগুলো অতিশয় শোভা পাচ্ছিল।</p>
<p><a class='bk' id='bk21'></a>প্রাসাদের প্রতিটি জানালা সুবিভক্ত, কবাটগুলো বর্ণিলভাবে সাজানো ও প্রবেশদ্বারে পদ্ম-উৎপলবিশিষ্ট বহুবিধ পূর্ণঘট দেওয়া হয়েছিল।</p>
<p><a class='bk' id='bk22'></a>অতীতে লোকনায়ক সমস্ত বুদ্ধগণ সশিষ্যে প্রকৃতির অপরূপ বর্ণে নিজেদের তৈরি করতেন।</p>
<p><a class='bk' id='bk23'></a>সকল বুদ্ধগণ সশিষ্যে সেই দ্বার দিয়ে প্রবেশপূর্বক আর্য পবিবেষ্টিত হয়ে অবিমিশ্র স্বর্ণময় আসনে উপবেশন করতেন।</p>
<p><a class='bk' id='bk24'></a>পৃথিবীতে অতীত, বর্তমান যেই সমস্ত অনুত্তর বুদ্ধগণ আছেন তাঁদের সকলকে আমি সেই প্রাসাদে সমবেত করেছিলাম।</p>
<p><a class='bk' id='bk25'></a>অতীত, বর্তমান বহুশত স্বয়ম্ভূ অপরাজিত পচ্চেক-বুদ্ধগণ আছেন তাঁদের সকলকে আমি সেই প্রাসাদে সমবেত করেছিলাম।</p>
<p><a class='bk' id='bk26'></a>যে-সমস্ত দিব্য ও মনুষ্য-কল্পতরু আছে সবগুলোই আমি ত্রিচীবরে আচ্ছাদিত করেছিলাম।</p>
<p><a class='bk' id='bk27'></a>আমি মণিময় শোভন পাত্রে খাদ্য-ভোজ্য বিবিধ পানভোজন পূর্ণ করে দান করেছিলাম।</p>
<p><a class='bk' id='bk28-29'></a>দিব্যবস্ত্র পরিধানের ন্যায় শোভন চীবরে আচ্ছাদিত ও মধুর শর্করা (চিনি), তৈল, মধু ও গুড়সম্পন্ন সেই সমস্ত আর্যগণ উৎকৃষ্ট অন্ন ভোজনে পরিতৃপ্ত হয়ে গুহাবাসী পশুরাজ সিংহের ন্যায় রত্নময় শয়নকক্ষে প্রবেশ করেছিলেন।</p>
<p><a class='bk' id='bk30'></a>প্রবেশের পর মহার্ঘ মূল্যের শয্যার ওপর সিংহশয্যায় শয়ন করেছিলেন এবং সম্প্রজ্ঞানী হয়ে অবস্থান করেছিলেন।</p>
<p><a class='bk' id='bk31'></a>ধ্যানরতিযুক্ত, বিচরণরত পচ্চেক-বুদ্ধগণের মধ্যে কেউ কেউ ধর্মদেশনা করেন, আবার কেউ কেউ প্রথম ধ্যানাদির মাধ্যমে ঋদ্ধিক্রীড়া করেন।</p>
<p><a class='bk' id='bk32'></a>কেউ কেউ অভিজ্ঞাপ্রাপ্ত হন এবং অভিজ্ঞা বশীভূত করায় কেউ কেউ অনেক লক্ষ অতিপ্রাকৃত অলৌকিক ঋদ্ধিশক্তি প্রদর্শন করেন।</p>
<p><a class='bk' id='bk33'></a>পচ্চেক-বুদ্ধগণ সর্বজ্ঞ গোচরীভূত বিষয়াদি সম্বন্ধে পচ্চেক-বুদ্ধগণকে জিজ্ঞেস করেন। তাতে তারা গম্ভীর ও নিপুণ কারণগুলো প্রজ্ঞাযোগে বুঝতে সক্ষম হন।</p>
<p><a class='bk' id='bk34'></a>শ্রাবকগণ বুদ্ধগণকে জিজ্ঞেস করেন, আর বুদ্ধগণ জিজ্ঞেস করেন শ্রাবকগণকে। পরস্পর পরস্পরকে প্রশ্ন জিজ্ঞেস করে পরস্পর পরস্পরকে উত্তর দেন।</p>
<p><a class='bk' id='bk35'></a>বুদ্ধ, পচ্চেক-বুদ্ধ, শ্রাবক ও পরিচারকগণ সকলেই এইভাবে আপন আপন রতিতে প্রাসাদে রমিত হন।</p>
<p><a class='bk' id='bk36'></a>মাথার ওপর সপ্তরত্নময় কাঞ্চন বেষ্টনীযুক্ত, সুবর্ণজাল ঝুলানো ছাতা স্থিত হোক এবং মুক্তাজাল পরিবেষ্টিত সমস্ত ছাতাই আমার মাথার ওপর স্থিত হোক।</p>
<p><a class='bk' id='bk37'></a>সুবর্ণ তারকা চিত্রিত বর্ণিল চাঁদোয়া পুষ্পমাল্যযুক্ত চাঁদোয়াই পরিণত হোক।</p>
<p><a class='bk' id='bk38'></a>বিশাল পুষ্করিণী পুষ্পমাল্য ও গন্ধমাল্য দ্বারা পরিশোভিত এবং শুভ্র বস্ত্রে আচ্ছাদিত ও মূল্যবান রত্নে ভূষিত।</p>
<p><a class='bk' id='bk39'></a>চতুর্দিকে ফুল ছড়ানো ছিটানো, সুচিত্রিত, সুগন্ধি সৌরভে পরিব্যাপ্ত, পঞ্চাঙ্গুল দ্বারা সুগন্ধি লেপনকৃত ও সুবর্ণ আচ্ছাদনে আচ্ছাদিত।</p>
<p><a class='bk' id='bk40'></a>প্রাসাদের চতুর্দিকস্থ পুষ্করিণীগুলো পদ্ম, উৎপল দ্বারা আচ্ছাদিত এবং সুবর্ণ বর্ণের পদ্মরেণু ও ধূলিতে আকীর্ণ।</p>
<p><a class='bk' id='bk41'></a>প্রাসাদের চতুর্দিকস্থ সমস্ত বৃক্ষগুলোতে ফুল প্রষ্ফুটিত হোক এবং স্বয়ং পুষ্পবৃক্ষ হতে ঝড়ে পড়ে প্রাসাদের উপরে স্থিত হোক।</p>
<p><a class='bk' id='bk42'></a>সেখানে ময়ূরেরা নৃত্য করুক, দিব্যহংসরা কূজন করুক এবং সুকণ্ঠী কোকিলসহ সমস্ত পাখিরা আপন মনে গান করুক।</p>
<p><a class='bk' id='bk43'></a>প্রাসাদের চতুর্দিকে সকল প্রকার ভেরীশব্দ বেজে উঠুক, সকল প্রকার বীণা সুর তুলুক এবং সকল গায়ক গান করুক।</p>
<p><a class='bk' id='bk44-45'></a>এই চক্রবালের সমস্ত বুদ্ধক্ষেত্রের মধ্যেই আলোকজ্জ্বল ও রত্নময় সোনার পালঙ্ক উৎপন্ন হোক, তথাকার দ্বীপবৃক্ষগুলো জ্বলে উঠুক এবং দশ হাজার প্রদীপ একই সঙ্গে জ্বলে উঠে একটি মাত্র প্রদীপ বলে প্রতীয়মান হোক।</p>
<p><a class='bk' id='bk46'></a>প্রাসাদের চতুর্দিকে গণিকা, নর্তকী ও অপ্সরাগণ নৃত্য করুক এবং নানা রঙ্গ-তামাশা প্রদর্শন করুক।</p>
<p><a class='bk' id='bk47'></a>(তখন আমি) বৃক্ষের ওপর, পর্বতের ওপর ও সিনেরু পর্বতের শীর্ষদেশে পঞ্চবর্ণের চিত্রবিচিত্র ধ্বজা পতাকা উত্তোলন করেছিলাম।</p>
<p><a class='bk' id='bk48'></a>মানুষ, নাগ, গন্ধর্ব ও দেবতা তারা সকলে উপস্থিত হোক এবং সমস্ত প্রাসাদের চতুর্দিকে অঞ্জলিবদ্ধ হয়ে নমস্কার করুক।</p>
<p><a class='bk' id='bk49'></a>যা কিছু কুশলকর্ম করা উচিত সেই সমস্ত কুশলকর্ম দেবালয়ে আমি কায়-বাক্য-মনে সুসম্পন্ন করেছি।</p>
<p><a class='bk' id='bk50'></a>লোকে সংজ্ঞী ও অসংজ্ঞী যেই সমস্ত সত্ত্বগণ আছেন, তারা সকলেই আমার পুণ্যের ফল লাভ করুক।</p>
<p><a class='bk' id='bk51'></a>আমি যেই সুকৃত পুণ্যের ফল দান করেছি, সেখানকার যেই সত্ত্বগণ তা জানেন না, তাদের সকলকে দেবতাগণ অবগত করেছিলেন।</p>
<p><a class='bk' id='bk52'></a>সমস্ত চক্রবালের মধ্যে যেই সত্ত্বগণ কবলীকৃত আহারে জীবন ধারণ করেন, তারা সকলেই মনুষ্য ভোজন লাভ করুক।</p>
<p><a class='bk' id='bk53'></a>আমি মনে মনে দান দিয়েছি, অতএব মনে মনেই আমি প্রসাদ লাভ করেছি এবং এতে করে সকল সম্যকসম্বুদ্ধ, পচ্চেক-বুদ্ধ ও জিনশ্রাবকগণ পূজিত হয়েছেন।</p>
<p><a class='bk' id='bk54'></a>সেই সুকৃত কর্মের ফলে ও প্রার্থনাবলে আমি মনুষ্যদেহ ত্যাগ করে তাবতিংস দেবলোকে গমন করেছিলাম।</p>
<p><a class='bk' id='bk55'></a>মনে মনে প্রার্থনা করার ফলে দেবত্ব ও মনুষত্ব এই দ্বিবিধ জন্মই শুধু আমি জানতে পারি, অন্য কোনো গতি হয়েছে বলে আমার জানা নেই।</p>
<p><a class='bk' id='bk56'></a>রূপ-লাবণ্যে ও ঐশ্বর্যে আমি দেব ও মনুষ্যদের মধ্যে শ্রেষ্ঠ হয়ে জন্ম নিই এবং প্রজ্ঞায় আমার সমকক্ষ কেউ নেই।</p>
<p><a class='bk' id='bk57'></a>বিবিধ প্রকারের ভোজন, শ্রেষ্ঠ রত্ন ও বিবিধ প্রকার বস্ত্র আকাশ হতে শীঘ্রই আমার উৎপন্ন হতো।</p>
<p><a class='bk' id='bk58'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার দিব্য আহার উৎপন্ন হতো।</p>
<p><a class='bk' id='bk59'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার সমস্ত প্রকার রত্ন উৎপন্ন হতো।</p>
<p><a class='bk' id='bk60'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার সমস্ত প্রকার গন্ধ উৎপন্ন হতো।</p>
<p><a class='bk' id='bk61'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার সমস্ত প্রকার যান (গাড়ি) উৎপন্ন হতো।</p>
<p><a class='bk' id='bk62'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার সমস্ত প্রকার মালা উৎপন্ন হতো।</p>
<p><a class='bk' id='bk63'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার বিবিধ অলংকার উৎপন্ন হতো।</p>
<p><a class='bk' id='bk64'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সবখানেই আমার জন্য কন্যা (দেবকন্যা) উৎপন্ন হতো।</p>
<p><a class='bk' id='bk65'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার মধুপিণ্ড উৎপন্ন হতো।</p>
<p><a class='bk' id='bk66'></a>পৃথিবীর মধ্যে পর্বতে, আকাশে, জলে ও বনে যেখানেই আমি হাত পাতি, সেখানেই আমার সকল প্রকার খাদ্য উৎপন্ন হতো।</p>
<p><a class='bk' id='bk67'></a>আমি শ্রেষ্ঠ সম্বোধি লাভের জন্য দুঃস্থ, দরিদ্র লোকদের, যাচকদের ও পথিকদের শ্রেষ্ঠদান দিয়েছিলাম।</p>
<p><a class='bk' id='bk68'></a>‘ত্রিলোকে আমি বুদ্ধ হবো’ এটি জেনে শিলাময় পর্বত নাচতে শুরু করল, বিশাল গিরি-পর্বত গর্জন করতে শুরু করল এবং সমস্ত দেবলোকে দেবগণ আনন্দিত হলো।</p>
<p><a class='bk' id='bk69'></a>ত্রিলোকের দশদিক আছে, যার অন্ত বা শেষ নেই এবং দশদিকে অসংখ্য বুদ্ধক্ষেত্র (বুদ্ধবিষয়) বিদ্যমান।</p>
<p><a class='bk' id='bk70'></a>ত্রিলোকে আমার যুগল রশ্মিবাহী প্রভা প্রদর্শিত হয়েছে। এই সমস্ত রশ্মিজাল অত্যন্ত আলোকোজ্জ্বল।</p>
<p><a class='bk' id='bk71'></a>এই পরিমাণ লোকধাতুর মধ্যে নিম্নে নিরয় হতে ঊর্ধ্বে ব্রহ্মলোক পর্যন্ত সকলেই আমাকে দেখুক এবং সকলেই আমার অনুগামী হোক।</p>
<p><a class='bk' id='bk72'></a>সুমধুর শব্দে আমার অমৃতনির্ঝর উপদেশবাণী এখানকার সকল সত্ত্বগণ শ্রবণ করুক।</p>
<p><a class='bk' id='bk73'></a>মহান ধর্মমেঘ ধর্মবারি বর্ষণ করলে পরে সকল সত্ত্বগণ আসবমুক্ত হোক এবং ন্যূনতমপক্ষে সত্ত্বগণ স্রোতাপন্ন হোক।</p>
<p><a class='bk' id='bk74'></a>যা যা দানের যোগ্য সবই দান করে, পরিপূর্ণভাবে শীল রক্ষা করে এবং নৈষ্ক্রম্য-পারমী পূরণ করে আমি উত্তম সম্বোধি প্রাপ্ত হয়েছি।</p>
<p><a class='bk' id='bk75'></a>পণ্ডিতগণকে প্রতিপন্ন করে, উত্তম বীর্য অনুশীলন করে এবং ক্ষান্তি-পারমী পূরণ করে আমি উত্তম সম্বোধি প্রাপ্ত হয়েছি।</p>
<p><a class='bk' id='bk76'></a>দৃঢ় অধিষ্ঠান করে, সত্য-পারমী পূরণ করে এবং মৈত্রী-পারমী পূরণ করে আমি উত্তম সম্বোধি প্রাপ্ত হয়েছি।</p>
<p><a class='bk' id='bk77'></a>লাভে-অলাভে, সুখে-দুঃখে, সম্মানে-অসম্মানে সর্বত্রেই আমি সমচিত্ত হয়ে আমি উত্তম সম্বোধি প্রাপ্ত হয়েছি।</p>
<p><a class='bk' id='bk78'></a>আলস্যকে ভয়ের চক্ষে দেখে এবং বীর্যকে মুক্তিপ্রদায়ক ভেবে আরব্ধবীর্য হও, এটিই বুদ্ধের অনুশাসন।</p>
<p><a class='bk' id='bk79'></a>বিবাদ-কলহকে ভয়ের চক্ষে দেখে এবং অবিবাদকে শান্তিপ্রদায়ক ভেবে সকলেই বন্ধুভাবাপন্ন হও, এটিই বুদ্ধের অনুশাসন।</p>
<p><a class='bk' id='bk80'></a>প্রমাদকে ভয়ের চক্ষে দেখে এবং অপ্রমাদকে মুক্তিপ্রদায়ক ভেবে আর্য অষ্টাঙ্গিক মার্গ অনুশীলন কর, এটিই বুদ্ধের অনুশাসন।</p>
<p><a class='bk' id='bk81'></a>বহু বুদ্ধ ও অর্হৎ সকলেই সমবেত হয়েছেন, সেই সম্বুদ্ধ ও অর্হৎগণকে বন্দনাপূর্বক নমস্কার কর।</p>
<p><a class='bk' id='bk82'></a>বুদ্ধগণ এমনই অচিন্তনীয় এবং বুদ্ধগণের ধর্মও অচিন্তনীয়, সেই অচিন্তনীয় বুদ্ধ ও তাঁর ধর্মের প্রতি যিনি প্রসন্নচিত্ত হবেন তার বিপাকও অচিন্তনীয় হয়।</p>
<p>ঠিক এভাবেই ভগবান বুদ্ধ নিজের বুদ্ধচর্যা চিন্তা করে সেই ‘বুদ্ধ-অপদান’ নামক ধর্মপর্যায় দেশনা করেছিলেন।</p>
<p class='endsutta'>[বুদ্ধ-অপদান সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
