<!DOCTYPE html>
<html>
<head>
<meta charset='UTF-8'>
<meta name='author' content='Karunabangsha Bhikkhu'>
<title></title>
</head>
<body>
<article id='tha-ap123' lang='bn'>
<header>
<ul>
<li class='division'>অপদান (প্রথম খণ্ড)</li>
<li class='division'>১৩. সেরেয়্য বর্গ</li>
</ul>
<h1>১. সেরেয়্যক স্থবির অপদান</h1>
</header>
<p><a class='bk' id='bk1'></a>আমি ছিলাম তখন অধ্যাপক, মন্ত্রধর ও ত্রিবেদে পারদর্শী। উন্মুক্ত আকাশের নিচে দাঁড়িয়ে আমি লোকনায়ক বুদ্ধকে দেখতে পেয়েছিলাম।</p>
<p><a class='bk' id='bk2'></a>তিনি ছিলেন বনচর পশুরাজ সিংহের ন্যায় নির্ভীক ও প্রবল পরাক্রমী মাতঙ্গ হাতির ন্যায় সপ্রতিভ।</p>
<p><a class='bk' id='bk3'></a>আমি তখন সেরেয়্যপুষ্প হাতে নিয়ে আকাশের দিকে ছুঁড়ে মেরেছিলাম। বুদ্ধের অমিত পুণ্য-প্রভাবে সেই সেরেয়্যপুষ্পগুলো তাকে শামিয়ানার মতো ছায়া দিয়েছিল ।</p>
<p><a class='bk' id='bk4'></a>মহাবীর, সর্বজ্ঞ, লোকনায়ক বুদ্ধ অধিষ্ঠান করেছিলেন। তাই সমস্ত পুষ্পাচ্ছাদনটি নরশ্রেষ্ঠ বুদ্ধের ওপর ছেয়ে গিয়েছিল।</p>
<p><a class='bk' id='bk5'></a>তারপর সেই পুষ্পাচ্ছাদনটি অন্তঃবৃন্ত ও বহির্মুখী হয়ে সাত দিন যাবৎ ছায়া দান করে অদৃশ্য হয়েছিল।</p>
<p><a class='bk' id='bk6'></a>সেই আশ্চর্যজনক দৃশ্য দেখে আমার লোম খাড়া হয়ে গিয়েছিল। আমি লোকনায়ক সুগত বুদ্ধের প্রতি প্রসন্নচিত্ত হয়েছিলাম।</p>
<p><a class='bk' id='bk7'></a>সেই চিত্ত-প্রসন্নতার ফলে ও পূর্বকৃত পুণ্যবলে আমাকে লক্ষকল্প অপায় দুর্গতিতে জন্মাতে হয়নি।</p>
<p><a class='bk' id='bk8'></a>আজ থেকে পনেরো হাজার কল্প আগে পঁচিশবার বিচিত্র মালাধারী মহাপরাক্রমশালী চক্রবর্তী রাজা হয়েছিলাম।</p>
<p><a class='bk' id='bk9'></a>চার প্রতিসম্ভিদা, অষ্ট বিমোক্ষ ও ষড়ভিজ্ঞা সাক্ষাৎ করে আমি বুদ্ধের শাসনে কৃতকার্য হয়েছি।</p>
<p>ঠিক এভাবেই আয়ুষ্মান সেরেয়্যক স্থবির এই গাথাগুলো ভাষণ করেছিলেন।</p>
<p class='endsutta'>[সেরেয়্যক স্থবির অপদান প্রথম সমাপ্ত]</p>
<footer>
<p>Translated from the Pali by <span class='author'>Kbangsha (Karunabangsha Bhikkhu (ভদন্ত করুণাবংশ ভিক্ষু))</span>.</p>
<p>Published by Tripitak Publishing Society, Bangladesh.</p>
<p>First published October <span class='publication-date'>2014</span>.</p>
<p>Prepared for SuttaCentral by <span class='editor'>Ayya Kathrin Vimalañāṇī Bhikkhunī</span>.</p>
</footer>
</article>
</body>
</html>
