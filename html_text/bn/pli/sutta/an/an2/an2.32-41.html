<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<section id='an2.32-41' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দ্বিক নিপাত</li>
</ul>
<h1 class='vagga'>২.৩২–৪১. শান্তচিত্ত বর্গ</h1>
</header>
<article id='an2.32'>
<h2 class='sutta'>২.৩২</h2>
<p><a class='sc' id='sc1'></a>“ভিক্ষুগণ, আমি তোমাদিগকে অসৎপুরুষ ও সৎপুরুষের শর্ত দেশনা করিব। তোমরা তাহা শ্রবণ কর। আমি ভাষণ করিতেছি, তোমরা মনোযোগ-সহকারে শ্রবণ করে।” “হ্যাঁ, প্রভু” বলিয়া ওই ভিক্ষুগণ ভগবানকে উত্তর দিলেন। ভগবান বলিলেন, “অসৎপুরুষ কিরূপ? ভিক্ষুগণ, অসৎপুরুষ অকৃতজ্ঞ, উপকার স্বীকার করে না। এই অকৃতজ্ঞতাই বিস্মৃতিশীলতা, অসৎপুরুষোচিত, অকৃতজ্ঞতাই, উপকার অস্বীকারই ভিক্ষুগণ, অসৎপুরুষের প্রধান বৈশিষ্ট্য। কিন্তু ভিক্ষুগণ, সাধু <span class='add'>(সৎ)</span> ব্যক্তি কৃতজ্ঞ অন্তরে তাহার প্রতি কৃত উপকার স্মরণ করে। ভিক্ষুগণ, এই কৃতজ্ঞতা, উপকার স্মরণ সাধুজনোচিত। কৃতজ্ঞতা এবং উপকার স্মরণই ভিক্ষুগণ, সৎপুরুষের প্রধান লক্ষণ।”</p>
</article>
<article id='an2.33'>
<h2 class='sutta'>২.৩৩</h2>
<p><a class='sc' id='sc2'></a>ভিক্ষুগণ, আমি তোমাদিগকে দুই ব্যক্তির দৃষ্টান্ত উল্লেখ করিব যাহাদের ঋণ পরিশোধ করা যায় না। সেই দুইজন কে কে? মাতা এবং পিতা। যদি কেহ মাতাকে এক স্কন্ধে এবং পিতাকে অপর স্কন্ধে নিয়া বহন করে এবং ওই অবস্থায় তাহাদের স্নান সমাপন, গাত্রমর্দন, এমনকি এমতাবস্থায় মলমূত্রাদি নিঃসরণ করায় এবং এই অবস্থায় শত বৎসর হয়, শত বৎসর বাঁচিয়া থাকে তথাপি তাহার দ্বারা মাতাপিতার ঋণ পরিশোধ সম্ভব হইবে না। অধিকন্তু ভিক্ষুগণ, যদি সেই ব্যক্তি মাতাপিতাকে পৃথিবীর আধিপত্য দান করিয়া বহু ধন-সম্পত্তির অধিকারী করে তথাপিও মাতাপিতার ঋণ ছেলেমেয়ের পক্ষে শোধ করা সম্ভব হইবে না। তাহার কারণ কী? ভিক্ষুগণ, মাতাপিতা তাঁহাদের ছেলে-মেয়ের জন্য অনেক কিছু করেন-তাহাদিগকে লালন পালন, ভরণ-পোষণ নির্বাহ এবং জগতে যোগ্য হিসেবে গড়িয়া তোলেন। কিন্তু ভিক্ষুগণ, যে ব্যক্তি মাতাপিতাকে মিথ্যাদৃষ্টি হইতে মুক্ত করিয়া সৎ ধর্মে প্রতিষ্ঠিত করিতে পারে, দুঃশীল মাতাপিতাকে উদ্দীপিত করিয়া শীলে প্রতিষ্ঠিত করে, কৃপন মাতাপিতাকে দানে প্রতিষ্ঠিত করে, অজ্ঞানী মাতাপিতার অন্তরে জ্ঞানের শিখা প্রদীপ্ত করিতে পারে, একমাত্রই সেই ব্যক্তিই মাতাপিতার ঋণ হইতে মুক্ত হয় এবং মাতাপিতার প্রতি ততোধিক করণীয় কার্য সম্পন্ন করে।</p>
</article>
<article id='an2.34'>
<h2 class='sutta'>২.৩৪</h2>
<p><a class='sc' id='sc3'></a>তৎপর জনৈক ব্রাহ্মণ ভগবানকে দর্শনে আসিয়া তাঁহাকে যথাযোগ্য সম্মান প্রদর্শনপূর্বক একপ্রান্তে উপবেশন করেন। একপ্রান্তে উপবিষ্ট ব্রাহ্মণ তথাগতকে জিজ্ঞাসা করেন : “মাননীয় গৌতম কোনবাদী <span class='add'>(দৃষ্টিযুক্ত)</span> এবং কিসের ঘোষক?” “কর্মবাদী এবং অকর্মবাদী, ব্রাহ্মণ।” “মাননীয় গৌতম, ক্রিয়াবাদী <span class='add'>(কর্মবাদী)</span> এবং অক্রিয়াবাদী <span class='add'>(অকর্মবাদী)</span> কিরূপ?” “ব্রাহ্মণ, আমি অক্রিয়াবাদকে এইরূপ ঘোষণা করি : ব্রাহ্মণ, আমি কায়িক, বাচনিক, মানসিক বিবিধ পাপ-অকুশল <span class='add'>(অহিতকর)</span> কার্যকে অক্রিয়াবাদ-রূপে ঘোষণা করি। ব্রাহ্মণ, আমি ক্রিয়াবাদকে এইরূপে সমর্থন করি : কায়িক, বাচনিক, মানসিক বিবিধ উত্তম, কুশল কার্যকে ক্রিয়াবাদরূপে ঘোষণা করি। ব্রাহ্মণ, আমি ক্রিয়াবাদ ও অক্রিয়াবাদকে এইরূপেই ঘোষণা করি।” মাননীয় গৌতম অদ্ভুত! শাস্তা গৌতম, আশ্চর্য! যেমন মহামান্য গৌতম, কোনো ব্যক্তি অধোমুখীকে করে ঊর্ধ্বমুখী, আবৃতকে করে অনাবৃত <span class='add'>(উন্মোচিত)</span>, মূঢ় পথভ্রান্তকে দিক দর্শন বা অন্ধকারে ধারণ করে তৈল প্রদীপ যাহার ফলে যাহাদের চক্ষু আছে তাহারা বস্তু দর্শন করে, ঠিক তদ্রূপ ভগবান গৌতম কর্তৃক অনেক পর্যায়ে ধর্ম প্রকাশিত। আমি স্বয়ং ভগবান গৌতমের, ধর্মের ও সংঘের শরণ গ্রহণ করিতেছি। মাননীয় গৌতম, আজ হইতে জীবনের শেষ দিন পর্যন্ত আমাকে শরণাগত উপাসক হিসেবে গ্রহণ করুন।”</p>
</article>
<article id='an2.35'>
<h2 class='sutta'>২.৩৫</h2>
<p><a class='sc' id='sc4'></a>তখন গৃহপতি অনাথপিণ্ডিক ভগবানকে দর্শন করিতে আসেন। ভগবানের নিকট উপস্থিত হইয়া একপ্রান্তে উপবেশন করেন। একপ্রান্তে উপবিষ্ট অনাথপিণ্ডিক ভগবানকে জিজ্ঞাসা করেন : “ভন্তে, জগতে দানের যোগ্য কতজন লোক আছেন এবং কীরূপ পাত্রে দান দিতে হয়?” “হে গৃহপতি, জগতে দানের যোগ্য দুইজন-শেখ <span class='add'>(শিক্ষার্থী)</span> এবং অশেখ <span class='add'>(পারদর্শী)</span>।” “হে গৃহপতি, জগতে এই দুইজন দানের যোগ্য এবং তাহাদেরই দান দেওয়া উচিত।” ভগবান ইহা বলিলেন। এইরূপ বলিয়া সুগত আরও বলেন, “ইহলোকে শেখ <span class='add'>(স্রোতাপত্তিমার্গ হইতে অর্হত্ত্বমার্গ পর্যন্ত যিনি লাভ করিয়াছেন)</span> ও অশেখ <span class='add'>(অর্হত্ত্বফললাভী)</span> আহ্বানের যোগ্য, দানের যোগ্য। তাঁহারা কায়, বাক্য ও মনে সৎ হইয়া বিচরণ করেন। এইরূপ ক্ষেত্রে দান দিলে মহাফল লাভ হয়।”</p>
</article>
<article id='an2.36'>
<h2 class='sutta'>২.৩৬</h2>
<p><a class='sc' id='sc5'></a>এক সময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। সেই সময়ে আয়ুষ্মান সারিপুত্র শ্রাবস্তীর পূর্বারামে মিগারমাতার নির্মিত প্রাসাদে বাস করিতেছিলেন। তখন আয়ুষ্মান সারিপুত্র ভিক্ষুগণকে আহ্বান করিলেন, “আবুসো <span class='add'>(বন্ধু)</span> ভিক্ষুগণ,” “হ্যাঁ, শ্রদ্ধেয় বন্ধু”, ভিক্ষুগণ সারিপুত্রকে উত্তর দিলেন। আয়ুষ্মান সারিপুত্র এইরূপ বলিলেন, “আমি আপনাদিগকে শিক্ষা দিব কে অভ্যন্তরীণ <span class='add'>(আত্ম সম্পর্কিত)</span> সংযোজনে <span class='add'>(বন্ধনে)</span> আবব্ধ এবং কে বাহ্যিক বন্ধনে আবব্ধ। আপনারা ইহা শ্রবণ করুন। মনোযোগ-সহকারে শ্রবণ করুন। আমি ভাষণ করিতেছি।” “হ্যাঁ, বন্ধু”, ভিক্ষুগণ আয়ুষ্মান সারিপুত্রকে উত্তর দিলেন। তখন তিনি বলিলেন, “কোন ব্যক্তি অভ্যন্তরীণ সংযোজনে <span class='add'>(শৃঙ্খলে)</span> আবব্ধ?” আবুসো, ভিক্ষু শীলবান হয় <span class='add'>(নৈতিক জীবনযাপন করে)</span> এবং প্রাতিমোক্ষে সংবর সংবৃত <span class='add'>(বিনয়ের শীলসমূহ দ্বারা সংযত)</span> হইয়া বাস করে, আচার-গোচরসম্পন্ন <span class='add'>(যথাযথ আচরণ অনুসরণে পারদর্শী)</span>, সামান্য দোষেও বিপদ দেখে। সে নৈতিক বিধানসমূহ গ্রহণ করে। তথা হইতে চ্যুত হইয়া সে এইখানে প্রত্যাগমন করে। তাহাকে অভ্যন্তরীণ এক সংযোজনাবদ্ধ ব্যক্তিরূপে অভিহিত করা হয় যে পার্থিব জগতে প্রত্যাগমন করে। বাহ্যিক সংযোজনাবদ্ধ পুদ্গল <span class='add'>(ব্যক্তি)</span> কিরূপ? বন্ধু, ভিক্ষু শীলবান হয় এবং সংযমের নৈতিক বিধিসমূহে সংযত হয়, যথাযথ আচরণ অনুশীলনে পারদর্শী হয়। সামান্য দোষেও ভয়দর্শী হয়। সে নৈতিক বিধিসমূহ গ্রহণ ও তদনুরূপ নিজেকে পরিচালিত করে। সে কোনো এক শান্ত চিত্তবিমুক্তি লাভ করিয়া অবস্থান করে। মৃত্যুর পর সে কোনো এক দেব সম্প্রদায়ে পুনর্জন্ম লাভ করে। তথা হইতে চ্যুত হইয়া সে অনাগামী হয় <span class='add'>(এই পার্থিব বিষয়ে আগমন করে না)</span> তাহাকে “বাহ্যিক সংযোজনাবদ্ধ পুদ্গল হিসেবে অভিহিত করা হয় যে এইখানে প্রত্যাগমন করে না।” পুনঃ আবুসো, ভিক্ষু শীলবান হয় এবং সংযমের নৈতিক বিধিসমূহে সংযত হয়, যথাযথ আচরণ অনুশীলনে পারদর্শী হয়। সামান্য দোষেও ভয়দর্শী হয়। সে নৈতিক বিধিসমূহ গ্রহণ ও তদনুরূপ নিজেকে পরিচালিত করে। সে কামের প্রতি বিতৃষ্ণা, বিরাগ <span class='add'>(অনুরাগহীন)</span> এবং ইন্দ্রিয়পরায়ণতা নিরোধ পারদর্শী হয়। সে ভবের <span class='add'>(জন্ম লাভের)</span> প্রতি বিতৃষ্ণা, বিরাগ ও ভবের <span class='add'>(কামভব, অরূপভব)</span> নিরোধ সাধনে পারদর্শী হয়। সে তৃষ্ণার ক্ষয়ে পারদর্শী ও লোভ ক্ষয়ে দক্ষ হয়। দেহান্তে সে কোনো এক দেব সম্প্রদায়ে পুনরায় জন্ম গ্রহণ করে। সে তথা হইতে চ্যুত হইয়া অনাগামী হয়, এইখানে আগমন করে না। আবুসো, তাহাকে “বাহ্যিক সংযোজনাবদ্ধ অনাগামী পুদ্গলরূপে অভিহিত করা হয় যে এইখানে পুনরাগমন করে না।” অতঃপর সমচিত্ত <span class='add'>(শান্তচিত্ত)</span> অনেক সংখ্যক দেবতা ভগবান যেইখানে ছিলেন তথায় উপনীত হন, উপস্থিত হইয়া ভগবানকে অভিবাদন করিয়া একপ্রান্তে স্থিত হন। একপ্রান্তে স্থিত দেবতাগণ ভগবানকে বলেন, “ভন্তে, শ্রদ্ধেয় সারিপুত্র মিগারমাতার প্রাসাদে ভিক্ষুগণকে অভ্যন্তরীণ এবং বাহ্যিক সংযোজনাবদ্ধ ব্যক্তি সম্পর্কে শিক্ষা দিতেছেন। ভন্তে, পারিষদ আনন্দিত। ভন্তে ভগবান, তাঁহার প্রতি অনুকম্পা পরবশ হইয়া যদি শ্রদ্ধেয় সারিপুত্রকে দর্শনে যান তাহা খুব উত্তম হয়। ভগবান তূষ্ণীভাবে তাহাতে সম্মতি জ্ঞাপন করেন। তখন একজন বলবান ব্যক্তি যেইভাবে বাঁকানো হাত সম্প্রসারিত করে ও সম্প্রসারিত বাহু বাঁকা করে তদ্রূপ ভগবান জেতবন হইতে অন্তর্হিত হইয়া পূর্বারামে মিগারমাতার প্রাসাদে আয়ুষ্মান সারিপুত্রের সম্মুখে উপস্থিত হন। ভগবান তাঁহার জন্য প্রজ্ঞাপিত আসনে উপবেশন করেন। আয়ুষ্মান সারিপুত্র ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট আয়ুষ্মান সারিপুত্রকে ভগবান বলিলেন, “এক বিশাল সংখ্যক প্রশান্ত চিত্ত দেবতা আমি যেথায় ছিলাম তথায় উপস্থিত হয়, উপস্থিত হইয়া আমাকে বন্দনা করিয়া একপ্রান্তে দাঁড়ায়। একপ্রান্তে স্থিত সেই দেবতাগণ আমাকে বলে : “ভন্তে, শ্রদ্ধেয় সারিপুত্র পূর্বারামে মিগারমাতার প্রাসাদে ভিক্ষুগণকে অভ্যন্তরীণ ও বাহ্যিক সংযোজনাবদ্ধ পুদ্গল সম্পর্কে শিক্ষা দিতেছেন। ভন্তে, পারিষদ আনন্দিত। ভন্তে, আপনি যদি অনুকম্পা পরবশ হইয়া সারিপুত্রের নিকট উপস্থিত হন তাহা খুব উত্তম হয়।” সারিপুত্র, সেই দেবগণ যদিও সংখ্যায় দশ, বিশ, ত্রিশ, চল্লিশ, পঞ্চাশ বা ষাট তথাপি তাহারা পরস্পরকে বাঁধা না দিয়া এক ছিদ্র পরিমিত স্থানে দণ্ডায়মান ছিল। সারিপুত্র, তুমি চিন্তা কর-নিশ্চয়ই অদূরবর্তী দেবলোকের দেবতাদের চিত্ত ইহা অর্জনে ভাবিত হইয়াছে যাহার ফলে যদিও সেই দেবগণ সংখ্যায় দশ, বিশ, ত্রিশ, চল্লিশ, পঞ্চাশ বা ষাট তথাপি তাহারা পরস্পরকে বাঁধা না দিয়া এক ছিদ্র পরিমিত স্থানে দণ্ডায়মান ছিল। কিন্তু সারিপুত্র, তুমি ইহাকে এইরূপ দেখিবে না। সারিপুত্র, এইখানেই <span class='add'>(শাসনে বা মনুষ্যলোকে)</span> তাহাদের চিত্ত ইহা অর্জনে ভাবিত <span class='add'>(বশীভূত)</span> হইয়াছে যাহার ফলে সেই দেবগণ যদিও সংখ্যায় দশ স্থানে দণ্ডায়মান ছিল। অতএব, সারিপুত্র, তোমরা নিজেরা এইরূপ শিক্ষা কর : “আমরা শান্ত ইন্দ্রিয় এবং শান্ত চিত্ত হইব।” সারিপুত্র, তোমরা এইভাবেই শিক্ষা করিবে। প্রকৃতপক্ষে সারিপুত্র, যাহারা এইরূপ শান্ত ইন্দ্রিয়, শান্ত চিত্ত তাহাদের কায়িক, বাচনিক, মানসিক কর্মও শান্ত হইবে। সারিপুত্র, তোমাদের এইরূপ শিক্ষা করা কর্তব্য : “আমরা আমাদের সতীর্থদের ন্যায়ের পথে শান্ত কায়িক কর্ম, শান্ত বাচনিক কর্ম, শান্ত মানসিক কর্ম, শান্ত উপহার দিব।” সারিপুত্র, তোমরা এইরূপ শিক্ষা করিবে। সারিপুত্র, যে সকল ভিন্ন মতবাদী পরিব্রাজক এই ধর্মপর্যায় <span class='add'>(ধর্মশিক্ষা)</span> শ্রবণ করে নাই তাহারা পরাভূত।</p>
</article>
<article id='an2.37'>
<h2 class='sutta'>২.৩৭</h2>
<p><a class='sc' id='sc6'></a>আমি শ্রবণ করিয়াছি-এক সময় আয়ুষ্মান মহাকচ্চায়ন কর্দম হ্রদের তীরে বরণায় অবস্থান করিতেছিলেন। তখন আরামদণ্ড নামে জনৈক ব্রাহ্মণ যেইখানে শ্রদ্ধেয় মহাকচ্চায়ন ছিলেন তথায় উপস্থিত হন, উপস্থিত হইয়া তাঁহাকে যথাযোগ্য সম্মান প্রদর্শন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ বলিলেন, আয়ুষ্মান কচ্চায়ন, কী কারণে, কেন ক্ষত্রিয় ক্ষত্রিয়ের সাথে, ব্রাহ্মণ ব্রাহ্মণের সাথে, গৃহপতি গৃহপতির সাথে বিবাদ করে? কাম-বন্ধন, কামের প্রতি লোভ, ইন্দ্রিয়াসক্তি-হেতু ক্ষত্রিয় ক্ষত্রিয়ের সাথে, ব্রাহ্মণ ব্রাহ্মণের সাথে, গৃহপতি গৃহপতির সাথে বিবাদ করে।” “বন্ধু কচ্চায়ন, কী হেতু শ্রমণ শ্রমণের সাথে বিবাদ করে?” “দৃষ্টি রাগের প্রতি বন্ধন, লোভ, আসক্তি হেতু।” “কিন্তু বন্ধু কচ্চায়ন, জগতে এমন কোনো ব্যক্তি আছেন কি যিনি এই কামবন্ধন, কামলোভ, কামাসক্তি অতিক্রম করিয়াছেন দৃষ্টি রাগের প্রতি বন্ধন, লোভ, আসক্তি অতিক্রম করিয়াছেন?” “হ্যাঁ ব্রাহ্মণ আছেন।” “তাহা হইলে বন্ধু কচ্চায়ন, বলুন তাঁহারা কে?” “ব্রাহ্মণ, পূর্ব জনপদে <span class='add'>(পূর্ব জিলায়)</span> শ্রাবস্তী নামে এক নগর আছে। তথায় এখন ভগবান অর্হৎ সম্যকসম্বুদ্ধ বাস করিতেছেন। সেই ভগবান কামবন্ধন, কামের প্রতি লোভ, ইন্দ্রিয়াসক্তি এবং দৃষ্টির প্রতি বন্ধন, লোভ, আসক্তি এই দুই অতিক্রম করিয়াছেন।” এই কথায় ব্রাহ্মণ আরামদণ্ড আসন হইতে উঠিয়া, উত্তরাসঙ্গ একাংশ করিয়া ডান হাঁটু মাটিতে স্থাপন করিয়া ভগবানের প্রতি অঞ্জলিবদ্ধ হইয়া তিনবার উদান <span class='add'>(উচ্ছ্বাস)</span> ব্যক্ত করেন-“ভগবান অর্হৎ সম্যকসম্বুদ্ধকে প্রণাম যিনি কামবন্ধন, কামের প্রতি লোভ, কামাসক্তি, দৃষ্টিবন্ধন, দৃষ্টির প্রতি লোভ, দৃষ্ট্যানুরাগ অতিক্রম করিয়াছেন।” “বন্ধু কচ্চায়ন, অদ্ভুত। আশ্চর্য! যেমন কেহ অধোমুখীকে ঊর্ধ্বমুখী করে, আবৃতকে করে অনাবৃত, বিপথগামীকে করে পথ-দর্শন, অন্ধকারে দেখায় আলো যাহাতে চক্ষুসম্পন্ন ব্যক্তি মাত্রই বস্তু দেখিতে পায়, তদ্রূপ বন্ধু কচ্চায়ন কর্তৃক বিভিন্নভাবে ধর্ম প্রকাশিত। বন্ধু কচ্চায়ন, আমি এখন সেই ভগবান গৌতমের, ধর্ম ও ভিক্ষুসংঘের শরণ গ্রহণ করিতেছি। মহানুভব কচ্চায়ন, আমাকে আজ হইতে জীবনের শেষ পর্যন্ত শরণাগত উপাসকরূপে গ্রহণ করুন।”</p>
</article>
<article id='an2.38'>
<h2 class='sutta'>২.৩৮</h2>
<p><a class='sc' id='sc7'></a>একসময় আয়ুষ্মান কচ্চায়ন মধুরার গুন্দবনে অবস্থান করিতেছিলেন। সেই সময়ে ব্রাহ্মণ কণ্ডুরায়ন মহাকচ্চায়নের স্থানে উপস্থিত হন। উপস্থিত হইয়া আয়ুষ্মান কচ্চায়নের সাথে সম্মানজনক সম্ভাষণের পর একপ্রান্তে উপবেশন করেন। এইভাবে উপবিষ্ট ব্রাহ্মণ কণ্ডুরায়ন শ্রদ্ধেয় মহাকচ্চায়নকে এইরূপ বলেন, মহাশয় কচ্চায়ন, আমি এইরূপ শুনিয়াছি। শ্রমণ কচ্চায়ন জীর্ণ, বৃদ্ধ, বয়স্ক, জীবনের অন্তিম প্রান্তে উপনীত ব্রাহ্মণকে অভিবাদন করেন না কিংবা প্রত্যুত্থান করিয়া কিংবা সম্ভাষণ কিংবা আসন গ্রহণের জন্য আহ্বান করেন না। মহামান্য কচ্চায়নের ক্ষেত্রেও তদ্রূপ। তিনিও জীর্ণ, বৃদ্ধ, বয়স্ক, জীবনের অন্তিম প্রান্তে উপনীত ব্রাহ্মণকে অভিবাদন প্রত্যুত্থান বা আসন গ্রহণের জন্য আহ্বান করিয়াছেন বলিয়া জানা যায় না।” “হে ব্রাহ্মণ, ভগবান যিনি অর্হৎ সম্যকসম্বুদ্ধ কর্তৃক তারুণ্য ও বার্ধক্য ব্যাখ্যাত হইয়াছে, তাহা তাঁহার জ্ঞাত ও দৃষ্ট। যদিও একজন ব্রাহ্মণ অশীতিপর বৃদ্ধ, নব্বই, শতবৎসর বয়স্ক তথাপি তিনি যদি কামরত, কাম মধ্যে বাস করেন, কাম পরিদাহে দগ্ধ হন, কাম চিন্তার শিকার হন, কাম সেবনের উৎসুক হন তাহা হইলে তিনি মূর্খ হিসেবে বিবেচিত হন। অপর পক্ষে একজন ব্রাহ্মণ যদিও যুবক, একেবারে কিশোর, কৃষ্ণ ভ্রমর সদৃশ, যৌবনসুখে সুখী, তরুণ তথাপি তিনি যদি কামবিরত হন, কামপরায়ণ হইয়া বাস না করেন, কামদাহে দগ্ধ না হন, কামচিন্তার শিকার না হন তাহা হইলে তিনি পণ্ডিতরূপে পরিগণিত হন।” এইরূপ বর্ণিত হইলে ব্রাহ্মণ কণ্ডুরায়ন আসন হইতে উঠিয়া উত্তরাসংঘ একাংশ করিয়া মস্তক দ্বারা যুবক ভিক্ষুগণের পাদে বন্দনা করিলেন। “আপনার অর্চনা বৃদ্ধলোকের, বৃদ্ধ লোকের স্থিতির। আমি একজন যুবক এবং আমার অর্চনা যৌবনের স্থায়িত্বের।” “শ্রদ্ধেয় কচ্চায়ন, চমৎকার! চমৎকার! যেমন কেহ অধোমুখীকে ঊর্ধ্বমুখী করে, আবৃতকে করে অনাবৃত, বিপথগামীকে করে পথ-দর্শন, অন্ধকারে দেখায় আলো যাহাতে চক্ষুসম্পন্ন ব্যক্তি মাত্রই বস্তু দেখিতে পায়, তদ্রূপ বন্ধু কচ্চায়ন কর্তৃক বিভিন্নভাবে ধর্ম প্রকাশিত হইল। বন্ধু কচ্চায়ন, আমি এখন সেই ভগবান গৌতমের, ধর্ম ও ভিক্ষুসংঘের শরণ গ্রহণ করিতেছি। মহানুভব কচ্চায়ন, আমাকে আজ হইতে জীবনের শেষ পর্যন্ত শরণাগত উপাসকরূপে গ্রহণ করুন।”</p>
</article>
<article id='an2.39'>
<h2 class='sutta'>২.৩৯</h2>
<p><a class='sc' id='sc8'></a>“ভিক্ষুগণ, যখন চোরেরা শক্তিশালী ও রাজাগণ দুর্বল হন তখন রাজাদের পক্ষে সীমান্তবর্তী নগরে বা কাছাকাছি যাওয়া ও পরিদর্শন করা সহজ নহে; ব্রাহ্মণ গৃহপতিগণের পক্ষেও বাহির হওয়া, বাহিরের কর্ম পরিদর্শন সহজ হয় না। তদ্রূপ ভিক্ষুগণ, ভ্রষ্ট ভিক্ষুগণ যখন শক্তিশালী হয় তখন সংযতাচারী ভিক্ষুগণ দুর্বল হইয়া পড়েন। এই সময় সংযতাচারী ভিক্ষুগণ সংঘ মধ্যে ভয়ে জড়সড় হন, নীরব থাকেন অথবা সীমান্তবর্তী জনপদে <span class='add'>(নগরে)</span> সরিয়া পড়েন। ভিক্ষুগণ, ইহাতে বহু লোকের অহিত বহুজনের অশান্তি, দেবমনুষ্যগণের অহিত ও দুঃখের হেতু হয়। কিন্তু ভিক্ষুগণ, যখন রাজাগণ শক্তিশালী হন চোরেরা তখন দুর্বল হইয়া পড়ে। এমতাবস্থায় রাজাদের পক্ষে বাহিরে যাওয়া, ভ্রমণ করা বা নগর পরিদর্শন করা সহজ হয়। সেই সময়ে ব্রাহ্মণ গৃহপতিগণের পক্ষে বাহিরে গমন করা, ভ্রমণ করা এবং বাহিরের কর্ম পরিদর্শন করা সহজ হয়। তদ্রূপ হে ভিক্ষুগণ, যখন সংযতাচার ভিক্ষুগণ শক্তিশালী হন, তখন ভ্রষ্ট ভিক্ষুগণ দুর্বল হইয়া পড়ে। এমতাবস্থায় দুরাচারী ভিক্ষুগণ সংঘমধ্যে নীরব থাকে, নির্বাক থাকে অথবা বিভিন্ন পথে অন্যত্র ছড়াইয়া পড়ে। ভিক্ষুগণ, ইহাতে বহুলোকের মঙ্গল, বহুজনের সুখ, বহুজনের অর্থ, দেবমনুষ্যগণের হিত ও সুখ লাভ হয়।</p>
</article>
<article id='an2.40'>
<h2 class='sutta'>২.৪০</h2>
<p><a class='sc' id='sc9'></a>ভিক্ষুগণ, আমি দুইজন গৃহী এবং প্রব্রজিতের মিথ্যা আচার প্রশংসা করি না। মিথ্যায় প্রতিপন্ন হইলে গৃহী বা প্রব্রজিত কেহই তাহাদের ভ্রান্ত আচরণ হেতু সত্যপথ, সত্যধর্ম ও কুশল লাভ করিতে পারে না। ভিক্ষুগণ, আমি গৃহী বা প্রব্রজিত এই দুই জনের সদাচরণ প্রশংসা করি। সত্যে প্রতিপন্ন হইলে গৃহী এবং প্রব্রজিত উভয়ের সত্য পথ, সত্য ধর্ম ও কুশল লাভ করিতে পারে।</p>
</article>
<article id='an2.41'>
<h2 class='sutta'>২.৪১</h2>
<p><a class='sc' id='sc10'></a>ভিক্ষুগণ, অক্ষরানুযায়ী সূত্রের ভুল অর্থ গ্রহণ ও ব্যাখ্যা করিলে বহু লোকের অহিত, অশান্তি, অনর্থ, দেব মনুষ্যগণের অহিত ও দুঃখের কারণ হইয়া থাকে। অধিকন্তু ইহাতে ভিক্ষুগণের অপুণ্য লাভ হয় এবং সদ্ধর্মের অন্তর্ধানের কারণ হয়। কিন্তু ভিক্ষুগণ, যে সকল ভিক্ষু অক্ষর ও তাৎপর্য অনুসারে যথাযথভাবে সূত্রের অর্থ গ্রহণ ও ব্যাখ্যা করে তদ্বারা সেই ভিক্ষুগণ, বহু লোকের হিত, শান্তি লাভ, দেবমনুষ্যগণের হিত ও সুখের কারণ হয়। অধিকন্তু এইরূপ ভিক্ষুগণ, বহু পুণ্যের ভাগী হয় এবং সদ্ধর্মের প্রতিষ্ঠা করে।”</p>
</article>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</section>
</body>
</html>
