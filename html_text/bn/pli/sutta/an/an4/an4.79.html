<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.79' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>সম্যক বর্গ</li>
</ul>
<h1 class='sutta'>৪.৭৯. বাণিজ্য সূত্র</h1>
</header>
<p><a class='sc' id='sc1'></a>একসময় আয়ুষ্মান সারিপুত্র ভগবানের কাছে উপস্থিত হলেন; উপস্থিত হয়ে ভগবানকে অভিবাদন করে একপার্শ্বে উপবেশন করেন। উপবিষ্ট অবস্থায় তিনি ভগবানকে এরূপ বললেন, “ভন্তে, কোন হেতুতে, কোন কারণে এ জগতে কারোর কার্যকর বাণিজ্য ধ্বংস হয়? কারোর কার্যকর বাণিজ্য যথোচিতভাবে হয় না? কারোর কার্যকর বাণিজ্য যথোচিতভাবে হয়? কারোর কার্যকর বাণিজ্য পর অভিপ্রায়ে হয়?”</p>
<p><a class='sc' id='sc2'></a>ভগবান বললেন, “হে সারিপুত্র, এ জগতে কেউ <span class='add'>(কোনো ব্যক্তি)</span> শ্রমণ-ব্রাহ্মণের নিকট উপস্থিত হয়ে আহ্বান করে বলে ‘ভন্তে, আপনার অভিপ্রায় বা কি প্রয়োজন বলুন।’ <span class='add'>(শ্রমণ-ব্রাহ্মণগণ নিজেদের প্রয়োজনীয় বলার পর)</span> সে যা প্রদান করতে মনোভাব ব্যক্ত করে, তা প্রদান করে না। তথা হতে চ্যুত হয়ে সে পুনঃ জন্মগ্রহণ করে এবং যে যে বাণিজ্যে নিয়োজিত হয় তা ধ্বংস হয়।</p>
<p><a class='sc' id='sc3'></a>এ জগতে কেউ <span class='add'>(কোনো ব্যক্তি)</span> শ্রমণ-ব্রাহ্মণের নিকট উপস্থিত হয়ে আহ্বান করে বলে ‘ভন্তে, আপনার অভিপ্রায় বা কি প্রয়োজন বলুন।’ সে যা প্রদান করতে মনোভাব ব্যক্ত করে, তা যথোচিতভাবে প্রদান করে না। তথা হতে চ্যুত হয়ে সে পুনঃ জন্মগ্রহণ করে এবং যে যে বাণিজ্যে নিয়োজিত হয়, তা যথোচিত হয় না।</p>
<p><a class='sc' id='sc4'></a>এ জগতে কেউ <span class='add'>(কোনো ব্যক্তি)</span> শ্রমণ-ব্রাহ্মণের নিকট উপস্থিত হয়ে আহ্বান করে বলে, ‘ভন্তে, আপনার অভিপ্রায় বা কি প্রয়োজন বলুন।’ সে যা প্রদান করতে মনোভাব ব্যক্ত করে, তা যথোচিতভাবে প্রদান করে। তথা হতে চ্যুত হয়ে সে পুনঃ জন্মগ্রহণ করে এবং যে যে বাণিজ্যে নিয়োজিত হয়, তা যথোচিতভাবে হয়।”</p>
<p><a class='sc' id='sc5'></a>এ জগতে কেউ <span class='add'>(কোনো ব্যক্তি)</span> শ্রমণ-ব্রাহ্মণের নিকট উপস্থিত হয়ে আহ্বান করে বলে “ভন্তে, আপনার অভিপ্রায় বা কি প্রয়োজন বলুন। সে যা প্রদান করতে মনোভাব ব্যক্ত করে, তা পর অভিপ্রায়ে প্রদান করে। তথা হতে চ্যুত হয়ে সে পুনঃ জন্মগ্রহণ করে এবং যে যে বাণিজ্যে নিয়োজিত হয়, তা পর অভিপ্রায়ে হয়।”</p>
<p><a class='sc' id='sc6'></a>“সারিপুত্র, এ হেতুতে, এ কারণে এ জগতে কারো কার্যকর বাণিজ্য ধ্বংস হয়; কারো কার্যকর বাণিজ্য যথোচিতভাবে হয় না; কারো কার্যকর বাণিজ্য যথোচিতভাবে হয়; কারো কার্যকর বাণিজ্য পর অভিপ্রায়ে হয়।” <span class='add'>(নবম সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
