<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.183' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৪.১৮৩. শ্রুত সূত্র</h1>
</header>
<p><a class='sc' id='sc1'></a>একসময় ভগবান রাজগৃহে অবস্থান করছিলেন, বেলুবনে কলন্দকনিবাপে। সে সময় মগধ মহামাত্য বর্ষাকার ব্রাহ্মণ ভগবানের নিকট উপস্থিত হয়ে ভগবানের সাথে মিলিত হলেন। অতঃপর প্রীতিপূর্ণ কুশল বিনিময় করে একপার্শ্বে উপবেশন করলেন। একপার্শ্বে উপবিষ্ট মগধ মহামাত্য বর্ষাকার ব্রাহ্মণ ভগবানকে এরূপ বললেন :</p>
<p><a class='sc' id='sc2'></a>“হে মাননীয় গৌতম, আমি এরূপ মতবাদী ও এরূপ দৃষ্টি পোষণকারী যে, কোনো জন দৃষ্ট বিষয়ে বলে থাকে যে, আমি এরূপ দেখেছি, তাতে কোনো দোষ নেই; কোনো জন শ্রুত বিষয়ে বলে থাকে যে, আমি এরূপ শ্রবণ করেছি, তাতে কোনো দোষ নেই; কোনো জন অনুমিত <span class='add'>(নাসিকা, জিহ্বা ও স্পর্শ ইন্দ্রিয়ের দ্বারা উপলব্ধ)</span> বিষয়ে বলে থাকে যে, আমি এরূপ উপলব্ধি করেছি, তাতে কোনো দোষ নেই এবং কোনো জন বিজ্ঞাত <span class='add'>(মনের দ্বারা অনুভূত বা জ্ঞাত)</span> বিষয়ে বলে থাকে যে, আমি এরূপ অনুভব করেছি, তাতে কোনো দোষ নেই। ”</p>
<p><a class='sc' id='sc3'></a>“হে ব্রাহ্মণ, সমস্ত দৃষ্ট বিষয় ভাষণ করা উচিত তা আমি বলি না, আবার সমস্ত দৃষ্ট বিষয় ভাষণ করা উচিত নয়, তাও আমি বলি না। সব শ্রুতবিষয় ভাষণ করা উচিত তা আমি বলি না, আবার সব শ্রুতবিষয় ভাষণ করা উচিত নয়, তাও আমি বলি না। সব অনুমিত বা উপলব্ধির বিষয় ভাষণ করা উচিত, তা আমি বলি না, আবার সব উপলব্ধির বিষয় ভাষণ করা উচিত নয়, তাও আমি বলি না। এবং সব বিজ্ঞাত বিষয় ভাষণ করা উচিত তা আমি বলি না, আবার সব বিজ্ঞাত বিষয় ভাষণ করা উচিত নয়, তাও আমি বলি না।</p>
<p><a class='sc' id='sc4'></a>যেই দৃষ্ট বিষয় ভাষণ করলে অকুশলধর্মসমূহ অভিবৃদ্ধি হয় কুশলধর্মসমূহ ক্ষয়প্রাপ্ত হয়, আমি বলি এরূপ দৃষ্ট বিষয় ভাষণ করা অনুচিত। আর যেই দৃষ্টবিষয় ভাষণ না করলে কুশলধর্মসমূহ ক্ষয়প্রাপ্ত হয় ও অকুশলধর্মসমূহ অভিবৃদ্ধি হয়, আমি বলি এরূপ দৃষ্ট বিষয় ভাষণ করা উচিত।</p>
<p><a class='sc' id='sc5'></a>যেই শ্রুতবিষয় ভাষণ করলে অকুশলধর্মসমূহ অভিবৃদ্ধি হয় কুশলধর্মসমূহ ক্ষয়প্রাপ্ত হয়, আমি বলি এরূপ শ্রুতবিষয় ভাষণ করা অনুচিত। আর যেই শ্রুতবিষয় ভাষণ না করলে কুশলধর্মসমূহ ক্ষয়প্রাপ্ত হয় ও অকুশলধর্মসমূহ অভিবৃদ্ধি হয়, আমি বলি এরূপ শ্রুত বিষয় ভাষণ করা উচিত।</p>
<p><a class='sc' id='sc6'></a>যেই অনুমিত বা উপলব্ধ বিষয় ভাষণ করলে অকুশলধর্মসমূহ অভিবৃদ্ধি হয় কুশলধর্মসমূহ ক্ষয়প্রাপ্ত হয়, আমি বলি এরূপ অনুমিত বা উপলব্ধ বিষয় ভাষণ করা অনুচিত। আর যেই অনুমিত বা উপলব্ধ বিষয় ভাষণ না করলে কুশলধর্মসমূহ ক্ষয়প্রাপ্ত হয় ও অকুশলধর্মসমূহ অভিবৃদ্ধি হয়, আমি বলি এরূপ অনুমিত বা উপলব্ধ বিষয় ভাষণ করা উচিত।</p>
<p><a class='sc' id='sc7'></a>যেই বিজ্ঞাত বিষয় ভাষণ করলে অকুশলধর্মসমূহ অভিবৃদ্ধি হয় কুশলধর্মসমূহ ক্ষয়প্রাপ্ত হয়, আমি বলি এরূপ বিজ্ঞাত বিষয় ভাষণ করা অনুচিত। আর যেই বিজ্ঞাত বিষয় ভাষণ না করলে কুশলধর্মসমূহ ক্ষয়প্রাপ্ত হয় ও অকুশলধর্মসমূহ অভিবৃদ্ধি হয়, আমি বলি এরূপ বিজ্ঞাত বিষয় ভাষণ করা উচিত।”</p>
<p><a class='sc' id='sc8'></a>অতঃপর মগধ মহামাত্য বর্ষাকার ব্রাহ্মণ ভগবানের ভাষণ অভিনন্দন ও অনুমোদন করে আসন হতে উঠে প্রস্থান করলেন।” <span class='add'>(তৃতীয় সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
