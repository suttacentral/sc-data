<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.39' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>চক্র বর্গ</li>
</ul>
<h1 class='sutta'>৪.৩৯. উজ্জয় সূত্র</h1>
</header>
<p><a class='sc' id='sc1'></a>একসময় উজ্জয় ব্রাহ্মণ ভগবানের কাছে উপস্থিত হয়ে প্রীতিপূর্ণ কুশলালাপ করে একপার্শ্বে উপবেশন করল। উপবিষ্ট অবস্থায় ভগবানকে এরূপ বলল :</p>
<p><a class='sc' id='sc2'></a>‘মহাশয় গৌতম, আপনি নাকি যজ্ঞের গুণকীর্তন করে থাকেন।’ ভগবান বললেন, ‘হে ব্রাহ্মণ, আমি সব যজ্ঞের গুণকীর্তন করি না; আবার সব যজ্ঞের যে গুণকীর্তন করি না, তাও নয়। যেরূপ যজ্ঞে গরু, ছাগল, ভেড়া, মুরগি, শুকর তথা বিবিধ প্রাণী হত্যা করা হয়; সেরূপ হত্যাযজ্ঞের গুণকীর্তন আমি করি না। তার কারণ কী? এরূপ হত্যাযজ্ঞ দ্বারা অর্হত্ত্বে উপনীত বা অর্হত্ত্বমার্গে সমাপন্ন হওয়া যায় না।</p>
<p><a class='sc' id='sc3'></a>যেরূপ যজ্ঞে গরু, ছাগল, ভেড়া, মুরগী, শুকর এবং বিবিধ প্রাণী হত্যা করা হয় না; সেরূপ পশুবলিবিহীন যজ্ঞের গুণকীর্তন করি আমি। যেমন, নিত্য দান দেওয়া যথোপযুক্ত যজ্ঞ। তার কারণ কী? পশুবলিবিহীন যজ্ঞ দ্বারা অর্হত্ত্বে উপনীত বা অর্হত্ত্বমার্গে সমাপন্ন হওয়া যায়।’</p>
<blockquote class='gatha'>
<p><a class='sc' id='sc4'></a>“পশুবলি, নরবলি, ঘৃতাহুতি যত মহাযজ্ঞ,<br>
কদলীবৃক্ষ সম সারহীন, নহে মহাফল।<br>
ছাগ, ভেড়া, গরু বিবিধ প্রাণী হননে,<br>
নাহি সম্যকগত, সাধে না মহর্ষিগণে।<br>
যথোপযুক্ত যজ্ঞ জান, প্রাণিবলিবিহীন,<br>
নাহি প্রয়োজন তাতে ছাগ, গরু হনন;<br>
ইহাই সম্যকগত, সাধেন মহর্ষিগণে।<br>
এ মহাফলদায়ী যজ্ঞে তৎপর মেধাবীগণ,<br>
জানিবে এই যজ্ঞ শ্রেষ্ঠ, নাহিক পাপ আগমন;<br>
এতেই বৈপুল্য লাভ, দেবগণও প্রসন্ন হন।” <span class='add'>(নবম সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
