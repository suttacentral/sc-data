<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.174' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>সঞ্চেতনীয় বর্গ</li>
</ul>
<h1 class='sutta'>৪.১৭৪. আনন্দ সূত্র</h1>
</header>
<p><a class='sc' id='sc1'></a>একসময় আয়ুষ্মান আনন্দ আয়ুষ্মান মহাকোট্ঠিকের নিকট উপস্থিত হয়ে তাকে ‘হে আবুসো’ বলে সম্বোধন করলেন। প্রীতিপূর্ণ কুশল বিনিময় করে একান্তে উপবেশন করলেন। একান্তে উপবিষ্ট আয়ুষ্মান আনন্দ আয়ুষ্মান মহাকোট্ঠিককে এরূপ বললেন :</p>
<p><a class='sc' id='sc2'></a>“হে আবুসো, ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি বিদ্যমান থাকে?”</p>
<p><a class='sc' id='sc3'></a>“হে আবুসো, এরূপ প্রশ্ন করো না।”</p>
<p><a class='sc' id='sc4'></a>“আবুসো, ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছুই বিদ্যমান থাকে না?”</p>
<p><a class='sc' id='sc5'></a>“আবুসো, এরূপ প্রশ্ন করো না।”</p>
<p><a class='sc' id='sc6'></a>“আবুসো, ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছু বিদ্যমান থাকে, নাকি থাকে না?”</p>
<p><a class='sc' id='sc7'></a>“আবুসো, এরূপ প্রশ্ন করো না।”</p>
<p><a class='sc' id='sc8'></a>“আবুসো, ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কিছু বিদ্যমান থাকে না, আবার না থাকে তাও নয় কি?”</p>
<p><a class='sc' id='sc9'></a>“আবুসো, এরূপ প্রশ্ন করো না।”</p>
<p><a class='sc' id='sc10'></a>অতঃপর আয়ুষ্মান আনন্দ আয়ুষ্মান মহাকোট্ঠিককে উদ্দেশ করে বলে ওঠেন-“হে আবুসো, ‘ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি বিদ্যমান থাকে’ এরূপ প্রশ্ন করলে পূর্বোক্তরূপে বললেন, ‘আবুসো, এরূপ প্রশ্ন করো না।’ ‘ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছুই বিদ্যমান থাকে না’ এরূপ প্রশ্ন করলে পূর্বোক্তরূপে বললেন, ‘আবুসো, এরূপ প্রশ্ন করো না।’ ‘ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছু বিদ্যমান থাকে, নাকি থাকে না’ এরূপ প্রশ্ন করলেও পূর্বোক্তরূপে বললেন, ‘আবুসো, এরূপ প্রশ্ন করো না।’ ‘ষড়বিধ স্পর্শায়তনের অশেষ, বিরাগ ও নিরোধ হলে কিছু বিদ্যমান থাকে না, আবার না থাকে তাও নয়’ এরূপ প্রশ্ন করলেও পূর্বোক্তরূপে বললেন, ‘আবুসো, এরূপ প্রশ্ন করো না।’ আবুসো, তাহলে এই ভাষিত বিষয়ের অর্থ কিরূপে দ্রষ্টব্য?”</p>
<p><a class='sc' id='sc11'></a>এবার আয়ুষ্মান মহাকোট্ঠিক বলেন-“হে আবুসো, ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি বিদ্যমান থাকে’ এরূপ বললে অপ্রতিবন্ধক প্রতিবন্ধক হয়। ‘ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছুই বিদ্যমান থাকে না’ এরূপ বললেও অপ্রতিবন্ধক প্রতিবন্ধক হয়। ‘ষড়বিধ স্পর্শায়তনের অশেষ, বিরাগ ও নিরোধ হলে তদ্ভিন্ন কি কিছু বিদ্যমান থাকে, নাকি থাকে না’ এরূপ বললে অপ্রতিবন্ধক প্রতিবন্ধক হয়। আর ‘ষড়বিধ স্পর্শায়তনের অশেষ, বিরাগ ও নিরোধ হলে কিছু বিদ্যমান থাকে না, আবার না থাকে তাও নয়’ এরূপ বললেও অপ্রতিবন্ধক প্রতিবন্ধক হয়। ষড়বিধ স্পর্শায়তনের গতি যতদূর প্রপঞ্চের <span class='add'>(প্রতিবন্ধকের)</span> গতিও ততদূর; আর প্রপঞ্চের গতি যতদূর, ষড়বিধ স্পর্শায়তনের গতিও ততদূর।</p>
<p><a class='sc' id='sc12'></a>আবুসো, ষড়বিধ স্পর্শায়তনের অশেষ, বিরাগ এবং নিরোধ হলে প্রপঞ্চও নিরোধ ও উপশম হয়।” <span class='add'>(চতুর্থ সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
