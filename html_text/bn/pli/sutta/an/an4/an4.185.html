<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.185' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৪.১৮৫. ব্রাহ্মণ্য সত্য সূত্র</h1>
</header>
<p><a class='sc' id='sc1'></a>একসময় ভগবান রাজগৃহস্থ গৃধ্রকূট পর্বতে অবস্থান করছিলেন। সেই সময় বহুসংখ্যক নামকরা <span class='add'>(জ্ঞাত)</span>, প্রসিদ্ধ <span class='add'>(অভিজ্ঞাত)</span> পরিব্রাজক সিপ্পিনিকাতীরে পরিব্রাজকারামে অবস্থান করছিলেন, যেমন-অন্নভার, বরধর, সকুলুদায়ী প্রমুখ অন্যান্য নামকরা ও প্রসিদ্ধ পরিব্রাজকগণ। একদিন ভগবান সায়াহ্ন সময়ে নির্জনতা <span class='add'>(ধ্যান)</span> হতে উঠে সিপ্পিনিকাতীরে পরিব্রাজকারামে উপস্থিত হলেন।</p>
<p><a class='sc' id='sc2'></a>সে সময়ে সেই অন্যতীর্থিয় পরিব্রাজকগণ একত্রিত হলে তাদের মধ্যে এরূপ অলোচনার সূত্রপাত হয়েছিল : “এটিই ব্রাহ্মণ্য সত্য, এটিই ব্রাহ্মণ্য সত্য।” অনন্তর ভগবান সেই পরিব্রাজকদের নিকট উপস্থিত হয়ে প্রজ্ঞাপ্ত আসনে উপবেশন করলেন। প্রজ্ঞাপ্ত আসনে উপবিষ্ট ভগবান পরিব্রাজকদের এরূপ বললেন :</p>
<p><a class='sc' id='sc3'></a>“হে পরিব্রাজকগণ, একত্রিত হয়ে তোমাদের মধ্যে কোন বিষয়ে আলোচনা হচ্ছিল?” “হে মাননীয় গৌতম, এখানে আমরা একত্রিত ও সম্মিলিত হলে আমাদের মধ্যে এরূপ আলোচ্য বিষয় উত্থাপিত হয়েছিল : ‘এটিই ব্রাহ্মণ্য সত্য, এটিই ব্রাহ্মণ্য সত্য’।”</p>
<p><a class='sc' id='sc4'></a>“হে পরিব্রাজকগণ, চার প্রকার ব্রাহ্মণ্য সত্য আমার কর্তৃক স্বয়ং অভিজ্ঞা দ্বারা সাক্ষাৎ করে প্রচারিত হয়েছে। সেই চার প্রকার কী কী? যথা : এ জগতে কোনো ব্রাহ্মণ এরূপ বলে থাকে : ‘সব প্রাণীই অবধ্য <span class='add'>(হত্যার অনুচিত)</span>।’ এরূপ ভাষণের দরুন ব্রাহ্মণটি সত্য বলে থাকে, মিথ্যা নয়। সে তদ্বারা নিজেকে শ্রমণ বলে মনে করে না, ব্রাহ্মণ বলে মনে করে না; অপরের চেয়ে নিজেকে শ্রেষ্ঠ <span class='add'>(উত্তম)</span> বলে মনে করে না, সদৃশ মনে করে না ও <span class='add'>(অপর ব্যক্তির চেয়ে)</span> হীন মনে করে না। অধিকন্তু সে সেই সত্য উত্তমরূপে জ্ঞাত হয়ে প্রাণীদের প্রতি সহানুভূতি ও অনুকম্পায় প্রতিপন্ন হয়।</p>
<p><a class='sc' id='sc5'></a>পুনঃ, কোনো ব্রাহ্মণ এরূপ বলে থাকে : ‘সব কাম অনিত্য, দুঃখ ও বিপরিণামধর্মী।’ এরূপ ভাষণের দরুন ব্রাহ্মণটি সত্য বলে থাকে, মিথ্যা নয়। সে তদ্বারা নিজেকে শ্রমণ বলে মনে করে না, ব্রাহ্মণ বলে মনে করে না; অপরের চেয়ে নিজেকে শ্রেষ্ঠ <span class='add'>(উত্তম)</span> বলে মনে করে না, সদৃশ মনে করে না ও হীন মনে করে না। অধিকন্তু সে সেই সত্য উত্তমরূপে জ্ঞাত হয়ে কামসমূহের নির্বেদ, বিরাগ ও নিরোধের জন্য প্রতিপন্ন হয়।</p>
<p><a class='sc' id='sc6'></a>পুনঃ, কোনো ব্রাহ্মণ এরূপ বলে থাকে : ‘সব ভব অনিত্য, দুঃখ ও বিপরিণামধর্মী।’ এরূপ ভাষণের দরুন ব্রাহ্মণটি সত্য বলে থাকে, মিথ্যা নয়। সে তদ্বারা নিজেকে শ্রমণ বলে মনে করে না, ব্রাহ্মণ বলে মনে করে না; অপরের চেয়ে নিজেকে শ্রেষ্ঠ বা উত্তম বলে মনে করে না, সদৃশ মনে করে না ও হীন মনে করে না। অধিকন্তু সে সেই সত্য উত্তমরূপে জ্ঞাত হয়ে ভবসমূহের নির্বেদ, বিরাগ ও নিরোধের জন্য প্রতিপন্ন হয়।</p>
<p><a class='sc' id='sc7'></a>পুনঃ, কোনো ব্রাহ্মণ এরূপ বলে থাকে : ‘কোনো কিছুর সাথে আমি সম্পর্কযুক্ত নই এবং কোনো কিছুর প্রতি আমার আসক্তি নাই।’ এরূপ ভাষণের দরুন ব্রাহ্মণটি সত্য বলে থাকে, মিথ্যা নয়। সে তদ্বারা নিজেকে শ্রমণ বলে মনে করে না, ব্রাহ্মণ বলে মনে করে না; অপরের চেয়ে নিজেকে শ্রেষ্ঠ বা উত্তম বলে মনে করে না, সদৃশ মনে করে না ও হীন মনে করে না। অধিকন্তু সে সেই সত্য উত্তমরূপে জ্ঞাত হয়ে আকিঞ্চন <span class='add'>(শূন্য অবস্থা অর্থাৎ কিছুই নেই)</span> প্রতিপদায় প্রতিপন্ন হয়। পরিব্রাজকগণ, এই চার প্রকার ব্রাহ্মণ্য সত্যই আমার কর্তৃক স্বয়ং অভিজ্ঞা দ্বারা সাক্ষাৎ করে প্রচারিত হয়েছে।” <span class='add'>(পঞ্চম সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
