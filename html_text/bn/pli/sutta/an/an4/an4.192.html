<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.192' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>মহাবর্গ</li>
</ul>
<h1 class='sutta'>৪.১৯২. বিষয় সূত্র</h1>
</header>
<p><a class='sc' id='sc1'></a>“হে ভিক্ষুগণ, এই চার প্রকার বিষয় অপর চার বিষয় দ্বারা জ্ঞাতব্য। চার প্রকার কী কী? সহাবস্থানের মাধ্যমে একজনের শীল সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়। সংস্রবের মাধ্যমে একজনের শুদ্ধতা <span class='add'>(পবিত্রতা)</span> সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়। আপদ বা বিপদের মাধ্যমে একজনের বল <span class='add'>(শক্তি)</span> সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়। আর আলাপ-আলোচনার মাধ্যমে একজনের প্রজ্ঞা সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়।</p>
<p><a class='sc' id='sc2'></a>ভিক্ষুগণ, ‘সহাবস্থানের মাধ্যমে একজনের শীল সম্পর্কে জানতে হবে, তাও আবার দীর্ঘ সময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়;’ এরূপে ব্যক্ত হয়েছে। তা কী কারণে ব্যক্ত হয়েছে? এ জগতে একজন পুদ্গল আরেকজন পুদ্গলের সাথে সহাবস্থানের দরুন এরূপ জানে যে, ‘এই আয়ুষ্মান দীর্ঘকাল ধরে শীলসমূহ ভঙ্গকারী, ছিদ্রকারী, সবলকারী <span class='add'>(কলুষিতকারী)</span>, বিরুদ্ধকারী, অমঙ্গলকারী, অসামঞ্জস্যকারী এবং এই আয়ুষ্মান শীলসমূহে দুঃশীল; শীলবান নয়।’</p>
<p><a class='sc' id='sc3'></a>ভিক্ষুগণ, এ জগতে একজন পুদ্গল আরেকজন পুদ্গলের সাথে সহাবস্থানের দরুন এরূপ জানে যে, ‘এই আয়ুষ্মান দীর্ঘকাল ধরে শীলসমূহ অভঙ্গকারী, অছিদ্রকারী, অসবলকারী, অবিরুদ্ধকারী, সঙ্গতকারী, সামঞ্জস্যকারী এবং এই আয়ুষ্মান শীলসমূহে শীলবান, দুঃশীল নয়।’ ‘সহাবস্থানের মাধ্যমে একজনের শীল সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়; এরূপে যা ব্যক্ত হয়েছে, এই হেতুতেই তা ব্যক্ত হয়েছে।</p>
<p><a class='sc' id='sc4'></a>ভিক্ষুগণ, ‘সংস্রবের মাধ্যমে একজনের শুদ্ধতা সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়’ এরূপে ব্যক্ত হয়েছে। তা কী কারণে ব্যক্ত হয়েছে? এ জগতে একজন পুদ্গল আরেকজন পুদ্গলের সাথে সংস্রবের দরুন এরূপ জানে যে, ‘এই আয়ুষ্মান নানাভাবে একজনের সাথে একরকম আচরণ <span class='add'>(ব্যবহার)</span> করে, দুই জনের সাথে ভিন্নভাবে, তিনজনের সঙ্গে ভিন্নরূপে এমনকি বহুজনের সাথেও অন্যভাবে আচরণ করে। তার পূর্বের আচরণের সাথে পরের আচরণের সঙ্গতি থাকে না। এই আয়ুষ্মান আচরণগত দিক দিয়ে অপরিশুদ্ধ, পরিশুদ্ধ আচরণকারী নয়।’</p>
<p><a class='sc' id='sc5'></a>ভিক্ষুগণ, এ জগতে একজন পুদ্গল আরেকজন পুদ্গলের সাথে সংস্রবের দরুন এরূপ জানে যে, ‘এই আয়ুষ্মান একজনের সাথে একরকম আচরণ করে, দুইজনের সাথে একইভাবে, তিনজনের সঙ্গে একইরূপে, এমনকি বহুজনের সাথেও একইভাবে আচরণ করে। তার পূর্বের আচরণের সাথে পরের আচরণের সঙ্গতি থাকে। এই আয়ুষ্মান পরিশুদ্ধ আচরণকারী, অপরিশুদ্ধ আচরণকারী নয়।’ ‘সংস্রবের মাধ্যমে একজনের শুদ্ধতা সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়;’ এরূপে যা ব্যক্ত হয়েছে, তা এই হেতুতেই ব্যক্ত হয়েছে।</p>
<p><a class='sc' id='sc6'></a>ভিক্ষুগণ, ‘আপদ বা বিপদের মাধ্যমে একজনের বল <span class='add'>(শক্তি)</span> সম্পর্কে জানতে হবে, তাও আবার দীর্ঘসময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়’-এরূপে ব্যক্ত হয়েছে। তা কী কারণে ব্যক্ত হয়েছে? এ জগতে কোনো কোনো পুদ্গল জ্ঞাতি ক্ষয়ে, ভোগসম্পত্তি বিনাশে ও রোগ-দুঃখ প্রাপ্ত হয়েও এরূপ গভীর চিন্তা করে না : ‘সেরূপ এ জনসংবাস ও এ দেহধারণ যেরূপ জনসংবাস ও দেহধারণের দরুন অষ্টলোক ধর্ম লোককে <span class='add'>(জগৎকে)</span> ব্যাপৃত বা অনুপরিবর্তন করে এবং জগৎও অষ্টলোকধর্মে আবর্তিত হয়, যথা : লাভ, অলাভ, যশ, অযশ, নিন্দা, প্রশংসা, সুখ ও দুঃখ।’ সে জ্ঞাতি ক্ষয়ে, ভোগসম্পত্তি বিনাশে ও রোগ-দুঃখ প্রাপ্ত হয়ে অনুশোচনা করে, ক্লান্ত হয়, বিলাপ করে, বুক চাপড়িয়ে চাপড়িয়ে ক্রন্দন করে ও সম্মোহিত বা মতিভ্রম হয়।</p>
<p><a class='sc' id='sc7'></a>ভিক্ষুগণ, এ জগতে কোনো কোনো পুদ্গল জ্ঞাতি ক্ষয়ে, ভোগসম্পত্তি বিনাশে ও রোগ-দুঃখপ্রাপ্ত হয়ে এরূপ গভীর চিন্তা করে : ‘সেরূপ এ জনসংবাস ও এ দেহধারণ যেরূপ জনসংবাস ও দেহধারণের দরুন অষ্টলোকধর্ম লোককে ব্যাপৃত বা অনুপরিবর্তন করে এবং জগৎও অষ্টলোকধর্মে আবর্তিত হয়, যথা : লাভ, অলাভ, যশ, অযশ, নিন্দা, প্রশংসা, সুখ ও দুঃখ।’ সে জ্ঞাতি ক্ষয়ে, ভোগসম্পত্তি বিনাশে ও রোগ-দুঃখ প্রাপ্ত হয়ে অনুশোচনা করে না, ক্লান্ত হয় না, বিলাপ করে না, বুক চাপড়িয়ে চাপড়িয়ে ক্রন্দন করে না ও সম্মোহিত বা মতিভ্রম হয় না। ‘আপদ বা বিপদের মাধ্যমে একজনের বল <span class='add'>(শক্তি)</span> সম্পর্কে জানতে হবে, তাও আবার দীর্ঘ সময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়।’ এরূপে যা ব্যক্ত হয়েছে, তা এই হেতুতেই উক্ত হয়েছে।</p>
<p><a class='sc' id='sc8'></a>ভিক্ষুগণ, ‘আলাপ-আলোচনার মাধ্যমে একজনের প্রজ্ঞা সম্পর্কে জানতে হবে, তাও আবার দীর্ঘ সময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়’ এরূপে উক্ত হয়েছে। তা কী কারণে ব্যক্ত হয়েছে? এ জগতে একজন পুদ্গল আরেকজন পুদ্গলের সাথে আলাপ-আলোচনা করে এরূপ জানে যে, ‘এই আয়ুষ্মানকে উন্মার্গ ও মীমাংসামূলক প্রশ্নোত্তরের মাধ্যমে জানা গেল যে, ইনি আসলে দুষ্প্রাজ্ঞ, প্রজ্ঞাবান নয়। তার কারণ কী? এই আয়ুষ্মান গম্ভীর, শান্ত, প্রণীত, তর্কাতীত, বিপুল ও পণ্ডিতের বোধগম্য ধর্মালোচনা করতে পারে না। সে যা ধর্ম ভাষণ করে, তা পর্যাপ্ত নয়; সংক্ষিপ্ত ও বিস্তারিতভাবে, অর্থ ব্যাখ্যা করে দেশনা করতে, প্রজ্ঞাপ্ত করতে এবং আরোপ, উদ্‌ঘাটিত, বিভাজন ও উন্মুক্ত করতেও অসমর্থ। তাই এই আয়ুষ্মান আসলে দুষ্প্রাজ্ঞ, প্রজ্ঞাবান নয়।’</p>
<p><a class='sc' id='sc9'></a>ভিক্ষুগণ, যেমন, চক্ষুষ্মান পুরুষ জলপূর্ণ হ্রদের তীরে দাঁড়িয়ে জলে ভেসে উঠা ছোট ছোট মৎস্য দর্শন করে। তার এরূপ মনে হয় যে, ‘এই মৎস্যগুলোর নড়াচড়া, তরঙ্গাঘাত ও চলার গতি দেখে ধারণা হয় যে, এই মৎস্য ছোট, বড় নয়। এরূপেই একজন পুদ্গল আরেকজন পুদ্গলের সাথে প্রশ্নোত্তরের মাধ্যমে জানে যে, ইনি দুষ্প্রাজ্ঞ, প্রজ্ঞাবান নয়। তার কারণ কী? এই আয়ুষ্মান গম্ভীর, শান্ত, প্রণীত, তর্কাতীত, নিপুণ ও পণ্ডিতের বোধগম্য ধর্মালোচনা করতে পারে না।’ সে যা ধর্ম ভাষণ করে, তা পর্যাপ্ত নয়; সংক্ষিপ্ত ও বিস্তারিতভাবে অর্থ ব্যাখ্যা করে দেশনা করতে এবং আরোপ, উদ্‌ঘাটিত, বিভাজন ও উন্মুক্ত করতেও অসমর্থ। তাই এই আয়ুষ্মান দুপ্রাজ্ঞ, প্রজ্ঞাবান নয়।’</p>
<p><a class='sc' id='sc10'></a>ভিক্ষুগণ, এ জগতে কোনো পুদ্গল আরেকজন পুদ্গলের সাথে আলাপ-আলোচনা করে এরূপ জানে যে, ‘এই আয়ুষ্মানকে উন্মার্গ ও মীমাংসামূলক প্রশ্নোত্তরের মাধ্যমে জানা গেল যে, ইনি আসলে প্রজ্ঞাবান, দুষ্প্রাজ্ঞ নয়। তার কারণ কী? এই আয়ুষ্মান গম্ভীর, শান্ত, প্রণীত, তর্কাতীত, নিপুণ ও পণ্ডিতের বোধগম্য ধর্মালোচনা করতে পারে। সে যা ধর্ম ভাষণ করে, তা পর্যাপ্ত, সংক্ষিপ্ত ও বিস্তারিতভাবে, অর্থ ব্যাখ্যা করে দেশনা করতে, প্রজ্ঞাপ্ত করতে এবং আরোপ, উদ্‌ঘাটিত, বিভাজন ও উন্মুক্ত করতেও দক্ষ। তাই এই আয়ুষ্মান আসলে প্রজ্ঞাবান, দুষ্প্রাজ্ঞ নয়।</p>
<p><a class='sc' id='sc11'></a>ভিক্ষুগণ, যেমন, চক্ষুষ্মান পুরুষ জলপূর্ণ হ্রদের তীরে দাঁড়িয়ে জলে ভেসে উঠা বড় মৎস্য দর্শন করে। তার এরূপ মনে হয় যে, ‘এই মৎস্যগুলোর নড়াচড়া, তরঙ্গাঘাত ও চলার গতি দেখে ধারণা হয় যে, এই মৎস্য বড়, ছোট নয়।’ ঠিক এরূপেই ভিক্ষুগণ, একজন পুদ্গল আরেকজন পুদ্গলের সাথে আলাপ-আলোচনা করে এরূপ জানে যে, ‘এই আয়ুষ্মানকে উন্মার্গ ও মীমাংসামূলক প্রশ্নোত্তরের মাধ্যমে জানা গেল যে, ইনি আসলে প্রজ্ঞাবান, দুষ্প্রাজ্ঞ নয়। তার কারণ কী? এই আয়ুষ্মান গম্ভীর, শান্ত, প্রণীত, তর্কাতীত, নিপুণ ও পণ্ডিতের বোধগম্য ধর্মালোচনা করতে পারে। সে যা ধর্ম ভাষণ করে, তা পর্যাপ্ত, সংক্ষিপ্ত ও বিস্তারিতভাবে, অর্থ ব্যাখ্যা করে দেশনা করতে, প্রজ্ঞাপ্ত করতে এবং আরোপ, উদ্‌ঘাটিত, বিভাজন ও উন্মুক্ত করতেও দক্ষ। তাই এই আয়ুষ্মান আসলেই প্রজ্ঞাবান, দুষ্প্রাজ্ঞ নয়।’</p>
<p><a class='sc' id='sc12'></a>ভিক্ষুগণ, আলাপ-আলোচনার মাধ্যমে একজনের প্রজ্ঞা সম্পর্কে জানতে হবে, তাও আবার দীর্ঘ সময়ব্যাপী, অল্পক্ষণে নয়; মনোযোগ প্রদানের মাধ্যমে, অমনোযোগের মাধ্যমে নয়; প্রজ্ঞাবানের মাধ্যমে, দুষ্প্রাজ্ঞের মাধ্যমে নয়’ এরূপে যা ব্যক্ত হয়েছে, এই হেতুতেই ব্যক্ত হয়েছে। এই চার প্রকার বিষয় অপর চার বিষয় দ্বারা জ্ঞাতব্য।” <span class='add'>(দ্বিতীয় সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
