<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.184' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৪.১৮৪. অভয় সূত্র</h1>
</header>
<p><a class='sc' id='sc1'></a>একসময় জানুশ্রোণি ব্রাহ্মণ ভগবানের নিকট উপস্থিত হয়ে ভগবানের সাথে মিলিত হলেন। অতঃপর প্রীতিপূর্ণ কুশল বিনিময় করে একপাশে উপবেশন করলেন। একপার্শ্বে উপবিষ্ট জানুশ্রোণি ব্রাহ্মণ ভগবানকে এরূপ বললেন :</p>
<p><a class='sc' id='sc2'></a>“হে মাননীয় গৌতম, আমি এরূপ মতবাদী ও এরূপ দৃষ্টি পোষণকারী যে, ‘এমন কোনো ব্যক্তি নেই যিনি মরণধর্মকে ভয় করেন না ও মৃত্যুর শঙ্কা <span class='add'>(ভয়)</span> অনুভব করেন না।” “হে ব্রাহ্মণ, মরণধর্মে ভীত ব্যক্তি আছে এবং মৃত্যুর শঙ্কা অনুভবকারীও আছে; আর এমন ব্যক্তি আছে যে মরণধর্মকে ভয় করে না এবং মৃত্যুর শঙ্কাও অনুভব করে না।”</p>
<p><a class='sc' id='sc3'></a>“মরণধর্মে ভীত ব্যক্তি এবং মৃত্যুর শঙ্কা অনুভবকারী কিরূপ? এ জগতে কোনো কোনো ব্যক্তি কামে অনুরাগী হয়, কামে আকাঙ্ক্ষী হয়, কামে প্রেমী হয় এবং কাম-পিয়াসী হয়, কামপরিদাহী হয় ও কামতৃষ্ণায় বশীভূত হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘প্রিয় কামসমূহ আমাকে পরিত্যাগ করবে, আমিও প্রিয় কামসমূহ পরিত্যাগ করব।’ সে তাই অনুশোচনা করে, ক্লান্তি অনুভব করে, বিলাপ করে, বুক চাপড়িয়ে চাপড়িয়ে ক্রন্দন করে ও সম্মোহিত বা মতিভ্রম হয়। একেই বলে মরণধর্মে ভীত ব্যক্তি এবং মৃত্যুর শঙ্কা অনুভবকারী।</p>
<p><a class='sc' id='sc4'></a>পুনঃ, এ জগতে কোনো কোনো ব্যক্তি দেহে অনুরাগী হয়, দেহ আকাঙ্ক্ষী হয়, দেহপ্রেমী হয় এবং দেহপিয়াসী হয়, দেহপরিদাহী হয় ও দেহতৃষ্ণায় বশীভূত হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘প্রিয় দেহ আমাকে পরিত্যাগ করবে, আমিও প্রিয় দেহ পরিত্যাগ করব।’ সে তাই অনুশোচনা করে, ক্লান্তি অনুভব করে, বিলাপ করে, বুক চাপড়িয়ে চাপড়িয়ে ক্রন্দন করে ও সম্মোহিত বা মতিভ্রম হয়। একেই বলে মরণধর্মে ভীত ব্যক্তি এবং মৃত্যুর শঙ্কা অনুভবকারী।</p>
<p><a class='sc' id='sc5'></a>পুনঃ, এ জগতে কোনো কোনো ব্যক্তি অকল্যাণকারী হয়, অকুশলকারী হয়, ভীর্বর রক্ষাকারী হয় না, পাপী হয়, নিষ্ঠুর <span class='add'>(নির্দয়)</span> হয় ও অসৎকর্মী হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘আমার দ্বারা কল্যাণকর্ম করা হয়নি, কুশলকর্ম করা হয়নি, ভীর্ব ব্যক্তিদের রক্ষা করা হয়নি; আমার দ্বারা পাপকর্ম করা হয়েছে, নির্দয়পূর্ণ কার্য করা হয়েছে ও অসৎকর্ম সম্পাদন করা হয়েছে। অকল্যাণকারী, অকুশলকারী, ভীর্বর অরক্ষাকারী, পাপী, নির্দয়ী ও অসৎকর্মীদের যেই গতি হয়, মৃত্যুর পর আমারও সেই গতি হবে।’ সে তাই অনুশোচনা করে, ক্লান্তি অনুভব করে, বিলাপ করে, বুক চাপড়িয়ে চাপড়িয়ে ক্রন্দন করে ও সম্মোহিত বা মতিভ্রম হয়। একেই বলে মরণধর্মে ভীত ব্যক্তি এবং মৃত্যুর শঙ্কা অনুভবকারী।</p>
<p><a class='sc' id='sc6'></a>পুনঃ, এ জগতে কোনো কোনো ব্যক্তি সন্দেহকারী হয়, বিচিকিৎসাসম্পন্ন <span class='add'>(সন্দেহ পোষণকারী)</span> হয় ও সদ্ধর্মের অনিষ্টকারী হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘আমি সন্দেহকারী, বিচিকিৎসী ও সদ্ধর্মে অনিষ্টকারী।’ সে তাই অনুশোচনা করে, ক্লান্তি অনুভব করে, বিলাপ করে, বুক চাপড়িয়ে চাপড়িয়ে ক্রন্দন করে ও সম্মোহিত বা মতিভ্রম হয়। একে বলে মরণধর্মে ভীত ব্যক্তি ও মৃত্যুর শঙ্কা অনুভবকারী। এরাই হচ্ছে চার প্রকার মরণধর্মে ভীত ব্যক্তি ও মৃত্যুর শঙ্কা অনুভবকারী।</p>
<p><a class='sc' id='sc7'></a>হে ব্রাহ্মণ, মরণধর্মে অভীর্ব ব্যক্তি ও মৃত্যুর শঙ্কা অননুভবকারী কিরূপ? এ জগতে কোনো কোনো ব্যক্তি কামের প্রতি বীতরাগী <span class='add'>(অনাসক্ত)</span> হয়, অনাকাঙ্ক্ষী হয়, অপ্রেমী হয়, অপিয়াসী হয়, অপরিদাহী হয় ও তৃষ্ণায় বশীভূত হয় না <span class='add'>(বিতৃষ্ণ হয়)</span>। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কের কারণে এরূপ চিন্তা উৎপন্ন হয় না যে, ‘প্রিয় কামসমূহ আমাকে পরিত্যাগ করবে, আমিও প্রিয় কামসমূহ পরিত্যাগ করব।’ তজ্জন্য সে অনুশোচনা করে না, ক্লান্তি অনুভব করে না, বিলাপ করে না, বুক চাপড়িয়ে চাপড়িয়ে ক্রন্দন করে না ও সম্মোহিত বা মতিভ্রম হয় না। একে বলে মরণধর্মে অভীর্ব ব্যক্তি ও মৃত্যুর শঙ্কা অননুভবকারী।</p>
<p><a class='sc' id='sc8'></a>পুনঃ, এ জগতে কোনো কোনো ব্যক্তি দেহের প্রতি বীতরাগী হয়, অনাকাঙ্ক্ষী হয়, অপ্রেমী হয়, অপিয়াসী হয়, অপরিদাহী হয় ও তৃষ্ণায় বশীভূত হয় না। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘প্রিয় কামসমূহ আমাকে পরিত্যাগ করবে, আমিও প্রিয় কামসমূহ পরিত্যাগ করব।’ তজ্জন্য সে অনুশোচনা করে না, ক্লান্তি অনুভব করে না, বিলাপ করে না, বুক চাপড়িয়ে চাপড়িয়ে ক্রন্দন করে না ও সম্মোহিত বা মতিভ্রম হয় না। একে বলে মরণধর্মে অভীর্ব ব্যক্তি ও মৃত্যুর শঙ্কা অননুভবকারী।</p>
<p><a class='sc' id='sc9'></a>পুনঃ, এ জগতে কোনো কোনো ব্যক্তি নিষ্পাপ <span class='add'>(ধার্মিক)</span> হয়, দয়ালু হয়, সৎকর্মী হয়, কল্যাণকারী হয়, কুশলকারী হয় ও ভীর্বর রক্ষাকারী হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘আমার দ্বারা পাপকর্ম করা হয়নি, নির্দয়পূর্ণ করা হয়নি, অসৎকর্ম করা হয়নি; আমার দ্বারা কল্যাণকর কর্ম করা হয়েছে, কুশলকর্ম করা হয়েছে ও ভীর্ব ব্যক্তিদের রক্ষা করা হয়েছে। নিষ্পাপী, দয়ালু, সৎকর্মী, কল্যাণকারী, কুশলকারী, ভীর্ব রক্ষাকারী ব্যক্তির যেই গতি হয়, মৃত্যুর পর আমারও সেই গতি হবে।’ তজ্জন্য সে অনুশোচনা করে না, ক্লান্তি অনুভব করে না, বিলাপ করে না, বুক চাপড়িয়ে চাপড়িয়ে ক্রন্দন করে না ও সম্মোহিত বা মতিভ্রম হয় না। একে বলে মরণধর্মে অভীর্ব ব্যক্তি ও মৃত্যুর শঙ্কা অননুভবকারী।</p>
<p><a class='sc' id='sc10'></a>পুনঃ, এ জগতে কোনো কোনো ব্যক্তি সন্দেহহীন হয়, বিচিকিৎসাহীন হয় ও সদ্ধর্মে পূর্ণতালাভী হয়। সে কোনো তীব্র রোগাতঙ্ক অনুভব করে। তার সেই তীব্র রোগাতঙ্কে এরূপ চিন্তা উৎপন্ন হয় যে, ‘আমি সন্দেহমুক্ত, বিচিকিৎসাহীন ও সদ্ধর্মে পূর্ণতালাভী।’ তজ্জন্য সে অনুশোচনা করে না, ক্লান্তি অনুভব করে না, বিলাপ করে না, বুক চাপড়িয়ে চাপড়িয়ে ক্রন্দন করে না ও সম্মোহিত বা মতিভ্রম হয় না। একে বলে মরণধর্মে অভীর্ব ব্যক্তি ও মৃত্যুর শঙ্কা অননুভবকারী। ব্রাহ্মণ, এরাই হচ্ছে চার প্রকার মরণধর্মে অভীর্ব ব্যক্তি ও মৃত্যুর শঙ্কা অননুভবকারী।”</p>
<p><a class='sc' id='sc11'></a>“হে মাননীয় গৌতম, অতি আশ্চর্য! অতি অদু্ভত! যেমন কেউ অধোমুখী পাত্রকে ঊর্ধ্বমুখী করে, আবৃতকে অনাবৃত করে, পথভ্রষ্টকে পথ বলে দেয় এবং অন্ধকারে তৈল প্রদীপ ধারণ করে, যাতে করে চক্ষুষ্মান ব্যক্তি রূপাদি দেখতে পায়; ঠিক এরূপেই মাননীয় গৌতমের দ্বারা অনেক পর্যায়ে ধর্ম প্রকাশিত হলো। এখন হতে মাননীয় গৌতমের শরণ গ্রহণ করছি, তাঁর ধর্ম এবং ভিক্ষুসংঘের শরণ গ্রহণ করছি। আজ হতে আমৃত্যু পর্যন্ত আমাকে উপাসকরূপে ধারণ করুন।” <span class='add'>(চতুর্থ সূত্র)</span></p>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
