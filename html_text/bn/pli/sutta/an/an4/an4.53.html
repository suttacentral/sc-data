<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.53' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>পুণ্যফল বর্গ</li>
</ul>
<h1 class='sutta'>৪.৫৩. মিলন সূত্র <span class='add'>(প্রথম)</span></h1>
</header>
<p><a class='sc' id='sc1'></a>একসময় ভগবান মধুরা এবং বৈরঞ্জের মধ্যবর্তী দীর্ঘ রাস্তা দিয়ে গমন করছিলেন। বহু গৃহপতি, গৃহপত্নীও সে-পথে গমন করছিল। কিছুক্ষণ পর ভগবান পথপার্শ্বস্থ কোনো এক বৃক্ষমূলে উপবিষ্ট হলেন। গৃহপতি, গৃহপত্নীগণ ভগবানকে বৃক্ষমূলে উপবিষ্ট অবস্থায় দেখতে পেয়ে ভগবানের কাছে উপস্থিত হয়ে অভিবাদনপূর্বক একপার্শ্বে উপবেশন করল। ভগবান তাদেরকে এরূপ বললেন, “হে গৃহপতিগণ, গৃহীদের মিলন চার প্রকার। সেই চার প্রকার কী কী? যথা : অসুরের সাথে অসুরীর মিলন, অসুরের সাথে দেবীর মিলন, দেবের সাথে অসুরীর মিলন এবং দেবের সাথে দেবীর মিলন।</p>
<p><a class='sc' id='sc2'></a>অসুরের সাথে অসুরীর মিলন কিরূপ? এ জগতে কোনো স্বামী প্রাণিহত্যা করে, চুরি করে, ব্যভিচারে রত হয়, মিথ্যাবাক্য ভাষণ করে, মদ্যপান করে; দুঃশীল, পাপধর্মপরায়ণ হয় এবং মাৎসর্যমল চিত্তে গৃহে অবস্থান করে, শ্রমণ-ব্রাহ্মণগণের তিরস্কারকারী হয়। তার স্ত্রীও প্রাণিহত্যা করে, চুরি করে, ব্যভিচারে রতা হয়, মিথ্যাবাক্য ভাষণ করে, মদ্যপান করে; দুঃশীলা, পাপধর্মপরায়ণা হয় এবং মাৎসর্যমল চিত্তে গৃহে অবস্থান করে; শ্রমণ-ব্রাহ্মণগণের তিরস্কারকারিণী হয়। এটি হল অসুরের সাথে অসুরীর মিলন।</p>
<p><a class='sc' id='sc3'></a>অসুরের সাথে দেবীর মিলন কিরূপ? এ জগতে কোনো স্বামী প্রাণিহত্যা করে, চুরি করে, ব্যভিচারে রত হয়, মিথ্যাবাক্য ভাষণ করে, মদ্যপান করে; দুঃশীল, পাপধর্মপরায়ণ হয় এবং মাৎসর্যমল চিত্তে গৃহে অবস্থান করে; শ্রমণ-ব্রাহ্মণগণের তিরস্কারকারী হয়। কিন্তু তার স্ত্রী প্রাণিহত্যা করে না, চুরি করে না, ব্যভিচারে রতা হয় না, মিথ্যাবাক্য ভাষণ করে না, মদ্যপান করে না; সুশীলা, সদ্ধর্মপরায়ণা হয় এবং মাৎসর্যমলবিহীন চিত্তে গৃহে অবস্থান করে; শ্রমণ-ব্রাহ্মণগণের প্রশংসাকারিণী হয়। এটি হল অসুরের সাথে দেবীর মিলন।</p>
<p><a class='sc' id='sc4'></a>দেবের সাথে অসুরীর মিলন কিরূপ? এ জগতে কোনো স্বামী প্রাণিহত্যা করে না, চুরি করে না, ব্যভিচারে রত হয় না, মিথ্যাবাক্য ভাষণ করে না, মদ্যপান করে না; সুশীল, সদ্ধর্মপরায়ণ এবং মাৎসর্যমলবিহীন চিত্তে গৃহে অবস্থান করে; শ্রমণ-ব্রাহ্মণগণের প্রশংসাকারী হয়। কিন্তু তার স্ত্রী প্রাণিহত্যা করে, চুরি করে, ব্যভিচারে রতা হয়, মিথ্যাবাক্য ভাষণ করে, মদ্যপান করে; দুঃশীলা, পাপধর্মপরায়ণা হয় এবং মাৎসর্যমল চিত্তে গৃহে অবস্থান করে; শ্রমণ-ব্রাহ্মণগণের তিরস্কারকারিণী হয়। এটি হল দেবের সাথে অসুরীর মিলন।</p>
<p><a class='sc' id='sc5'></a>দেবের সাথে দেবীর মিলন কিরূপ? এ জগতে কোনো স্বামী প্রাণিহত্যা করে না, চুরি করে না, ব্যভিচারে রত হয় না, মিথ্যাবাক্য ভাষণ করে না, মদ্যপান করে না; সুশীল, সদ্ধর্মপরায়ণ এবং মাৎসর্যমলবিহীন চিত্তে গৃহে অবস্থান করে; শ্রমণ-ব্রাহ্মণগণের প্রশংসাকারী হয়। তার স্ত্রীও প্রাণিহত্যা করে না, চুরি করে না, ব্যভিচারে রতা হয় না, মিথ্যাবাক্য ভাষণ করে না, মদ্যপান করে না; সুশীলা, সদ্ধর্মপরায়ণা এবং মাৎসর্যমলবিহীন চিত্তে গৃহে অবস্থান করে; শ্রমণ-ব্রাহ্মণগণের প্রশংসাকারিণী হয়। এটি হল দেবের সাথে দেবীর মিলন। গৃহপতি, এগুলোই <span class='add'>(হচ্ছে)</span> চার প্রকার মিলন।”</p>
<blockquote class='gatha'>
<p><a class='sc' id='sc6'></a>“স্বামী স্ত্রী উভয়ে হলে দুঃশীল, কদর্যভাষী,<br>
সেই মিলনকে বলা হয় অসুর-অসুরী।<br>
স্বামী হলে দুঃশীল, কদর্যভাষী ভীষণ,<br>
স্ত্রী মিষ্টভাষী, শীলবতী আর মাৎসর্যহীন।<br>
এটাকে বলে অসুরের সনে দেবীর মিলন,<br>
স্বামী হলে শীলবান, মিষ্টভাষী, মাৎসর্যহীন।<br>
স্ত্রী হলে কদর্যভাষিণী আর দুঃশীলা ভীষণ,<br>
এটাকে বলে অসুরীর সনে দেবের মিলন।<br>
উভয়ে শ্রদ্ধাশীল, মিষ্টভাষী, সংযত ধার্মিক,<br>
দম্পতি তারা, পরস্পরের আনন্দদায়ক।<br>
ভোগাকাঙ্ক্ষাবহুল, আমোদপ্রিয়ে আবির্ভাব,<br>
সমআচরিতে লভে অমিত্র, দুঃখ কারাবাস।<br>
উভয়ে হলে লোকে শীলবান ও ধর্মচারী,<br>
দেবলোকে আনন্দিত, সব ইচ্ছা পূর্ণকারী।” <span class='add'>(তৃতীয় সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
