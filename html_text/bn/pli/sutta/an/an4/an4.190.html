<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.190' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৪.১৯০. উপোসথ সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীতে অবস্থান করছিলেন পূর্বারামস্থ মিগারমাতা প্রাসাদে। সেই সময় ভগবান উপোসথ দিবসে ভিক্ষুসংঘ পরিবৃত হয়ে উপবিষ্ট ছিলেন। অতঃপর ভগবান তূষ্ণীম্ভুত ভিক্ষুসংঘকে তূষ্ণীম্ভুত <span class='add'>(মৌনাবলম্বিত)</span> অবস্থায় দেখে ভিক্ষুগণকে আহ্বান করে বললেন :</p>
<p><a class='sc' id='sc2'></a>“হে ভিক্ষুগণ, যেরূপ পরিষদ অনলস, নিষপ্রলাপী ও পরিশুদ্ধ সারে প্রতিষ্ঠিত; এই ভিক্ষুসংঘ পরিষদও সেরূপ। যেরূপ পরিষদের দর্শন লাভ করা জগতে দুর্লভ, সেরূপ এই ভিক্ষুসংঘ ও এই পরিষদ। যেরূপ পরিষদ আহ্বানের যোগ্য, পূজার যোগ্য, দক্ষিণার যোগ্য, অঞ্জলি করণীয় <span class='add'>(বন্দনার যোগ্য)</span> ও জগতের অনুত্তর পুণ্যক্ষেত্র, এই ভিক্ষুসংঘ আর এই পরিষদও সেরূপ। যেই পরিষদে অল্প দানে বহুফল হয় ও বহুদানে বহুতর ফল হয়, এই ভিক্ষুসংঘ ও পরিষদ সেরূপ। যেই পরিষদ দর্শনের জন্য খাদ্যদ্রব্যসহ যোজন যোজন রাস্তা গমন করে, এই ভিক্ষুসংঘ ও পরিষদ সেরূপ।</p>
<p><a class='sc' id='sc3'></a>এই ভিক্ষুসংঘে দেবত্বপ্রাপ্ত হয়ে অবস্থান করছে এমন ভিক্ষু আছে। এই ভিক্ষুসংঘে ব্রহ্মত্বপ্রাপ্ত হয়ে অবস্থান করছে এমন ভিক্ষুও আছে। এই ভিক্ষুসংঘের মধ্যে আনেঞ্জাপ্রাপ্ত <span class='add'>(শূন্যতা ব্রহ্মলোক প্রাপ্ত)</span> হয়ে অবস্থান করছে এমন ভিক্ষু আছে। আর এই ভিক্ষুসংঘের মধ্যে আর্যপ্রাপ্ত <span class='add'>(অর্হত্ত্বপ্রাপ্ত)</span> হয়ে অবস্থান করছে এমন ভিক্ষুও আছে।</p>
<p><a class='sc' id='sc4'></a>কিরূপে ভিক্ষু দেবত্বপ্রাপ্ত হয়? এ জগতে ভিক্ষু কাম <span class='add'>(কামনা)</span> ও অকুশলধর্মসমূহ হতে বিবিক্ত <span class='add'>(পৃথক)</span> হয়ে সবিতর্ক, সবিচার ও বিবেকজনিত প্রীতি-সুখমণ্ডিত প্রথম ধ্যান লাভ করে অবস্থান করে। বিতর্ক ও বিচারের উপশমে আধ্যাত্মিক সম্প্রসাদী, চিত্তের একীভাব আনয়নকারী, অবিতর্ক, অবিচার, সমাধিজনিত প্রীতি-সুখমণ্ডিত দ্বিতীয় ধ্যান লাভ করে অবস্থান করে। সে প্রীতির প্রতিও বিরাগী হয়ে উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞানী হয়ে কায়িক সুখ অনুভব করে; যে অবস্থায় থাকলে আর্যগণ ‘উপেক্ষক, স্মৃতিমান, সুখবিহারী’ বলে অভিহিত করেন সেই তৃতীয় ধ্যান লাভ করে অবস্থান করে। সর্ববিধ সুখ-দুঃখ পরিত্যাগ করে পূর্বেই মানসিক সৌমনস্য ও দৌর্মনস্যের বিনাশ সাধন করে সুখ-দুঃখহীন ‘উপেক্ষা স্মৃতি পরিশুদ্ধি’ নামক চতুর্থ ধ্যান লাভ করে অবস্থান করে। এরূপেই ভিক্ষু দেবত্বপ্রাপ্ত হয়।</p>
<p><a class='sc' id='sc5'></a>কিরূপে ভিক্ষু ব্রহ্মত্বপ্রাপ্ত হয়? এ জগতে ভিক্ষু মৈত্রীসহগত চিত্তে একদিকে স্ফুরিত <span class='add'>(পরিব্যাপ্ত)</span> করে অবস্থান করে। তথা দুই দিকে, তিন দিকে ও চারিদিকে স্ফুরিত করে অবস্থান করে। এরূপেই ঊর্ধ্ব, অধ, নিম্নে আড়াআড়িতে সর্বত্র, সব প্রাণী ও সমগ্র লোকের প্রতি বিপুল, মহদ্‌গত, অপ্রমাণ, অবৈরী ও মিত্রভাবাপন্ন হয়ে মৈত্রীসহগত চিত্তে স্ফুরিত করে অবস্থান করে। ভিক্ষু করুণাসহগত চিত্তে একদিকে স্ফুরিত করে অবস্থান করে। তথা দুই দিকে, তিন দিকে ও চারিদিকে স্ফুরিত করে অবস্থান করে। এরূপেই ঊর্ধ্বে, অধে, নিম্নে তির্যকক্রমে সর্বত্র সব প্রাণী ও সমগ্র লোকের প্রতি বিপুল, মহদ্‌গত, অপ্রমাণ, অবৈরী ও মিত্রভাবাপন্ন হয়ে করুণাসহগত চিত্তে স্ফুরিত করে অবস্থান করে। ভিক্ষু মুদিতাসহগত চিত্তে একদিকে স্ফুরিত <span class='add'>(পরিব্যাপ্ত)</span> করে অবস্থান করে। তথা দুই দিকে, তিন দিকে ও চারিদিকে স্ফুরিত করে অবস্থান করে। এরূপেই ঊর্ধ্বে, অধে, নিম্নে তির্যকক্রমে সর্বত্র, সকল প্রাণী ও সমগ্র লোকের প্রতি বিপুল, মহদ্‌গত, অপ্রমাণ, অবৈরী ও মিত্রভাবাপন্ন হয়ে মুদিতাসহগত চিত্তে স্ফুরিত করে অবস্থান করে। ভিক্ষু উপেক্ষাসহগত চিত্তে একদিকে স্ফুরিত করে অবস্থান করে। তথা দুই দিকে, তিন দিকে ও চারিদিকে স্ফুরিত করে অবস্থান করে। এরূপেই ঊর্ধ্বে, অধে, নিম্নে তির্যকক্রমে সর্বত্র, সব প্রাণী ও সমগ্র লোকের প্রতি বিপুল, মহদ্‌গত, অপ্রমাণ, অবৈরী ও মিত্রভাবাপন্ন হয়ে উপেক্ষাসহগত চিত্তে স্ফুরিত করে অবস্থান করে। এরূপেই ভিক্ষু ব্রহ্মত্বপ্রাপ্ত হয়।</p>
<p><a class='sc' id='sc6'></a>কিরূপে ভিক্ষু আনেঞ্জাপ্রাপ্ত হয়? এ জগতে ভিক্ষু সর্বতোভাবে রূপসংজ্ঞাসমূহ অতিক্রম করে প্রতিঘসংজ্ঞা ধ্বংস করে নানাত্বসংজ্ঞায় অমনোযোগী হয়ে ‘অনন্ত আকাশ’ সংজ্ঞায় আকাশ অনন্তায়তন লাভ করে অবস্থান করে। সে সম্পূর্ণরূপে আকাশ অনন্তায়তন অতিক্রম করে ‘অনন্ত বিজ্ঞান’ সংজ্ঞায় বিজ্ঞান অনন্তায়তন লাভ করে অবস্থান করে। সর্বতোভাবে বিজ্ঞান অনন্তায়তন অতিক্রম করে সংজ্ঞায় বিজ্ঞান অনন্তায়তন লাভ করে অবস্থান করে। সর্বতোভাবে বিজ্ঞান অনন্তায়তন অতিক্রম করে ‘কিছুই নাই’ সংজ্ঞায় আকিঞ্চনায়তন লাভ করে অবস্থান করে। এবং সর্বতোভাবে আকিঞ্চনায়তন অতিক্রম করে নৈবসংজ্ঞায়তন লাভ করে অবস্থান করে। এরূপেই ভিক্ষু আনেঞ্জাপ্রাপ্ত হয়।</p>
<p><a class='sc' id='sc7'></a>কিরূপে ভিক্ষু আর্যপ্রাপ্ত <span class='add'>(অর্হৎ)</span> হয়? এ জগতে ভিক্ষু ‘এটি দুঃখ’ তা যথার্থরূপে জানে, ‘এটি দুঃখ সমুদয়’ তা যথার্থরূপে জানে, ‘এটি দুঃখ নিরোধ’ তা যথার্থরূপে জানে, ‘এটি দুঃখ নিরোধের উপায়’ তা যথার্থরূপে জানে। এরূপেই ভিক্ষু আর্যপ্রাপ্ত হয়।” <span class='add'>(দশম সূত্র)</span></p>
<p class='end'><a class='sc' id='sc8'></a>ব্রাহ্মণ বর্গ সমাপ্ত।</p>
<p class='uddana'>স্মারক-গাথা :</p>
<blockquote class='uddanagatha'>
<p><a class='sc' id='sc9'></a>যোদ্ধা, প্রতিভূ, শ্রুত, অভয়, ব্রাহ্মণ্য সত্য পঞ্চম;<br>
উন্মার্গ, বর্ষাকার, উপক, উপলব্ধিযোগ্য ও উপোসথ দশম।</p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
