<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.5' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>ভণ্ডগ্রাম বর্গ</li>
</ul>
<h1 class='sutta'>৪.৫. অনুস্রোত সূত্র</h1>
</header>
<p><a class='sc' id='sc1'></a>“হে ভিক্ষুগণ, পৃথিবীতে চার প্রকার পুদ্গল বিদ্যমান। সেই চার প্রকার কী কী? যথা : অনুস্রোতগামী পুদ্গল, প্রতিস্রোতগামী পুদ্গল, প্রতিষ্ঠিত পুদ্গল, ত্রিলোক অতিক্রান্ত নির্বাণে স্থিত পুদ্গল।</p>
<p><a class='sc' id='sc2'></a>ভিক্ষুগণ, অনুস্রোতগামী পুদ্গল কাকে বলে? এ জগতে কোনো পুদ্গল কামের প্রতি অনুরক্ত হয় এবং পাপকর্ম সম্পাদন করে। একেই বলা হয় অনুস্রোতগামী পুদ্গল।</p>
<p><a class='sc' id='sc3'></a>প্রতিস্রোতগামী পুদ্গল কাকে বলে? এ জগতে কোনো পুদ্গল কামের প্রতি অনুরক্ত হয় না এবং পাপকর্ম সম্পাদন করে না। তবে দুঃখ এবং দৌর্মনস্যের সাথে অশ্রু বিসর্জনে কেঁদে কেঁদে পরিপূর্ণ, পরিশুদ্ধ ব্রহ্মচর্য পালনে রত হয়। একেই বলা হয় প্রতিস্রোতগামী পুদ্গল।</p>
<p><a class='sc' id='sc4'></a>প্রতিষ্ঠিত পুদ্গল কাকে বলে? এ জগতে কোনো পুদ্গল পঞ্চবিধ অধোভাগীয় সংযোজন ধ্বংস করে উপপাতিক সত্ত্ব হন এবং সেখানে পরিনির্বাপিত হন। পুনঃ আর জন্মগ্রহণ করেন না। একেই বলা হয় প্রতিষ্ঠিত পুদ্গল।</p>
<p><a class='sc' id='sc5'></a>ত্রিলোক অতিক্রান্ত নির্বাণে স্থিত পুদ্গল কাকে বলে? এ জগতে কোনো পুদ্গল আসবসমূহ ক্ষয় করে এ জীবনে স্বয়ং অভিজ্ঞা দ্বারা নিরাসবযুক্ত চিত্তবিমুক্তি, প্রজ্ঞাবিমুক্তি লাভ করে অবস্থান করেন। একেই বলা হয় ত্রিলোক অতিক্রান্ত নির্বাণে স্থিত পুদ্গল। ভিক্ষুগণ, এই চার প্রকার পুদ্গল পৃথিবীতে বিদ্যমান।”</p>
<blockquote class='gatha'>
<p><a class='sc' id='sc6'></a>“হয়ে থাকে যারা কামে অসংযতাচারি,<br>
অবীতরাগ বশে হয় মহা কামভোগী।<br>
পুনঃপুন জন্ম জরায় হয় বিচরণকারী,<br>
তৃষ্ণায় প্রবিষ্ট তারা অনুস্রোতগামী।<br>
এ জগতে যারা হয় ধীর আর প্রতিষ্ঠিত,<br>
পাপে বিরত তারা, কামে নহে অনুরক্ত।<br>
দুঃখ জ্ঞানে অবস্থানে, নাহি কামচারী,<br>
তাই আমি বলি তাদের প্রতিস্রোতগামী।<br>
পঞ্চবিধ ক্লেশ ধ্বংসে হয়ে পূর্ণ শৈক্ষ্য,<br>
অপরিহানিধর্ম লভি মনের আধিপত্য।<br>
চিত্ত যার বশীভূত, ইন্দ্রিয় সমাহিত,<br>
সেই নরকে বলি আমি যথা প্রতিষ্ঠিত।<br>
পূর্বাপর ধর্ম যার হয়েছে অধিগত,<br>
ব্রহ্মচর্যপূর্ণকারী মুনি তিনি, নির্বাণ উপগত।” <span class='add'>(পঞ্চম সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
