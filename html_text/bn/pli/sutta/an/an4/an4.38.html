<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.38' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>চক্র বর্গ</li>
</ul>
<h1 class='sutta'>৪.৩৮. উচ্ছিন্নকারী সূত্র</h1>
</header>
<p><a class='sc' id='sc1'></a>“হে ভিক্ষুগণ, ভিক্ষুকে মিথ্যাধারণা বিদূরীতকারী, সর্বস্পৃহা ধ্বংসকারী, কায়সংস্কার প্রশান্তকারী, উচ্ছিন্নকারী বলা হয়।</p>
<p><a class='sc' id='sc2'></a>কীভাবে ভিক্ষু মিথ্যাধারণা বিদূরিতকারী হয়? এ জগতে ভিক্ষুর সাধারণ শ্রমণ-ব্রাহ্মণের যেই কতিপয় সত্য, যেমন : জগৎ শাশ্বত, জগৎ অশাশ্বত, জগৎ অন্ত, জগৎ অনন্ত, যা জীবন তা শরীর, জীবন এক শরীর অন্য, মরণের পর তথাগতের অস্তিত্ব থাকে, মরণের পর তথাগতের অস্তিত্ব থাকে না, মরণের পর তথাগতের অস্তিত্ব থাকে না এবং থাকে না তাও নয়; এসব মিথ্যধারণা অপসারিত, বিদূরিত, বর্জিত, পরিত্যক্ত, নিঃসারিত, তিরোহিত, বিসর্জিত হয়। এভাবে ভিক্ষু মিথ্যাধারণা বিদূরিতকারী হয়।</p>
<p><a class='sc' id='sc3'></a>কীভাবে ভিক্ষু সর্বস্পৃহা ধ্বংসকারী হয়? এ জগতে ভিক্ষুর কাম-সুখের ইচ্ছা প্রহীন হয়, পুনর্জন্ম লাভের ইচ্ছা প্রহীন হয় এবং ব্রহ্মচর্যের ইচ্ছা প্রশমিত হয়। এভাবে ভিক্ষু সর্বস্পৃহা ধ্বংসকারী হয়।</p>
<p><a class='sc' id='sc4'></a>কীভাবে ভিক্ষু কায়সংস্কার প্রশান্তকারী হয়? এ জগতে ভিক্ষু শারীরিক সুখ-দুঃখ পরিত্যাগ করে, পূর্বের সৌমনস্য-দৌর্মনস্য অস্তগত করে, সুখ-দুঃখহীন উপেক্ষা ও স্মৃতি পরিশুদ্ধি নামক চতুর্থ ধ্যানস্তরে আরোহণ করে। এভাবে ভিক্ষু কায়সংস্কার প্রশান্তকারী হয়।</p>
<p><a class='sc' id='sc5'></a>কীভাবে ভিক্ষু উচ্ছিন্নকারী হয়? এ জগতে ভিক্ষুর আমিত্ব ধারণা প্রহীণ হয়, উচ্ছিন্ন মূল তালবৃক্ষের মতো সমূলে উৎপাটিত হয়, তা ভবিষ্যতে আর উৎপন্ন হয় না। এভাবে ভিক্ষু উচ্ছিন্নকারী হয়। ভিক্ষুগণ, এই কারণে ভিক্ষুকে মিথ্যাধারণা বিদূরিতকারী, সর্বস্পৃহা ধ্বংসকারী, কায়সংস্কার প্রশান্তকারী, উচ্ছিন্নকারী বলা হয়।”</p>
<blockquote class='gatha'>
<p><a class='sc' id='sc6'></a>“কাম-ইচ্ছা, ভব-ইচ্ছা আর ব্রহ্মচর্যের,<br>
এই সত্য সংস্পর্শের দৃষ্টিস্থান সমুচ্চয়ের।<br>
সর্বরাগে অনাসক্তে তৃষ্ণা ধ্বংস বিমুক্ত,<br>
অপসৃত দৃষ্টিস্থান, হলে ইচ্ছা পরিত্যক্ত।<br>
শীলবান ভিক্ষু সদা সুস্থির অপরাজিত,<br>
অহংকার বিমুক্ত বলে বুদ্ধ আখ্যায়িত।” <span class='add'>(অষ্টম সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
