<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.23' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>উরুবেলা বর্গ</li>
</ul>
<h1 class='sutta'>৪.২৩. লোকসূত্র</h1>
</header>
<p><a class='sc' id='sc1'></a>“হে ভিক্ষুগণ, তথাগত লোক সম্বন্ধে উত্তমভাবে জ্ঞাত, লোক হতে বিসংযুক্ত। তিনি লোক সমুদয় <span class='add'>(উৎপত্তি)</span> সম্বন্ধে উত্তমভাবে জ্ঞাত। লোক সমুদয় প্রহীন সম্বন্ধে উত্তমভাবে জ্ঞাত। লোক নিরোধ সম্বন্ধে উত্তমরূপে প্রত্যক্ষকৃত। এবং লোক নিরোধগামী প্রতিপদা তথাগতের ভাবিত।</p>
<p><a class='sc' id='sc2'></a>দেবলোক, ব্রহ্মলোক, মারভুবনসহ এ জগতে শ্রমণ-ব্রাহ্মণ, দেব-মনুষ্যগণ কর্তৃক যেসব বিষয় মন দ্বারা দৃষ্ট, শ্রুত, অনুমিত, জ্ঞাত, প্রাপ্ত, নির্ণীত, ভাবিত সেসবই তথাগত কর্তৃক জ্ঞাত। তদ্ধেতু ‘তথাগতো’ বলা হয়।</p>
<p><a class='sc' id='sc3'></a>তথাগত যে রাতে অনুত্তর সম্যক সম্বোধি লাভ করেন, যে রাতে অনুপাদিশেষ নির্বাণ ধাতুতে পরিনির্বাপিত হন; এ দুয়ের মধ্যে যা ভাষণ, প্রকাশ, নির্দেশ করেন সবই সেভাবেই হয়; অন্যভাবে হয় না। তদ্ধেতু ‘তথাগতো’ বলা হয়।</p>
<p><a class='sc' id='sc4'></a>তথাগত যেভাবে বলেন সেভাবেই সম্পাদন করেন, যেভাবে সম্পাদন করেন সেভাবেই বলেন। এরূপে তিনি যথাবাদী তথাকারী, যথাকারী তথাবাদী হন। তদ্ধেতু ‘তথাগতো’ বলা হয়।</p>
<p><a class='sc' id='sc5'></a>ভিক্ষুগণ, দেবলোক, ব্রহ্মলোক, মার ভুবনসহ এ জগতে শ্রমণ-ব্রাহ্মণ, দেব-মনুষ্যগণের কাছে তথাগতই একমাত্র প্রভু, অপরাজিত, প্রত্যক্ষ ক্ষমতাসম্পন্ন। তদ্ধেতু ‘তথাগতো’ বলা হয়।”</p>
<blockquote class='gatha'>
<p><a class='sc' id='sc6'></a>“সর্বলোক সম্পর্কে যিনি উত্তম অভিজ্ঞাত,<br>
বিসংযুক্ত হন তিনি ত্রিলোক অনাসক্ত।<br>
সব বিষয়ে ধীর আর পুনর্জন্ম বিমুক্ত,<br>
নির্বাণে অকুতোভয় পরম শান্তিপ্রাপ্ত;<br>
ক্ষীণাসব বুদ্ধ তিনি সংশয়-ক্লেশমুক্ত।<br>
সিংহসম অনুত্তর বুদ্ধ ভগবান যিনি,<br>
প্রবর্তিলেন ধর্মচক্র দেব-নরে তিনি।<br>
দেব-নর সবের শরণ বুদ্ধ তথাগত,<br>
তাদের দ্বারা পূজিত হন সম্যকসম্বুদ্ধ।<br>
দমনে শ্রেষ্ঠ দান্ত, মহাজ্ঞানী ঋষি,<br>
মুক্তিতে শ্রেষ্ঠ, অগ্রপ্রদর্শক বিমুক্তি।<br>
মানিত হন সেই মহাজ্ঞানী বুদ্ধ প্রভু বলে,<br>
নেই কোনো জন তাহার সম দেব-নরলোকে।” <span class='add'>(তৃতীয় সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
