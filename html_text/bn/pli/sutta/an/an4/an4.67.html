<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.67' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>প্রাপ্তকর্ম বর্গ</li>
</ul>
<h1 class='sutta'>৪.৬৭. অহিরাজ সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীতে অনাথপিণ্ডিকের নির্মিত জেতবন বিহারে অবস্থান করছিলেন। সেই সময় শ্রাবস্তীতে জনৈক ভিক্ষু সর্প কর্তৃক দংশিত হয়ে মৃত্যুবরণ করেছিল। অতঃপর ভিক্ষুগণ ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপার্শ্বে উপবিষ্ট হয়ে ভগবানকে এরূপ বললেন, “ভন্তে, এ শ্রাবস্তীতে জনৈক ভিক্ষু সর্প দংশিত হয়ে মৃত্যুবরণ করেছে।” ভিক্ষুগণের মুখে এ কথা শুনে ভগবান বললেন, “হে ভিক্ষুগণ, সেই ভিক্ষু নিশ্চয়ই চার প্রকার অহিরাজকুলের প্রতি মৈত্রীচিত্ত পোষণ করেনি। যদি সেই ভিক্ষু চার প্রকার অহিরাজকুলের প্রতি মৈত্রীচিত্ত পোষণ করত, তাহলে সর্প দংশনে তার মৃত্যু হতো না।”</p>
<p><a class='sc' id='sc2'></a>সেই চার প্রকার অহিরাজকুল কী কী? বিরূপাক্ষ অহিরাজকুল, এরাপথ অহিরাজকুল, ছব্যাপুত্র অহিরাজকুল, কৃষ্ণ গৌতমক অহিরাজকুল। সেই ভিক্ষু নিশ্চয়ই এই চার অহিরাজকুলের প্রতি মৈত্রীচিত্ত পোষণ করেনি। যদি সে এই চার প্রকার অহিরাজকুলের প্রতি মৈত্রীচিত্ত পোষণ করত, তাহলে তাকে সর্প দংশনে প্রাণত্যাগ করতে হতো না।</p>
<p><a class='sc' id='sc3'></a>হে ভিক্ষুগণ, আত্মগুপ্তি, আত্মরক্ষা এবং আত্ম পরিত্রাণের জন্য এই চার প্রকার অহিরাজকুলের প্রতি মৈত্রীচিত্ত পোষণ করতে অনুজ্ঞা প্রদান করছি।</p>
<blockquote class='gatha'>
<p><a class='sc' id='sc4'></a>“মৈত্রী মোর বিরূপাক্ষের, আরও এরাপথের,<br>
মোর মৈত্রী ছব্যাপুত্রের, কণহগোতমকের।<br>
পদহীনে মৈত্রী মম, আরও দ্বিপদে,<br>
চতুর্পদে মৈত্রী মম, আর বহুপদে।<br>
সব সত্ত্ব, সব প্রাণী আর যতো ভূতগণ,<br>
দৃষ্টিপরায়ণ হোক, না হোক পাপ আগমন।<br>
অপ্রমিত বুদ্ধের গুণ, ধর্মের গুণ অপ্রমিত,<br>
সংঘের গুণ অপ্রমিত কিন্তু সরীসৃপ সীমিত।<br>
সর্প, বৃশ্চিক, মাকড়সা আর শতপদী,<br>
সরভূ, মূষিক প্রমেয় হয়ও যদি।<br>
করেছি আমি রক্ষাবন্ধন পরিত্রাণ পাঠ,<br>
সব ভূত প্রাণী না হিংসে দূরে সরে যাক;<br>
প্রণমি সপ্ত বুদ্ধকে আমি, সদা দিন-রাত।” <span class='add'>(সপ্তম সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
