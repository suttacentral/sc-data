<!DOCTYPE html>
<html>
<head>
<meta charset='UTF-8'>
<meta name='author' content='ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু'>
<title></title>
</head>
<body>
<article id='an4.35' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>চতুষ্ক নিপাত</li>
<li class='vagga'>চক্র বর্গ</li>
</ul>
<h1 class='sutta'>৪.৩৫. বর্ষাকার সূত্র</h1>
</header>
<p><a class='sc' id='sc1'></a>একসময় ভগবান রাজগৃহের বেণুবনে কলন্দক নিবাপে অবস্থান করছিলেন। তখন বর্ষাকার ব্রাহ্মণ ভগবানের কাছে উপস্থিত হয়ে প্রীতিপূর্ণ কুশলালাপ করে একপার্শ্বে উপবেশন করলেন। একপার্শ্বে উপবিষ্ট বর্ষাকার ব্রাহ্মণ ভগবানকে এরূপ বললেন, “মহাশয় গৌতম, আমরা চার প্রকার ধর্মে সমন্বিত মহাপ্রাজ্ঞ, মহাপুরুষকে প্রকাশ করি। সেই চার প্রকার কী কী? যথা : এ জগতে কেউ বহুশ্রুত হয়; তার সেই বহুশ্রুত জ্ঞানে ভাষিত বিষয়ের অর্থ জানে : ‘এই ভাষিত বিষয়ের এ অর্থ, এই ভাষিত বিষয়ের এ অর্থ। স্মৃতিমান হয়, সুদীর্ঘকাল পর্যন্ত কৃতকর্ম, ভাষিত বিষয়ে কী করণীয় তা স্মরণ, অনুস্মরণ করে এবং উপায় মীমাংসা করে তা <span class='add'>(সম্পাদন)</span> করতে এবং অন্যকে প্রকাশ করতে দক্ষ ও অনলস হয়। আমরা এ চার সমন্বিত মহাপ্রাজ্ঞ, মহাপুরুষকে প্রকাশ করি। মহাশয় গৌতম, আমার এ বিষয় যদি আপনার অনুমোদনযোগ্য মনে হয়, তাহলে অনুমোদন করুন; আর যদি প্রত্যাখ্যান যোগ্য মনে হয়, তাহলে প্রত্যাখ্যান করুন।”</p>
<p><a class='sc' id='sc2'></a>“হে ব্রাহ্মণ, আমি তা অনুমোদনও করছি না, প্রত্যাখ্যানও করছি না। আমিও চার ধর্মে সমন্বিত মহাপ্রাজ্ঞ, মহাপুরুষকে প্রকাশ করি। সেই চার প্রকার কী কী? যথা : এ জগতে কেউ বহুজনের হিতার্থে, বহুজনের সুখার্থে প্রতিপন্ন হয়; তার কারণে বহুজনতা আর্যধর্মে সুপ্রতিষ্ঠিত হয়, যা কল্যাণধর্মতা ও কুশলধর্মতা। সে যেই ধ্যানে নিমগ্ন থাকতে ইচ্ছা করে, সেই ধ্যানে নিমগ্ন থাকে; যেই ধ্যানে নিমগ্ন থাকার ইচ্ছা করে না, সেই ধ্যানে নিমগ্ন থাকে না। যেই সংকল্প পোষণ করে, সেই সংকল্পে অটুট থাকে; যেই সংকল্প পোষণ করে না, সেই সংকল্পে অটুট থাকে না। এভাবে তার চিত্ত ধ্যানপথে বশীভূত। চার প্রকার ধ্যানে, আত্মজ্ঞানে নির্ভরশীল হয়ে দৃষ্টধর্মে সুখে অবস্থানকারীদের মধ্যে সন্তুষ্টলাভী, অকৃত্যলাভী, বিনাশ্রমেলাভী হয়। আসবক্ষয়হেতু নিরাসব হয়ে এ জীবনে স্বয়ং অভিজ্ঞা দ্বারা চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করে। ব্রাহ্মণ, আমি তোমার ব্যক্ত বিষয় অনুমোদনও করছি না, প্রত্যাখ্যানও করছি না। আমি এ চার প্রকার ধর্মে সমন্বিত মহাপ্রাজ্ঞ, মহাপুরুষকে প্রকাশ করি।</p>
<p><a class='sc' id='sc3'></a>মহাশয় গৌতম, খুবই আশ্চর্য! খুবই অদ্ভুত! মহাশয় গৌতম কর্তৃক সুন্দরভাবে ভাষিত হয়েছে। আমরা আপনাকে এ চার ধর্মে সমন্বিত বলে ধরে নিচ্ছি। আপনি বহুজন হিতার্থে, সুখার্থে প্রতিপন্ন; আপনার আশ্রয়ে বহু জনতা আর্যজ্ঞানে সুপ্রতিষ্ঠিত, যা কল্যাণধর্মতা ও কুশলধর্মতা। আপনি যে ধ্যানে নিমগ্ন থাকতে ইচ্ছা করেন, সে ধ্যানে নিমগ্ন থাকেন; যে ধ্যানে নিমগ্ন থাকার ইচ্ছা করেন না, সে ধ্যানে নিমগ্ন থাকেন না। যে সংকল্প পোষণ করেন, সে সংকল্পে অটুট থাকেন; যে সংকল্প পোষণ করেন না, সে সংকল্পে অটুট থাকেন না। এভাবে আপনার চিত্ত ধ্যানপথে বশীভূত। চার প্রকার ধ্যানে, আত্মজ্ঞানে নির্ভরশীল হয়ে দৃষ্টধর্মে সুখে অবস্থানকারীদের মধ্যে সন্তুষ্টলাভী, বিনাশ্রমে লাভী, অকৃত্যলাভী। আপনি আসবক্ষয়হেতু নিরাসব হয়ে এ জীবনে স্বয়ং অভিজ্ঞা দ্বারা চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করেন।</p>
<p><a class='sc' id='sc4'></a>ব্রাহ্মণ, নিশ্চয়ই এটি স্বভাবসিদ্ধভাবে আমার পরীক্ষার্থে এই বাক্য ভাষিত হয়েছে। তথাপি তা আমি প্রকাশ করব-আমি বহুজন হিতার্থে, সুখার্থে প্রতিপন্ন। আমার আশ্রয়ে বহুজনতা আর্যজ্ঞানে প্রতিষ্ঠিত, যা কল্যাণধর্মতা ও কুশলধর্মতা। আমি যে ধ্যানে নিমগ্ন থাকতে ইচ্ছা করি, সে ধ্যানে নিমগ্ন থাকি; যে ধ্যানে নিমগ্ন থাকতে ইচ্ছা করি না, সে ধ্যানে নিমগ্ন থাকি না। যে সংকল্প পোষণ করি, সে সংকল্পে অটুট থাকি; যে সংকল্প পোষণ করি না, সে সংকল্পে অটুট থাকি না। এভাবে আমার চিত্ত ধ্যানপথে বশীভূত; চার প্রকার ধ্যানে, আত্মজ্ঞানে নির্ভরশীল হয়ে দৃষ্টধর্মে সুখে অবস্থানকারীদের মধ্যে সন্তুষ্টলাভী, বিনাশ্রমে লাভী, অকৃত্যলাভী। আমি আসবক্ষয়হেতু নিরাসক্ত হয়ে এ জীবনে স্বয়ং অভিজ্ঞা দ্বারা চিত্তবিমুক্তি, প্রজ্ঞাবিমুক্তি সাক্ষাৎ করে অবস্থান করি।”</p>
<blockquote class='gatha'>
<p><a class='sc' id='sc5'></a>“জ্ঞাত যিনি সত্ত্বের মৃত্যুপাশ মোচনের,<br>
প্রকাশেন সে ধর্ম, হিতে দেব-নরে।<br>
যাকে দেখে শ্রদ্ধান্বিত হয় বহুজনে,<br>
সেরূপ প্রসন্ন হয় উপদেশ শ্রবণে।<br>
কৃত-কৃত্য, অনাসব, মার্গামার্গে পারদর্শী,<br>
বুদ্ধ মহাপ্রাজ্ঞ, মহাপুরুষ, অন্তিম দেহধারী।” <span class='add'>(পঞ্চম সূত্র)</span></p>
</blockquote>
<footer>
<p>অনুবাদক : <span class='author'>ইন্দ্রগুপ্ত ভিক্ষু, সুমন স্থবির, বঙ্গীস ভিক্ষু, অজিত ভিক্ষু, সীবক ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
