<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.69' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>যমক বর্গ</li>
</ul>
<h1 class='sutta'>১০.৬৯. প্রথম আলোচনার বিষয় সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীর অনাথপিণ্ডিক নির্মিত জেতবন আরামে অবস্থান করছিলেন। সেইসময় বহু ভিক্ষু আহারকৃত্য সমাপনে উপস্থান শালায় একত্রিত হয়ে বিবিধ প্রকার বাজে আলাপচারিতায় সময় কাটাচ্ছিলেন। যেমন, রাজা সম্বন্ধীয় আলোচনা, চোর, মহামাত্য, সৈন্য সম্বন্ধে আলাপ, ভয়-সংক্রান্ত কথাবার্তা, যুদ্ধ-বিষয়ক, অন্ন-পানীয় সম্বন্ধে আলাপ, বস্ত্র, শয্যাসন-বিষয়ক কথা, পুষ্পমাল্য, গন্ধ-সংক্রান্ত আলাপ, জ্ঞাতি বিষয়ে আলোচনা, যান-বাহন, গ্রাম-নিগম, নগর-জনপদ সম্বন্ধে আলাপ, স্ত্রীলোক সম্বন্ধে আলাপ, শৌর্য-বীর্যের কথা, শান বাধানো রাস্তা, স্বর্গ, পূর্বপ্রেত সম্বন্ধীয় আলাপ, জগৎ-সমুদ্র এবং ভব-বিভব সম্বন্ধীয় আলাপে রত হয়ে অবস্থান করছিল।</p>
<p><a class='sc' id='sc2'></a>অনন্তর ভগবান সন্ধ্যাবেলায় নির্জনতারূপ ধ্যান হতে এসে উপস্থানশালায় উপস্থিত হলেন এবং পূর্বপ্রস্তুত আসনে বসলেন। আসনে বসে ভগবান সমবেত ভিক্ষুদের উদ্দেশ করে বললেন :</p>
<p><a class='sc' id='sc3'></a>“হে ভিক্ষুগণ, তোমরা একত্রিত হয়ে এতক্ষণ কী বিষয়ে আলাপ করছিলে? আমি আসা মাত্র যা অসম্পূর্ণ রয়ে গেলো?”</p>
<p><a class='sc' id='sc4'></a>“ভন্তে, আজ আমরা আহার শেষে এই উপস্থানশালায় একত্রিত হয়ে রাজা সম্বন্ধীয় আলোচনা, চোর, মহামাত্য, সৈন্য সম্বন্ধে আলাপ, ভয়-সংক্রান্ত কথাবার্তা, যুদ্ধ-বিষয়ক, অন্ন-পানীয় সম্বন্ধে আলাপ, বস্ত্র, শয্যাসন-বিষয়ক কথা, পুষ্পমাল্য, গন্ধ-সংক্রান্ত আলাপ, জ্ঞাতি বিষয়ে আলোচনা, যান-বাহন, গ্রাম-নিগম, নগর-জনপদ সম্বন্ধে আলাপ, স্ত্রীলোক সম্বন্ধে আলাপ, শৌর্য-বীর্যের কথা, শান বাধানো রাস্তা, স্বর্গ, পূর্বপ্রেত সম্বন্ধীয় আলাপ, জগৎ-সমুদ্র এবং ভব-বিভব সম্বন্ধীয় আলাপে রত হয়ে অবস্থান করছিলাম।”</p>
<p><a class='sc' id='sc5'></a>“ভিক্ষুগণ, তোমরা যে রাজা সম্বন্ধীয় আলোচনা, চোর, মহামাত্য, সৈন্য সম্বন্ধে আলাপ, ভয়-সংক্রান্ত কথাবার্তা, যুদ্ধ-বিষয়ক, অন্ন-পানীয় সম্বন্ধে আলাপ, বস্ত্র, শয্যাসন-বিষয়ক কথা, পুষ্পমাল্য, গন্ধ-সংক্রান্ত আলাপ, জ্ঞাতি বিষয়ে আলোচনা, যান-বাহন, গ্রাম-নিগম, নগর-জনপদ সম্বন্ধে আলাপ, স্ত্রীলোক সম্বন্ধে আলাপ, শৌর্য-বীর্যের কথা, শান বাধানো রাস্তা, স্বর্গ, পূর্বপ্রেত সম্বন্ধীয় আলাপ, জগৎ-সমুদ্র এবং ভব-বিভব সম্বন্ধীয় আলাপে রত হয়ে অবস্থান করছ, তা তোমাদের ন্যায় শ্রদ্ধায় গৃহ হতে অনাগারিক প্রব্রজ্যায় আগত কুলপুত্রদের পক্ষে সমীচীন নয়।</p>
<p><a class='sc' id='sc6'></a>ভিক্ষুগণ, প্রব্রজিতদের দশ প্রকার আলোচনার যোগ্য কথা রয়েছে। সেই দশ প্রকার কী কী? যথা : অল্পেচ্ছা কথা, সন্তুষ্টি কথা, প্রবিবেক কথা, অসংসর্গ কথা, বীর্যারম্ভ কথা, শীল কথা, সমাধি কথা, প্রজ্ঞা কথা, বিমুক্তি কথা এবং বিমুক্তি-জ্ঞানদর্শনের কথা। ভিক্ষুগণ, দশ প্রকার কথাই প্রব্রজিতদের আলোচনার যোগ্য।</p>
<p><a class='sc' id='sc7'></a>ভিক্ষুগণ, যদি তোমরা এই দশ প্রকার বিষয় নির্ভর আলোচনা কর তবে এই মহাশক্তিধর, মহানুভব চন্দ্র-সূর্যের তেজকেও তা আপন তেজচ্ছটায় জয় করবে, অন্যতীর্থিয় পরিব্রাজকদের মিথ্যে মতবাদের কথাই বা কী!” নবম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
