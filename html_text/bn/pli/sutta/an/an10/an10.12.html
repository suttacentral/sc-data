<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.12' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>নাথ বর্গ</li>
</ul>
<h1 class='sutta'>১০.১২. পঞ্চাঙ্গ সূত্র</h1>
</header>
<p><a class='sc' id='sc1'></a>“হে ভিক্ষুগণ, যে ভিক্ষু পাঁচটি অঙ্গ বর্জনপূর্বক পঞ্চ অঙ্গে বিভূষিত হয়েছে তাকে এই ধর্মবিনয়ে ‘পূর্ণতাপ্রাপ্ত, উদ্‌যাপিত জীবন, উত্তম বা শ্রেষ্ঠ পুরুষ’ বলা হয়।</p>
<p><a class='sc' id='sc2'></a>ভিক্ষুগণ, কিরূপে ভিক্ষুর পঞ্চ অঙ্গ প্রহান হয়? ভিক্ষুগণ, এক্ষেত্রে ভিক্ষুর কামচ্ছন্দ প্রহীন হয়, ব্যাপাদ প্রহীন হয়, স্ত্যান-মিদ্ধ <span class='add'>(আলস্য-তন্দ্রা)</span> প্রহীন হয়, ঔদ্ধত্য-কৌকৃত্য <span class='add'>(চিত্তের অস্থিরতা-অনুশোচনা)</span> প্রহীন হয় এবং বিচিকিৎসা <span class='add'>(সন্দেহ ভাব)</span> প্রহীন হয়। ভিক্ষুগণ, এরূপে ভিক্ষুর পঞ্চ অঙ্গ প্রহীন হয়।</p>
<p><a class='sc' id='sc3'></a>ভিক্ষুগণ, কিরূপে ভিক্ষু পঞ্চ অঙ্গসমন্বিত হয়? ভিক্ষুগণ, এক্ষেত্রে ভিক্ষু অশৈক্ষ্য শীলস্কন্ধে <span class='add'>(লোকোত্তর-শীলসমূহ)</span> সমৃদ্ধ হয়, অশৈক্ষ্য সমাধিস্কন্ধে সমৃদ্ধ হয়, অশৈক্ষ্য প্রজ্ঞাস্কন্ধে সমৃদ্ধ হয়, অশৈক্ষ্য বিমুক্তিস্কন্ধে সমৃদ্ধ হয় এবং অশৈক্ষ্য বিমুক্তিজ্ঞানদর্শন স্কন্ধে সমৃদ্ধ হয়। ভিক্ষুগণ এরূপে ভিক্ষু পঞ্চ অঙ্গসমন্বিত হয়।</p>
<p><a class='sc' id='sc4'></a>ভিক্ষুগণ, সেহেতু পাঁচটি অঙ্গ প্রহৃত ও পাঁচটি অঙ্গসমন্বিত ভিক্ষুকে এই ধর্মবিনয়ে বলা হয়, ‘পূর্ণতাপ্রাপ্ত, উদ্‌যাপিত জীবন ও উত্তম পুদ্গল’।</p>
<blockquote class='gatha'>
<p><a class='sc' id='sc5'></a>কামচ্ছন্দ, ব্যাপাদ আর আলস্য-তন্দ্রাভাব,<br>
ঔদ্ধত্য-কৌকৃত্যসহ যত সন্দেহের প্রভাব;<br>
সর্ববিধভাবে হয় এ পঞ্চ অঙ্গের প্রহান,<br>
ভিক্ষুর নিকট রয় না তার কিঞ্চিৎ বিদ্যমান।<br>
অশৈক্ষ্য শীল, সমাধি আর বিমুক্তি ও জ্ঞান,<br>
তেমন গুণেতে হয় ভিক্ষু মহা গুণীয়ান।<br>
এরূপে পঞ্চ অঙ্গে ভিক্ষু হয়ে গুণান্বিত,<br>
অপর পঞ্চ অঙ্গ তার হয় বিবর্জিত।<br>
এ শাসনে বলা চলে তাকে এমন নামে,<br>
অর্হৎ পূর্ণতাপ্রাপ্ত সে সকল ধামে।” দ্বিতীয় সূত্র।</p>
</blockquote>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
