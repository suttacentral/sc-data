<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.67' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>যমক বর্গ</li>
</ul>
<h1 class='sutta'>১০.৬৭. প্রথম নলকপান সূত্র</h1>
</header>
<p><a class='sc' id='sc1'></a>একসময় ভগবান মহতী ভিক্ষুসংঘসহ কোশলরাজ্যে ধর্ম পরিক্রমা করছিলেন। পর্যটন করতে করতে কোশলদের নলকপান নামক নিগম বা নগরে পৌঁছলেন। তার পর ভগবান সেই নলকপান নামক নগরীর পলাসবনে অবস্থান করতে লাগলেন। সেই সময় এক উপোসথ দিবসে ভগবান ভিক্ষুসংঘ পরিবৃত হয়ে বসলেন। অতঃপর ভগবান অধিকরাত্রি পর্যন্ত ভিক্ষুদের ধর্ম উপদেশ ব্যাখ্যা করে, হৃদয়ঙ্গম করিয়ে, শিক্ষা পালনে উৎসাহিত করে এবং পুলকিত করে তাদের নিরব দেখতে পেয়ে আয়ুষ্মান সারিপুত্রকে ডেকে বললেন :</p>
<p><a class='sc' id='sc2'></a>“হে সারিপুত্র, উপস্থিত ভিক্ষুসংঘ আলস্য-তন্দ্রাভিভূত নয়। সারিপুত্র, তুমি ভিক্ষুদের ধর্মকথা শোনাও। আমার পৃষ্ঠদেশ ক্লান্ত হয়েছে, আমি বিশ্রাম করব।”</p>
<p><a class='sc' id='sc3'></a>‘হ্যাঁ ভন্তে’ বলে আয়ুষ্মান সারিপুত্র ভগবানকে প্রত্যুত্তর প্রদান করলেন। অতঃপর ভগবান সংঘাটি চারভাজ করে বিছালেন। তার পর স্মৃতিমান ও সম্প্রজ্ঞানী হয়ে ‘যথাসময়ে জাগব’ এরূপ অধিষ্ঠানপূর্বক দক্ষিণ পাশে সিংহশয্যায় শয়ন করলেন।</p>
<p><a class='sc' id='sc4'></a>অতঃপর আয়ুষ্মান সারিপুত্র সমবেত ভিক্ষুদের ‘হে আবুসোগণ’ বলে সম্বোধন করলেন। ‘হ্যাঁ আবুসো’ বলে ভিক্ষুবৃন্দ প্রত্যুত্তর দিলে আয়ুষ্মান সারিপুত্র এরূপ বললেন :</p>
<p><a class='sc' id='sc5'></a>“হে আবুসোগণ, কুশলধর্মসমূহে যার শ্রদ্ধা নাই, পাপে লজ্জা ও ভয় নাই, কুশলধর্মাদি আচরণে দৃঢ় উদ্যম নাই এবং প্রজ্ঞাও নাই; তার দিবারাত্র যতই যাপিত হয় ততই কুশলধর্মসমূহ হতে পরিহানিই প্রত্যাশিত, শ্রীবৃদ্ধি নয়। যেমন, আবুসোগণ, কৃষ্ণপক্ষের রাত্রি বা দিন যতই পার হয় ততই চাঁদের উজ্জ্বল বর্ণ, চারিদিকের আলোকমণ্ডলী, আভা এবং আকার-আয়তন ক্ষীণ হয়। ঠিক তদ্রূপ আবুসোগণ, কুশলধর্মসমূহে যার শ্রদ্ধা নাই, পাপে লজ্জা ও ভয় নাই, কুশলধর্মাদি আচরণে দৃঢ় উদ্যম নাই এবং প্রজ্ঞাও নাই; তার দিবারাত্র যতই যাপিত হয় ততই কুশলধর্মসমূহ হতে পরিহানিই প্রত্যাশিত, শ্রীবৃদ্ধি নয়।</p>
<p><a class='sc' id='sc6'></a>আবুসোগণ, এরূপে শ্রদ্ধাহীন ব্যক্তির কুশলধর্মসমূহ হতে পরিহানি হয়, পাপে নির্লজ্জী-নির্ভয়ী, কুশলধর্মাদি আচরণে দৃঢ় উদ্যমহীন, দুষ্প্রাজ্ঞজনের কুশলধর্মসমূহ হতে পরিহানি হয়। ক্রোধী, দোষান্বেষণকারী <span class='add'>(উপনাহী)</span>, পাপেচ্ছু, পাপমিত্র এবং মিথ্যাদৃষ্টিসম্পন্ন জনের কুশলধর্মসমূহ হতে পরিহানি হয়।</p>
<p><a class='sc' id='sc7'></a>পুনশ্চ, আবুসোগণ, কুশলধর্মসমূহে যার শ্রদ্ধা বিদ্যমান, পাপে লজ্জা ও ভয় বিদ্যমান, কুশলধর্মাদি আচরণে দৃঢ় উদ্যমসম্পন্ন এবং প্রজ্ঞাও বিদ্যমান; তার দিবারাত্র যতই যাপিত হয় ততই কুশলধর্মসমূহে শ্রীবৃদ্ধিই প্রত্যাশিত, পরিহানি নয়। যেমন, আবুসোগণ, শুক্লপক্ষের রাত্রি বা দিন যতই পার হয় ততই চাঁদের উজ্জ্বল বর্ণ, চারি দিকের আলোকমণ্ডলী ও আভা উজ্জ্বল হতে উজ্জ্বলতর হয় এবং আকার-আয়তনও প্রসারিত হয়। ঠিক তদ্রূপ আবুসোগণ, কুশলধর্মসমূহে যার শ্রদ্ধা বিদ্যমান, পাপে লজ্জা ও ভয় বিদ্যমান, কুশলধর্মাদি আচরণে দৃঢ় উদ্যম বিদ্যমান এবং প্রজ্ঞাও উপস্থিত; তার দিবারাত্র যতই যাপিত হয় ততই কুশলধর্মসমূহে শ্রীবৃদ্ধিই প্রত্যাশিত, পরিহানি নয়।</p>
<p><a class='sc' id='sc8'></a>আবুসোগণ, এরূপে শ্রদ্ধাবান ব্যক্তির কুশলধর্মে শ্রীবৃদ্ধি হয়, পাপে সলজ্জী-সভয়ী, কুশলধর্মাদি আচরণে দৃঢ় উদ্যমসম্পন্ন, প্রাজ্ঞজনের কুশলধর্মে শ্রীবৃদ্ধি হয়। অক্রোধী, দোষান্বেষণকারী নয় এমন ব্যক্তি, অল্পেচ্ছু, কল্যাণমিত্র এবং সম্যক দৃষ্টিসম্পন্ন জনের কুশলধর্মসমূহে শ্রীবৃদ্ধি হয়।”</p>
<p><a class='sc' id='sc9'></a>অতঃপর ভগবান বিশ্রাম শেষে আয়ুষ্মান সারিপুত্রকে ডেকে বললেন :</p>
<p><a class='sc' id='sc10'></a>সাধু, সারিপুত্র, সাধু। সারিপুত্র, কুশলধর্মসমূহে যার শ্রদ্ধা নাই, পাপে লজ্জা ও ভয় নাই, কুশলধর্মাদি আচরণে দৃঢ় উদ্যম নাই এবং প্রজ্ঞাও নাই; তার দিবারাত্র যতই যাপিত হয় ততই কুশলধর্মসমূহ হতে পরিহানিই প্রত্যাশিত, শ্রীবৃদ্ধি নয়। যেমন, সারিপুত্র, কৃষ্ণপক্ষের রাত্রি বা দিন যতই পার হয় ততই চাঁদের উজ্জ্বল বর্ণ, চারিদিকের আলোকমণ্ডলী, আভা এবং আকার-আয়তন ক্ষীণ হয়। ঠিক তদ্রূপ সারিপুত্র, কুশলধর্মসমূহে যার শ্রদ্ধা নাই, পাপে লজ্জা ও ভয় নাই, কুশলধর্মাদি আচরণে দৃঢ় উদ্যম নাই এবং প্রজ্ঞাও নাই; তার দিবারাত্র যতই যাপিত হয় ততই কুশলধর্মসমূহ হতে পরিহানিই প্রত্যাশিত, শ্রীবৃদ্ধি নয়।</p>
<p><a class='sc' id='sc11'></a>সারিপুত্র, এরূপে শ্রদ্ধাহীন ব্যক্তির কুশলধর্মসমূহ হতে পরিহানি হয়, পাপে নির্লজ্জী-নির্ভয়ী, কুশলধর্মাদি আচরণে দৃঢ় উদ্যমহীন, দুষ্প্রাজ্ঞজনের কুশলধর্মসমূহ হতে পরিহানি হয়। ক্রোধী, দোষান্বেষণকারী <span class='add'>(উপনাহী)</span>, পাপেচ্ছু, পাপমিত্র এবং মিথ্যাদৃষ্টিসম্পন্ন জনের কুশলধর্মসমূহ হতে পরিহানি হয়।</p>
<p><a class='sc' id='sc12'></a>পুনশ্চ, সারিপুত্র, কুশলধর্মসমূহে যার শ্রদ্ধা বিদ্যমান, পাপে লজ্জা ও ভয় বিদ্যমান, কুশলধর্মাদি আচরণে দৃঢ় উদ্যমসম্পন্ন এবং প্রজ্ঞাও বিদ্যমান; তার দিবারাত্র যতই যাপিত হয় ততই কুশলধর্মসমূহে শ্রীবৃদ্ধিই প্রত্যাশিত, পরিহানি নয়। যেমন, সারিপুত্র, শুক্লপক্ষের রাত্রি বা দিন যতই পার হয় ততই চাঁদের উজ্জ্বল বর্ণ, চারিদিকের আলোকমণ্ডলী ও আভা উজ্জ্বল হতে উজ্জ্বলতর হয় এবং আকার-আয়তনও প্রসারিত হয়। ঠিক তদ্রূপ সারিপুত্র, কুশলধর্মসমূহে যার শ্রদ্ধা বিদ্যমান, পাপে লজ্জা ও ভয় বিদ্যমান, কুশলধর্মাদি আচরণে দৃঢ় উদ্যম বিদ্যমান এবং প্রজ্ঞাও উপস্থিত; তার দিবারাত্র যতই যাপিত হয় ততই কুশলধর্মসমূহে শ্রীবৃদ্ধিই প্রত্যাশিত, পরিহানি নয়।</p>
<p><a class='sc' id='sc13'></a>সারিপুত্র, এরূপে শ্রদ্ধাবান ব্যক্তির কুশলধর্মে শ্রীবৃদ্ধি হয়, পাপে সলজ্জী-সভয়ী, কুশলধর্মাদি আচরণে দৃঢ় উদ্যমসম্পন্ন, প্রাজ্ঞজনের কুশলধর্মে শ্রীবৃদ্ধি হয়। অক্রোধী, দোষান্বেষণকারী নয় এমন ব্যক্তি, অল্পেচ্ছু, কল্যাণমিত্র এবং সম্যক দৃষ্টিসম্পন্ন জনের কুশলধর্মসমূহে শ্রীবৃদ্ধি হয়।” সপ্তম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
