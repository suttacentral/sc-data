<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.11' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>নাথ বর্গ</li>
</ul>
<h1 class='sutta'>১০.১১. শয্যাসন সূত্র</h1>
</header>
<p><a class='sc' id='sc1'></a>“হে ভিক্ষুগণ, যদি পাঁচটি গুণে বিভূষিত ভিক্ষু পাঁচটি গুণসম্পন্ন স্থানে অবস্থানপূর্বক <span class='add'>(শয্যাসন বা আবাস পরিভোগপূর্বক)</span> সাধনা করে তাহলে অচিরেই সে আসবক্ষয়ে অনাসব এবং ইহজীবনে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে ও লাভ করে অবস্থান করতে পারে।</p>
<p><a class='sc' id='sc2'></a>ভিক্ষুগণ, কিরূপে ভিক্ষু পাঁচটি গুণে বিভূষিত হয়? ভিক্ষুগণ, এক্ষেত্রে ভিক্ষুর পাঁচটি গুণের মধ্যে প্রথমটি হচ্ছে, সে তথাগতের বোধিজ্ঞানের প্রতি শ্রদ্ধান্বিত হয়; যথা : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর অদম্য দমনের সারথি এবং দেবনরের শাস্তা, বুদ্ধ’; দ্বিতীয় গুণ হচ্ছে, ‘সুস্থ, রোগমুক্ত এবং অত্যধিক গরম বা ঠাণ্ডা নয় কিন্তু উপক্রমের জন্য উপযোগী মধ্যম মানের সমবিপাক বা হজম ক্ষমতাসম্পন্ন হয়’, তৃতীয় গুণ হচ্ছে, সে অশঠ <span class='add'>(ছলনাহীন)</span>, অমায়াবী হয় এবং সত্যকে সত্য বলে শাস্তা বা বিজ্ঞ সব্রহ্মচারীর নিকট বিবৃত করে; চতুর্থ গুণ হচ্ছে, সে অকুশলধর্ম প্রহানে এবং কুশলধর্ম উৎপাদনে আরব্ধবীর্য হয়ে অবস্থান করে। সে কুশলধর্মসমূহে তেজীয়ান, দৃঢ় পরাক্রমী হয় এবং নিজ দায়িত্ব বা ধুর ত্যাগ করে না; পঞ্চম গুণ হচ্ছে, সে প্রজ্ঞাবান হয়, উদয়-অস্তগামী, আর্য, নির্বেধিক ও সম্যকরূপে দুঃখক্ষয়কর প্রজ্ঞায় বিমণ্ডিত হয়। ভিক্ষুগণ, এরূপে ভিক্ষু পাঁচ প্রকার গুণে বিভূষিত হয়।</p>
<p><a class='sc' id='sc3'></a>ভিক্ষুগণ, কিরূপে শয্যাসন বা আবাস পঞ্চ অঙ্গ সমৃদ্ধ হয়? ভিক্ষুগণ; যথা : গমনাগমনের ক্ষেত্রে সুবিধাসম্পন্ন স্থানে শয্যাসন বা আবাস অবস্থিত হয় যা লোকালয় হতে অতিদূরে বা অতিনিকটে অবস্থিত নয়; এরূপ স্থানই শয্যাসনের প্রথম অঙ্গ। দিনের বেলায় যেখানে অল্পাকীর্ণ <span class='add'>(সামান্য জনাকীর্ণ)</span>, রাত্রিতে অল্পশব্দ, উৎকট শব্দহীন, ডাঁশ, মশা, মাছি, বায়ু, তাপ, সরীসৃপের উৎপাত তথা ঝামেলাবিহীন স্থানই শয্যাসনের দ্বিতীয় অঙ্গ। সেরূপ স্থানে অবস্থানকারীর অল্প আয়াসেই চীবর-পিণ্ডপাত-শয্যাসন, গিলান-প্রত্যয়সহ প্রভৃতি প্রয়োজনীয় দ্রব্যাদি লাভ হওয়াই হচ্ছে শয্যাসনের তৃতীয় অঙ্গ। সেরূপ শয্যাসনে প্রাজ্ঞ, বহুশ্রুত, বিনয়ধর, ধর্মধর, মাতিকাধর স্থবিরগণের অবস্থানই শয্যাসনের চতুর্থ অঙ্গ। এবং পঞ্চম অঙ্গ হচ্ছে, সেই স্থবির ভিক্ষুদের নিকটে উপস্থিত হয়ে অবস্থানরত ভিক্ষু তাদের এরূপে প্রশ্ন জিজ্ঞাসা করে থাকে; যথা : ‘ভন্তে, ইহা কিরূপ? ইহার অর্থ কী?’ এভাবে জিজ্ঞাসিত হয়ে স্থবিরগণ আবৃতকে অনাবৃত, অস্পষ্ট বিষয়কে স্পষ্টরূপে ব্যক্ত করে অনেক প্রকার ধর্মবিনয় সম্পর্কীত সৃষ্ট সন্দেহ অপনোদন করেন। ভিক্ষুগণ, এরূপে স্থান বা শয্যাসন পঞ্চ অঙ্গে সমৃদ্ধ হয়।</p>
<p><a class='sc' id='sc4'></a>ভিক্ষুগণ, যদি এরূপ পাঁচটি গুণে বিমণ্ডিত ভিক্ষু পঞ্চ অঙ্গসম্পন্ন শয্যাসনে অবস্থানপূর্বক সাধনা করে তাহলে অচিরেই সে আসবক্ষয়ে অনাসব এবং ইহজীবনে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে লাভ করে অবস্থান করতে পারে।” প্রথম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
