<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.53' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>সচিত্ত বর্গ</li>
</ul>
<h1 class='sutta'>১০.৫৩. স্থিতি সূত্র</h1>
</header>
<p><a class='sc' id='sc1'></a>“হে ভিক্ষুগণ, কোনো ভিক্ষুর কুশলধর্মসমূহে আঁকড়ে পড়ে থাকা বা তাতে শুধু স্থিত থাকাকে আমি কখনোই প্রশংসা করি না, পরিহানির কথা তো নয়ই। অধিকন্তু, ভিক্ষুগণ, আমি কুশলধর্মসমূহে ভিক্ষুর উত্তরোত্তর শ্রীবৃদ্ধির হওয়াকেই প্রশংসা করি, তাতে স্থিত থাকা কিংবা তা হতে পরিহানি হওয়াকে নয়।</p>
<p><a class='sc' id='sc2'></a>কিরূপে ভিক্ষুগণ, একজন ভিক্ষুর কুশলধর্মসমূহ স্থিতি এবং শ্রীবৃদ্ধি না পেয়ে শুধুই পরিহানি হয়?</p>
<p><a class='sc' id='sc3'></a>এক্ষেত্রে ভিক্ষুগণ, ভিক্ষু যতটুকু শ্রদ্ধা, শীল, শ্রুতি, ত্যাগ, প্রজ্ঞা ও প্রতিভাণ <span class='add'>(বাকশক্তি)</span> চর্চা করে তা তার নিকট স্থিতও হয় না আবার বৃদ্ধিও পায় না। ভিক্ষুগণ, একেই আমি কুশলধর্মসমূহে স্থিতি ও ক্রমবৃদ্ধি না হয়ে শুধুই পরিহানি হওয়া বলি। এরূপেই ভিক্ষুগণ, একজন ভিক্ষুর কুশলধর্মসমূহ স্থিতি এমনকি শ্রীবৃদ্ধি না পেয়ে শুধুই পরিহানি হয়।</p>
<p><a class='sc' id='sc4'></a>কিরূপে, ভিক্ষুগণ, একজন ভিক্ষুর কুশলধর্মসমূহ শ্রীবৃদ্ধি ও পরিহানি না হয়ে স্থিতি হয়?</p>
<p><a class='sc' id='sc5'></a>এক্ষেত্রে ভিক্ষুগণ, ভিক্ষু যতটুকু শ্রদ্ধা, শীল, শ্রুতি, ত্যাগ, প্রজ্ঞা ও প্রতিভান <span class='add'>(বাকশক্তি)</span> চর্চা করে তা তার নিকট ক্রমবৃদ্ধি পায় না এবং হ্রাসও হয় না। ভিক্ষুগণ, একে আমি কুশলধর্মসমূহে স্থিতি বলি, পরিহানি কিংবা ক্রমবৃদ্ধি নয়। এরূপেই ভিক্ষুগণ, একজন ভিক্ষুর কুশলধর্মসমূহ শ্রীবৃদ্ধি ও পরিহানি না হয়ে স্থিত হয়।</p>
<p><a class='sc' id='sc6'></a>কিরূপে ভিক্ষুগণ, একজন ভিক্ষুর কুশলধর্মসমূহ স্থিত ও পরিহানি না হয়ে শ্রীবৃদ্ধি হয়?</p>
<p><a class='sc' id='sc7'></a>এক্ষেত্রে ভিক্ষুগণ, ভিক্ষু যতটুকু শ্রদ্ধা, শীল, শ্রুতি, ত্যাগ, প্রজ্ঞা ও প্রতিভান <span class='add'>(বাক্‌শক্তি)</span> চর্চা করে তা তার নিকট শুধুমাত্র স্থিত হয় না এবং হ্রাসও পায় না। অধিকন্তু তা বৃদ্ধি পায়। ভিক্ষুগণ, একেই আমি কুশলধর্মসমূহে উত্তরোত্তর শ্রীবৃদ্ধি বলি, স্থিতি কিংবা পরিহানি নয়। এরূপেই ভিক্ষুগণ, একজন ভিক্ষুর কুশলধর্মসমূহ স্থিত ও পরিহানি না হয়ে শ্রীবৃদ্ধি হয়।</p>
<p><a class='sc' id='sc8'></a>ভিক্ষুগণ, একজন ভিক্ষু অপরের চিত্ত সম্পর্কে দক্ষ হয় না। সে সংকল্পবদ্ধ হয় যে ‘আমি নিজ চিত্তের গতিপথ সম্পর্কেই দক্ষ হবো।’ এরূপই ভিক্ষুগণ, তোমাদের শিক্ষা করা উচিত।</p>
<p><a class='sc' id='sc9'></a>কিরূপে ভিক্ষুগণ, একজন ভিক্ষু নিজ চিত্তের গতিপথ সম্পর্কে দক্ষ হয়? যেমন, স্ত্রী-পুরুষ, বালক বা যুবক কিংবা সাজসজ্জাপ্রিয় কেউ আয়না কিংবা পরিশুদ্ধ, পরিষ্কৃত, নির্মল জলপাত্রে নিজ মুখাবয়ব দেখার সময় যদি কোনো দাগ বা ময়লা দেখে তাহলে সেই দাগ বা ময়লা বিদূরণের জন্য সাগ্রহে চেষ্টা করে। আর যদি নিজ মুখমণ্ডলে কোনো দাগ বা ময়লা না দেখে তখন সে আনন্দিত হয় এবং ইচ্ছাপূরণহেতু ভাবে যে ‘সত্যিই আমার লাভ হয়েছে, সত্যিই আমি দাগহীন পরিষ্কার আছি।’</p>
<p><a class='sc' id='sc10'></a>এরূপেই ভিক্ষুগণ, ভিক্ষুর কুশলধর্মসমূহের প্রত্যবেক্ষণ বহু প্রকারের হয়; যথা : ‘আমি কি অভিধ্যা বা লোভবহুল হয়ে নাকি নির্লোভী হয়ে অবস্থান করছি? আমি কি ব্যাপাদ চিত্তে নাকি অব্যাপাদ চিত্তে অবস্থান করছি? আমি কি আলস্য-তন্দ্রাভিভূত <span class='add'>(স্ত্যান-মিদ্ধ)</span> হয়ে অবস্থান করছি নাকি আলস্য-তন্দ্রা প্রহীন করে অবস্থান করছি? আমি কি ঔদ্ধত্যবহুল নাকি অনৌদ্ধত্যবহুল হয়ে অবস্থান করছি? আমি কি বিচিকিৎসা বা সন্দেহপ্রবণ হয়ে অবস্থান করছি নাকি বিচিকিৎসাহীন হয়ে অবস্থান করছি? আমি কি ক্রোধবহুল নাকি অক্রোধী হয়ে অবস্থান করছি? আমি কি সংক্লিষ্ট চিত্তে অবস্থান করছি নাকি অসংক্লিষ্ট <span class='add'>(পবিত্র)</span> চিত্তে অবস্থান করছি? আমি কি কায়িক অসহনশীল নাকি সহনশীল হয়ে অবস্থান করছি? আমি কি পরাক্রমহীন হয়ে অবস্থান করছি নাকি দৃঢ় পরাক্রমশালী হয়ে অবস্থান করছি? আমি অসমাহিত চিত্তে অবস্থান করছি নাকি সমাহিত চিত্তে অবস্থান করছি?’</p>
<p><a class='sc' id='sc11'></a>ভিক্ষুগণ, যদি ভিক্ষু এরূপে প্রত্যবেক্ষণকালে জ্ঞাত হয় যে ‘আমি অভিধ্যাবহুল, ব্যাপাদবহুল হয়ে অবস্থান করছি; আলস্য-তন্দ্রায় অভিভূত হয়ে অবস্থান করছি; ঔদ্ধত্য, বিচিকিৎসা, ক্রোধবহুল হয়ে অবস্থান করছি; আমি সংক্লিষ্ট চিত্তে এবং কায়িক অসহনশীল হয়ে অবস্থান করছি; এবং আমি পরাক্রমহীন হয়ে ও অসমাহিত চিত্তে অবস্থান করছি’; তাহলে ভিক্ষুগণ, সেই পাপ-অকুশলধর্মসমূহ প্রহানের জন্য তাকে অধিকমাত্রায় আগ্রহী, প্রচেষ্টাশীল, উৎসাহী, উদ্যমী, উদ্দীপিত, স্মৃতিমান ও সম্প্রজ্ঞানী হতে হবে। যেমন, কারও কাপড় বা মাথায় যদি আগুন ধরে তবে তা নেভানোর জন্য তাকে যেমনটা অধিকমাত্রায় আগ্রহী, প্রচেষ্টাশীল, উৎসাহী, উদ্যমী, উদ্দীপিত, স্মৃতিমান ও সম্প্রজ্ঞানী হতে হয়; ঠিক তদ্রূপই ভিক্ষুগণ, সেই ভিক্ষুকে পাপ-অকুশলধর্মসমূহ প্রহানের জন্য অধিকমাত্রায় আগ্রহী, প্রচেষ্টাশীল, উৎসাহী, উদ্যমী, উদ্দীপিত, স্মৃতিমান ও সম্প্রজ্ঞানী হতে হবে।</p>
<p><a class='sc' id='sc12'></a>ভিক্ষুগণ, যদি ভিক্ষুটি এরূপে প্রত্যবেক্ষণকালে জ্ঞাত হয় যে ‘আমি অনভিধ্যাবহুল, অব্যাপাদবহুল হয়ে অবস্থান করছি; আলস্য-তন্দ্রায় অনভিভূত হয়ে অবস্থান করছি; অনৌদ্ধত্য, বিচিকিৎসাহীন, অক্রোধী হয়ে অবস্থান করছি; আমি অসংক্লিষ্ট চিত্তে এবং কায়িক সহনশীল হয়ে অবস্থান করছি; এবং আমি পরাক্রমী ও সমাহিত চিত্তে অবস্থান করছি’; তাহলে ভিক্ষুগণ, সেই ভিক্ষুর এরূপ কুশলধর্মসমূহে প্রতিষ্ঠিত থেকে আসবসমূহ ক্ষয়ের জন্য উত্তরোত্তর প্রচেষ্টা করা কর্তব্য।” তৃতীয় সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
