<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.102' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>শ্রমণসংজ্ঞা বর্গ</li>
</ul>
<h1 class='sutta'>১০.১০২. বোধ্যঙ্গ সূত্র</h1>
</header>
<p><a class='sc' id='sc1'></a>“হে ভিক্ষুগণ, সাত প্রকার বোধ্যঙ্গ ভাবিত, বহুলীকৃত হলে তিন প্রকার বিদ্যা পরিপূর্ণ হয়। সেই সাত প্রকার বোধ্যঙ্গ কী কী?</p>
<p><a class='sc' id='sc2'></a>যথা : স্মৃতি সম্বোধ্যঙ্গ, ধর্মবিচয় সম্বোধ্যঙ্গ, বীর্য সম্বোধ্যঙ্গ, প্রীতি সম্বোধ্যঙ্গ, প্রশান্তি সম্বোধ্যঙ্গ, সমাধি সম্বোধ্যঙ্গ এবং উপেক্ষা সম্বোধ্যঙ্গ। ভিক্ষুগণ, এই সাত প্রকার বোধ্যঙ্গ ভাবিত, বহুলীকৃত হলে ত্রিবিধ বিদ্যা পরিপূর্ণ হয়।</p>
<p><a class='sc' id='sc3'></a>ভিক্ষুগণ, সেই ত্রিবিধ বিদ্যা কী কী? ভিক্ষুগণ, এক্ষেত্রে ভিক্ষুটি বহু প্রকারে বহুবিধ পূর্বজন্ম অনুস্মরণ করতে সক্ষম হয়; যথা : এক জন্ম, দুই জন্ম, তিন জন্ম, চার জন্ম, পাঁচ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, লক্ষ জন্ম, এমনকি বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্পে, অমুক জন্মে আমার এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু, সেখান হতে চ্যুত হয়ে এখানে জন্মগ্রহণ করেছি, এই প্রকারে আকার ও গতিসহ বহুবিধ পূর্বজন্ম অনুস্মরণ করতে সক্ষম হয়।</p>
<p><a class='sc' id='sc4'></a>এক্ষেত্রে ভিক্ষুটি বিশুদ্ধ লোকাতীত দিব্যচক্ষু দ্বারা যারা চ্যুত হচ্ছে, পুনরায় উৎপন্ন হচ্ছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগতি-দুর্গতি প্রাপ্ত অপর জীবগণকে দেখতে পায়। সে তাদের এরূপে জানতে পারে যে এই সকল জীব কায়-বাক্য ও মনোদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন ও মিথ্যাদৃষ্টিসম্ভূত কর্ম সম্পাদনের ফলে দেহান্তে <span class='add'>(মৃত্যুর পরে)</span> বিনিপাত নরকে উৎপন্ন হয়েছে। পক্ষান্তরে, এই সকল জীব কায়-বাক্য ও মনোসুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টিজাত কর্ম করার ফলে দেহান্তে সুগতি-স্বর্গলোকে উৎপন্ন হয়েছে। যারা চ্যুত হয়ে পুনরায় উৎপন্ন হচ্ছে, স্ব-স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, তাদের বিশুদ্ধ লোকাতীত দিব্যচক্ষু দ্বারা সেই ভিক্ষুটি প্রকৃষ্টরূপে জ্ঞাত হয়।</p>
<p><a class='sc' id='sc5'></a>এক্ষেত্রে ভিক্ষুটি ইহজীবনে আসবক্ষয়ে অনাসব এবং স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে অভীষ্ট লক্ষ্যে উপনীত হয়ে অবস্থান করে।</p>
<p><a class='sc' id='sc6'></a>ভিক্ষুগণ, উক্ত সাত প্রকার বোধ্যঙ্গ ভাবিত, বহুলীকৃত হলে এই বিদ্যাত্রয় পরিপূর্ণ হয়।” দ্বিতীয় সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
