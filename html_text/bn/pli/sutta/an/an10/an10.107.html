<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.107' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>শ্রমণসংজ্ঞা বর্গ</li>
</ul>
<h1 class='sutta'>১০.১০৭. আচমন সূত্র</h1>
</header>
<p><a class='sc' id='sc1'></a>“হে ভিক্ষুগণ, দক্ষিণ জনপদসমূহে আচমন বা পুণ্যস্নান করা হয়। তখন সেখানে অন্ন-পানীয়, খাদ্য-ভোজ্য, লেহ্য-পেয়্যর ছড়াছড়ি হয় এবং নৃত্য-গীত চলে ও বাদ্য ধ্বনিত হয়। ভিক্ষুগণ, এমন পুণ্যস্নান বিদ্যমান, তা ‘বিদ্যমান নাই’ এরূপ বলছি না। ভিক্ষুগণ, এরূপ পুণ্যস্নানও হীন, গ্রাম্য, সাধারণ, অনার্য, অনর্থকর। তা নির্বেদ লাভের জন্য, বিরাগ উৎপত্তির জন্য, নিরোধের জন্য, উপশম লাভের জন্য, অভিজ্ঞা অর্জনের জন্য, সম্বোধি ও নির্বাণ লাভের জন্য পরিচালিত করে না।</p>
<p><a class='sc' id='sc2'></a>ভিক্ষুগণ, আমিও আর্যস্নান দেশনা করব, যেরূপ পুণ্যস্নান একান্তই নির্বেদ লাভের জন্য, বিরাগ উৎপত্তির জন্য, নিরোধের জন্য, উপশম লাভের জন্য, অভিজ্ঞা অর্জনের জন্য, সম্বোধি ও নির্বাণ লাভের জন্য পরিচালিত করে; যেরূপ পুণ্যস্নানে স্নাত হয়ে জন্মশীল সত্ত্বগণ জন্মধারণ হতে মুক্ত হয়, জরাধর্মী সত্ত্বগণ জরায় আক্রান্ত হওয়ার হাত হতে রেহাই পায়, মরণাধীন সত্ত্বগণ মৃত্যু হতে চিরমুক্ত হয় এবং শোক-বিলাপ-দুঃখ-দৌর্মনস্য ও উপায়াসধর্মী সত্ত্বগণ সেই শোক-বিলাপ-দুঃখ-দৌর্মনস্য ও উপায়াস হতে বিমুক্ত হয়। তা শ্রবণ কর, উত্তমরূপে মনোযোগ দাও; আমি ভাষণ করছি।”</p>
<p><a class='sc' id='sc3'></a>‘হ্যাঁ ভন্তে’ বলে ভিক্ষুরা প্রত্যুত্তর দিলে ভগবান এরূপ বলতে লাগলেন :</p>
<p><a class='sc' id='sc4'></a>“হে ভিক্ষুগণ, সেই আর্যস্নান কিরূপ যা একান্ত নির্বেদ লাভের জন্য, বিরাগ উৎপত্তির জন্য, নিরোধের জন্য, উপশম লাভের জন্য, অভিজ্ঞা অর্জনের জন্য, সম্বোধি ও নির্বাণ লাভের জন্য পরিচালিত করে; যেরূপ পুণ্যস্নানে স্নাত হয়ে জন্মশীল সত্ত্বগণ জন্মধারণ হতে মুক্ত হয়, জরাধর্মী সত্ত্বগণ জরায় আক্রান্ত হওয়ার হাত হতে রেহাই পায়, মরণাধীন সত্ত্বগণ মৃত্যু হতে চিরমুক্ত হয় এবং শোক-বিলাপ-দুঃখ-দৌর্মনস্য ও উপায়াসধর্মী সত্ত্বগণ সেই শোক-বিলাপ-দুঃখ-দৌর্মনস্য ও উপায়াস হতে বিমুক্ত হয়?</p>
<p><a class='sc' id='sc5'></a>ভিক্ষুগণ, সম্যক দৃষ্টিসম্পন্নের মিথ্যাদৃষ্টি বিধৌত হয়। মিথ্যাদৃষ্টির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক দৃষ্টির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc6'></a>ভিক্ষুগণ, সম্যক সংকল্পকারীর মিথ্যা সংকল্প বিধৌত হয়। মিথ্যা সংকল্পের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক সংকল্পের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc7'></a>ভিক্ষুগণ, সম্যক বা সত্যভাষীর মিথ্যাবাক্য বিধৌত হয়। মিথ্যা বাক্যের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক বাক্যের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc8'></a>ভিক্ষুগণ, সম্যক কর্মীর মিথ্যাকর্ম বিধৌত হয়। মিথ্যাকর্মের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক কর্মের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc9'></a>ভিক্ষুগণ, সৎজীবিকা নির্বাহকারীর মিথ্যা বা অসৎ জীবিকা বিধৌত হয়। মিথ্যা জীবিকার প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক জীবিকার প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc10'></a>ভিক্ষুগণ, সম্যক প্রচেষ্টকারীর মিথ্যা প্রচেষ্টা বিধৌত হয়। মিথ্যা প্রচেষ্টার প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক প্রচেষ্টার প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc11'></a>ভিক্ষুগণ, সম্যক স্মৃতিমানের মিথ্যা স্মৃতি বিধৌত হয়। মিথ্যা স্মৃতির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক স্মৃতির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc12'></a>ভিক্ষুগণ, সম্যক সমাধিলাভীর মিথ্যা সমাধি বিধৌত হয়। মিথ্যা সমাধির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক সমাধির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc13'></a>ভিক্ষুগণ, সম্যক বা সত্যজ্ঞানীর মিথ্যাজ্ঞান বিধৌত হয়। মিথ্যাজ্ঞানের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক জ্ঞানের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc14'></a>ভিক্ষুগণ, সম্যক বিমুক্তজনের মিথ্যা বিমুক্তি বিধৌত হয়। মিথ্যা বিমুক্তির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার বিধৌত হয় এবং সম্যক বিমুক্তির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc15'></a>ভিক্ষুগণ, এই আর্যস্নানই একান্ত নির্বেদ লাভের জন্য, বিরাগ উৎপত্তির জন্য, নিরোধের জন্য, উপশম লাভের জন্য, অভিজ্ঞা অর্জনের জন্য, সম্বোধি ও নির্বাণ লাভের জন্য পরিচালিত করে; যেরূপ পুণ্যস্নানে স্নাত হয়ে জন্মশীল সত্ত্বগণ জন্মধারণ হতে মুক্ত হয়, জরাধর্মী সত্ত্বগণ জরায় আক্রান্ত হওয়ার হাত হতে রেহাই পায়, মরণাধীন সত্ত্বগণ মৃত্যু হতে চিরমুক্ত হয় এবং শোক-বিলাপ-দুঃখ-দৌর্মনস্য ও উপায়াসধর্মী সত্ত্বগণ সেই শোক-বিলাপ-দুঃখ-দৌর্মনস্য ও উপায়াস হতে বিমুক্ত হয়।” সপ্তম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
