<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.109' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>শ্রমণসংজ্ঞা বর্গ</li>
</ul>
<h1 class='sutta'>১০.১০৯. বমন সূত্র</h1>
</header>
<p><a class='sc' id='sc1'></a>“হে ভিক্ষুগণ, চিকিৎসক পিত্ত, শ্লেষ্মা ও বায়ুবিকারজনিত রোগ আরোগ্যের জন্য বমি করায়। ভিক্ষুগণ, তেমন বমন বা উদ্গরণ বিদ্যমান ‘তা বিদ্যমান নাই’ তা বলছি না। ভিক্ষুগণ, তেমন বমন বা উদ্গরণে আরোগ্য হতে পারে আবার নাও হতে পারে।</p>
<p><a class='sc' id='sc2'></a>ভিক্ষুগণ, আমিও আর্যবমন সম্বন্ধে দেশনা করব। যেই বমন সফলভাবে কাজ করে, নিষ্ফল নয়। সেরূপ বমনের ফলে জন্মশীল সত্ত্বগণ জন্মধারণ হতে মুক্ত হয়, জরাধর্মী সত্ত্বগণ জরায় আক্রান্ত হওয়ার হাত হতে রেহাই পায়, মরণাধীন সত্ত্বগণ মৃত্যু হতে চিরমুক্ত হয় এবং শোক-বিলাপ-দুঃখ-দৌর্মনস্য ও উপায়াসধর্মী সত্ত্বগণ সেই শোক-বিলাপ-দুঃখ-দৌর্মনস্য ও উপায়াস হতে বিমুক্ত হয়। তা শ্রবণ কর, উত্তমরূপে মনোযোগ দাও; আমি ভাষণ করছি।”</p>
<p><a class='sc' id='sc3'></a>‘তথাস্তু ভন্তে,’ বলে ভিক্ষুরা ভগবানকে প্রত্যুত্তর দিলে ভগবান এরূপ বলতে লাগলেন :</p>
<p><a class='sc' id='sc4'></a>“ভিক্ষুগণ, সম্যক দৃষ্টিসম্পন্নের মিথ্যাদৃষ্টি বমিত হয়। মিথ্যাদৃষ্টির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক দৃষ্টির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc5'></a>ভিক্ষুগণ, সম্যক সংকল্পকারীর মিথ্যা সংকল্প বমিত হয়। মিথ্যা সংকল্পের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক সংকল্পের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc6'></a>ভিক্ষুগণ, সত্যভাষীর মিথ্যাবাক্য বমিত হয়। মিথ্যা বাক্যের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সত্যবাক্যের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc7'></a>ভিক্ষুগণ, সম্যক কর্মীর মিথ্যাকর্ম বমিত হয়। মিথ্যাকর্মের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক কর্মের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc8'></a>ভিক্ষুগণ, সৎজীবিকা নির্বাহকারীর মিথ্যা বা অসৎ জীবিকা বমিত হয়। মিথ্যা জীবিকার প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক জীবিকার প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc9'></a>ভিক্ষুগণ, সম্যক প্রচেষ্টকারীর মিথ্যা প্রচেষ্টা বমিত হয়। মিথ্যা প্রচেষ্টার প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক প্রচেষ্টার প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc10'></a>ভিক্ষুগণ, সম্যক স্মৃতিমানের মিথ্যা স্মৃতি বমিত হয়। মিথ্যা স্মৃতির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক স্মৃতির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc11'></a>ভিক্ষুগণ, সম্যক সমাধিলাভীর মিথ্যা সমাধি বমিত হয়। মিথ্যা সমাধির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক সমাধির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc12'></a>ভিক্ষুগণ, সম্যক জ্ঞানীর মিথ্যাজ্ঞান বমিত হয়। মিথ্যাজ্ঞানের প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক জ্ঞানের প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc13'></a>ভিক্ষুগণ, সম্যক বিমুক্তিলাভীর মিথ্যা বিমুক্তি বমিত হয়। মিথ্যা বিমুক্তির প্রত্যয়ে যেরূপ বহুবিধ পাপ-অকুশলধর্ম উৎপন্ন হয়, সেরূপ অকুশলধর্ম তার নিকট হতে বমিত হয় এবং সম্যক বিমুক্তির প্রত্যয়ে বহুবিধ কুশলধর্ম তার নিকট পূর্ণতা পায়।</p>
<p><a class='sc' id='sc14'></a>ভিক্ষুগণ, এই সেই আর্যবমন, যেই বমনের ফলে জন্মশীল সত্ত্বগণ জন্মধারণ হতে মুক্ত হয়, জরাধর্মী সত্ত্বগণ জরায় আক্রান্ত হওয়ার হাত হতে রেহাই পায়, মরণাধীন সত্ত্বগণ মৃত্যু হতে চিরমুক্ত হয় এবং শোক-বিলাপ-দুঃখ-দৌর্মনস্য ও উপায়াসধর্মী সত্ত্বগণ সেই শোক-বিলাপ-দুঃখ-দৌর্মনস্য ও উপায়াস হতে বিমুক্ত হয়।” নবম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
