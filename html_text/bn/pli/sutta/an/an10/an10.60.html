<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.60' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>সচিত্ত বর্গ</li>
</ul>
<h1 class='sutta'>১০.৬০. গিরিমানন্দ সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীতে অনাথপিণ্ডিক শ্রেষ্ঠীর নির্মিত জেতবনারামে অবস্থান করছিলেন। সেই সময় আয়ুষ্মান গিরিমানন্দ অসুস্থ, পীড়িত ও অত্যন্ত রোগাক্রান্ত হয়ে পড়েছিলেন। তখন আয়ুষ্মান আনন্দ ভগবানের নিকট উপস্থিত হয়ে ভগবানকে অভিবাদনপূর্বক একপাশে বসলেন। একপাশে উপবেশনের পর আয়ুষ্মান আনন্দ ভগবানকে এরূপ বললেন :</p>
<p><a class='sc' id='sc2'></a>“ভন্তে, আয়ুষ্মান গিরিমানন্দ অসুস্থ হয়ে পড়েছেন। তিনি ভীষণ পীড়াদায়ক ক্ষতরোগে আক্রান্ত। ভন্তে, ভগবান অনুকম্পাবশত আয়ুষ্মান গিরিমানন্দকে দর্শন করলে ভালো হয়।”</p>
<p><a class='sc' id='sc3'></a>“হে আনন্দ, যদি তুমি আয়ুষ্মান গিরিমানন্দকে দশ সংজ্ঞা পাঠ করে শোনাও তাহলে সেই দশ সংজ্ঞা শ্রবণ করার সঙ্গে সঙ্গে তার রোগ উপশম হওয়ার হেতু আছে। সেই দশ সংজ্ঞা কী কী? যথা :</p>
<p><a class='sc' id='sc4'></a>অনিত্যসংজ্ঞা, অনাত্মসংজ্ঞা, অশুভসংজ্ঞা, আদীনবসংজ্ঞা, প্রহানসংজ্ঞা, বিরাগসংজ্ঞা, নিরোধসংজ্ঞা, সর্বলোকে অনভিরতিসংজ্ঞা, সর্বসংষ্কারে অনিত্যসংজ্ঞা এবং আনাপানস্মৃতিসংজ্ঞা।</p>
<p><a class='sc' id='sc5'></a>আনন্দ, অনিত্যসংজ্ঞা কিরূপ?</p>
<p><a class='sc' id='sc6'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে এরূপে ধ্যানমগ্ন হয়, ‘রূপ অনিত্য, বেদনা অনিত্য, সংজ্ঞা অনিত্য, সংস্কার অনিত্য, বিজ্ঞানও অনিত্য। এভাবে পঞ্চ উপাদান স্কন্ধে অনিত্যানুদর্শী হয়ে সেই ভিক্ষু অবস্থান করে। আনন্দ, ইহাই অনিত্যসংজ্ঞা।</p>
<p><a class='sc' id='sc7'></a>আনন্দ, অনাত্মসংজ্ঞা কিরূপ?</p>
<p><a class='sc' id='sc8'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে এরূপে ধ্যানমগ্ন হয়, ‘চক্ষু অনাত্ম, রূপ অনাত্ম, শ্রোত্র অনাত্ম, শব্দ অনাত্ম, ঘ্রাণ অনাত্ম, গন্ধ অনাত্ম, জিহ্বা অনাত্ম, রস অনাত্ম, কায় অনাত্ম, স্পর্শ অনাত্ম, মন অনাত্ম এবং ধর্মও অনাত্ম। এভাবে ছয় বাহ্যিক আয়তন এবং ছয় প্রকার অভ্যন্তরীণ আয়তনে অনাত্মদর্শী হয়ে সে অবস্থান করে। আনন্দ, ইহাই অনাত্মসংজ্ঞা।</p>
<p><a class='sc' id='sc9'></a>আনন্দ, অশুভসংজ্ঞা কিরূপ?</p>
<p><a class='sc' id='sc10'></a>আনন্দ, এক্ষেত্রে ভিক্ষু পাদতল হতে ঊর্ধ্বে কেশাগ্র পর্যন্ত চর্মাবৃত দেহে নানা প্রকার অশুচি পদার্থ পর্যবেক্ষণ করে; যথা : এই দেহে কেশ, লোম, নখ, দাঁত, ত্বক; মাংস, পেশীতন্তু, অস্থি, অস্থিমজ্জা, বৃক্ক; হৃদয়, যকৃত, ক্লোম, প্লীহা, ফুসফুস; অন্ত্র, অন্ত্রগুণ, উদর, মল, মস্তিষ্ক; পিত্ত, শ্লেষ্মা, পূঁজ, রক্ত, স্বেদ, মেদ; অশ্রু, বসা, ক্ষেড়, সিকনি, লাসিকা ও মূত্র আছে। এভাবে কায়ের প্রতি অশুভদর্শী হয়ে সেই ভিক্ষু অবস্থান করে। আনন্দ, ইহাই অশুভসংজ্ঞা।</p>
<p><a class='sc' id='sc11'></a>আনন্দ, আদীনবসংজ্ঞা কিরূপ?</p>
<p><a class='sc' id='sc12'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে এরূপে ধ্যানমগ্ন হয়, ‘এই দেহে অনেক দুঃখ, অনেক আদীনব <span class='add'>(অসুবিধা বা দোষ)</span> আছে। এই দেহে বিবিধ রোগের উৎপত্তি হয়; যথা : চক্ষু রোগ, শ্রোত্র রোগ, নাসিকার রোগ, জিহ্বা রোগ, কায় রোগ, শির রোগ, কর্ণ রোগ, মুখ রোগ, দন্ত রোগ, ওষ্ঠ রোগ, কাশি, শ্বাস বা হাপানী রোগ, পিনাস বা সর্দি, দাহ, জ্বর, পেটের রোগ, মূর্চ্ছা, আমাশয়, সূল, কলেরা, কুষ্ঠ, ফোড়া বা গন্ড, কিলাস বা একজিমা, যক্ষা, মৃগীরোগ, দাদ, কন্ডু বা চুলকানি, খোস-পাঁচড়া, চর্মরোগ, পান্ডুরোগ, বহুমূত্র বা ডায়াবেটিস, অর্শ্ব, বিষ ফোঁড়া, ভগন্দর, পিত্তরোগ, শ্লেষ্মাজনিত রোগ, বাতব্যাধি, বায়ুজাত রোগ, শারীরিক রসজাত রোগ, সংক্রামক ব্যাধি, ঋতু পরিবর্তনের দরুন সৃষ্ট রোগ, শরীরের অত্যধিক চাপের ফলে সৃষ্ট রোগ, কর্মবিপাকজ রোগ এবং শীত-উষ্ণ, ক্ষুধা-পিপাসা, মল-মূত্রাদি। এভাবে সে কায়ের প্রতি আদীনব বা দোষদর্শী হয়ে অবস্থান করে। আনন্দ, ইহাই আদীনবসংজ্ঞা।</p>
<p><a class='sc' id='sc13'></a>আনন্দ, প্রহানসংজ্ঞা কিরূপ?</p>
<p><a class='sc' id='sc14'></a>আনন্দ, এক্ষেত্রে ভিক্ষুটি উৎপন্ন কামবিতর্ক চিন্তা করে না, বরং তা বর্জন করে, দমন করে, অন্তসাধন করে এবং যাতে পুনর্বৎপন্ন হতে না পারে সেজন্য সচেষ্ট হয়। উৎপন্ন বিহিংসাবিতর্ক চিন্তা করে না, বরং তা বর্জন করে, দমন করে, অন্তসাধন করে এবং যাতে পুনর্বৎপন্ন হতে না পারে সেজন্য সচেষ্ট হয়। উৎপন্ন-অনুৎপন্ন পাপ-অকুশলধর্ম চিন্তা করে না, বরং তা বর্জন করে, দমন করে, অন্তসাধন করে এবং যাতে পুনর্বৎপন্ন হতে না পারে সেজন্য সচেষ্ট হয়।</p>
<p><a class='sc' id='sc15'></a>আনন্দ, বিরাগসংজ্ঞা কিরূপ?</p>
<p><a class='sc' id='sc16'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে এরূপে ধ্যানমগ্ন হয়, ‘ইহাই যথার্থ, ইহাই প্রণীত যথা সকল সংস্কারের উপশম, সকল উপধির <span class='add'>(পুনর্জন্মের স্তম্ভ)</span> পরিত্যাগ, তৃষ্ণাক্ষয়, বিরাগ ও নির্বাণ। আনন্দ, ইহাই বিরাগসংজ্ঞা।</p>
<p><a class='sc' id='sc17'></a>আনন্দ, নিরোধসংজ্ঞা কিরূপ?</p>
<p><a class='sc' id='sc18'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে এরূপে ধ্যানমগ্ন হয়, ‘ইহাই যথার্থ, ইহাই প্রণীত যথা সর্ববিধ সংস্কারের উপশম, সকল উপধির <span class='add'>(পুনর্জন্মের স্তম্ভ)</span> পরিত্যাগ, তৃষ্ণাক্ষয়, নিরোধ ও নির্বাণ। আনন্দ, ইহাই নিরোধসংজ্ঞা।</p>
<p><a class='sc' id='sc19'></a>আনন্দ, সর্বলোকে অনভিরতিসংজ্ঞা কিরূপ?</p>
<p><a class='sc' id='sc20'></a>আনন্দ, এক্ষেত্রে ভিক্ষুটি জগতের মধ্যে যে-সমস্ত উপাদানসমূহ ও চিত্তের কুসংস্কার রয়েছে, তা পরিত্যাগপূর্বক এবং তাতে সংলগ্ন না হয়ে অবস্থান করে। আনন্দ, ইহাই সর্বলোকে অনভিরতিসংজ্ঞা।</p>
<p><a class='sc' id='sc21'></a>আনন্দ, সকল সংস্কারের প্রতি অনিত্যসংজ্ঞা কিরূপ?</p>
<p><a class='sc' id='sc22'></a>আনন্দ, এক্ষেত্রে ভিক্ষুটি সকল সংস্কারের প্রতি বিরক্ত হয়, লজ্জিত হয় এবং ঘৃণাবোধ করে। আনন্দ, ইহাই সকল সংস্কারের প্রতি অনিত্যসংজ্ঞা।</p>
<p><a class='sc' id='sc23'></a>আনন্দ, আনাপানস্মৃতিসংজ্ঞা কিরূপ?</p>
<p><a class='sc' id='sc24'></a>আনন্দ, এক্ষেত্রে ভিক্ষু অরণ্য বা বৃক্ষমূলে অথবা শূন্যগৃহে গিয়ে পদ্মাসনে ঋজুভাবে বসে। তার পর কর্মস্থান বা স্মৃতি অভিমুখে মনোযোগ দেয়। সে স্মৃতিমান হয়ে নিশ্বাস গ্রহণ করে এবং স্মৃতিমান হয়ে শ্বাস ত্যাগ করে। দীর্ঘশ্বাস গ্রহণ করলে ‘দীর্ঘশ্বাস গ্রহণ করছি’ বলে জানে; ‘দীর্ঘশ্বাস ত্যাগ করলে দীর্ঘশ্বাস ত্যাগ করছি’ বলে জানে। হ্রস্ব শ্বাস গ্রহণ করলে ‘হ্রস্ব শ্বাস গ্রহণ করছি’ বলে জানে; হ্রস্ব শ্বাস ত্যাগ করলে ‘হ্রস্ব শ্বাস ত্যাগ করছি’ বলে জানে।</p>
<p><a class='sc' id='sc25'></a>সে শিক্ষা করে যে ‘আমি পুরো দেহে শ্বাসক্রিয়া অনুভবপূর্বক নিশ্বাস গ্রহণ করব ও ত্যাগ করব। কায়সংস্কারকে উপশান্ত করে আমি নিশ্বাস গ্রহণ করব ও ত্যাগ করব।’</p>
<p><a class='sc' id='sc26'></a>সে আরও শিক্ষা করে যে ‘আমি প্রীতি অনুভবপূর্বক নিশ্বাস গ্রহণ করব ও ত্যাগ করব। আমি সুখ অনুভবপূর্বক নিশ্বাস গ্রহণ করব ও ত্যাগ করব।’</p>
<p><a class='sc' id='sc27'></a>সে শিক্ষা করে যে ‘আমি চিত্তসংষ্কারে সতর্ক হয়ে নিশ্বাস গ্রহণ করব ও ত্যাগ করব। চিত্তসংস্কারকে উপশান্ত করে আমি নিশ্বাস গ্রহণ করব ও ত্যাগ করব।’</p>
<p><a class='sc' id='sc28'></a>সে আরও শিক্ষা করে যে ‘আমি চিত্তকে নিরীক্ষণ করে নিশ্বাস গ্রহণ করব ও ত্যাগ করব। আমি প্রফুল্লমনা হয়ে নিশ্বাস গ্রহণ করব ও ত্যাগ করব।’</p>
<p><a class='sc' id='sc29'></a>সে শিক্ষা করে যে ‘আমি চিত্তকে কেন্দ্রীভূত করে নিশ্বাস গ্রহণ করব ও ত্যাগ করব। আমি চিত্তকে বন্ধনমুক্ত করে নিশ্বাস গ্রহণ করব ও ত্যাগ করব।’</p>
<p><a class='sc' id='sc30'></a>সে আরও শিক্ষা করে যে ‘আমি অনিত্যানুদর্শী হয়ে নিশ্বাস গ্রহণ করব ও ত্যাগ করব। আমি বিরাগানুদর্শী হয়ে নিশ্বাস গ্রহণ করব ও ত্যাগ করব।’</p>
<p><a class='sc' id='sc31'></a>সে শিক্ষা করে যে ‘আমি নিরোধদর্শী হয়ে নিশ্বাস গ্রহণ করব ও ত্যাগ করব। আমি ত্যাগানুদর্শী <span class='add'>(পটিনিস্‌সগ্গ)</span> হয়ে নিশ্বাস গ্রহণ করব ও ত্যাগ করব।’</p>
<p><a class='sc' id='sc32'></a>আনন্দ, যদি তুমি গিরিমানন্দ ভিক্ষুকে এই দশ সংজ্ঞা আবৃত্তি করে শোনাও তাহলে এই দশ সংজ্ঞা শ্রবণের সাথে সাথে গিরিমানন্দের রোগ উপশমের হেতু আছে।”</p>
<p><a class='sc' id='sc33'></a>অতঃপর আয়ুষ্মান আনন্দ ভগবানের নিকট হতে এই দশ সংজ্ঞা শিক্ষা করে আয়ুষ্মান গিরিমানন্দের নিকট গিয়ে দশ সংজ্ঞা আবৃত্তি করলেন। আয়ুষ্মান গিরিমানন্দ এই দশ সংজ্ঞা শ্রবণ করে তৎক্ষণাৎ আরোগ্য লাভ করলেন। আয়ুষ্মান গিরিমানন্দ সেই ব্যাধি হতে সম্পূর্ণরূপে সুস্থ হলেন। এভাবে আয়ুষ্মান গিরিমানন্দের রোগ উপশম হয়েছিল। দশম সূত্র।</p>
<p class='end'><a class='sc' id='sc34'></a>সচিত্ত বর্গ সমাপ্ত।</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc35'></a>সচিত্ত, সারিপুত্র, স্থিতি হলো ব্যাখ্যাত,<br>
সমথ, প্রহান সূত্রাদি হয়েছে আলোচিত;<br>
দু-সংজ্ঞা, মূল, প্রব্রজ্যা ও গিরিমানন্দ,<br>
এ দশে মিলে ষষ্ঠ বর্গ হলো সমাপ্ত॥</p>
</blockquote>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
