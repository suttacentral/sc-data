<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.15' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>নাথ বর্গ</li>
</ul>
<h1 class='sutta'>১০.১৫. অপ্রমাদ সূত্র</h1>
</header>
<p><a class='sc' id='sc1'></a>“হে ভিক্ষুগণ, পদহীন, দ্বিপদী, চতুষ্পদী, বহুপদী, রূপলোক অবস্থানকারী সত্ত্ব বা জীব, অরূপলোক অবস্থানকারী সত্ত্ব বা জীব, সংজ্ঞাবান, সংজ্ঞাহীন, সংজ্ঞা আছে আবার নাই, এরূপ সত্ত্বদের মধ্যে তথাগত অর্হৎ সম্যকসম্বুদ্ধই শ্রেষ্ঠ।</p>
<p><a class='sc' id='sc2'></a>ঠিক একইভাবে, ভিক্ষুগণ, জগতে যে-সমস্ত কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc3'></a>যেমন ভিক্ষুগণ, যে-সকল ভ্রাম্যমান প্রাণীর পদচিহ্ন আছে, সে-সমস্ত পদচিহ্ন হস্তী পদচিহ্নের মধ্যে সংকুলান হয়। অন্যান্য প্রাণীর পদচিহ্ন হতে বৃহদাকারহেতু হাতির পদচিহ্নই প্রধান বা শ্রেষ্ঠরূপে বিবচিত হয়। তার কারণ, হাতির পদচিহ্ন অন্য জীবজন্তুর পদচিহ্ন হতে বৃহৎ। ঠিক তদ্রূপ, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc4'></a>যেমন, ভিক্ষুগণ, চূড়াযুক্ত গৃহের যে-সমস্ত বরগা বা সহায়ক কড়ি-কাষ্ঠ রয়েছে সে-সমস্তই চূড়াগামী, চূড়া হতে নিম্নাভিমুখী এবং চূড়াতেই মিলিত। সে-সমস্ত কড়ি-কাষ্ঠ হতে চূড়াই প্রধান বা শ্রেষ্ঠরূপে বিবেচিত হয়। ঠিক তদ্রূপ, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc5'></a>যেমন, ভিক্ষুগণ, যেকোনো বৃক্ষমূল বা শেকড়ের সুগন্ধি হতে কালো চন্দন কাষ্ঠের সুগন্ধিই উত্তম বলে বিবেচিত হয়। ঠিক তদ্রূপ ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc6'></a>যেমন, ভিক্ষুগণ, যেকোনো বৃক্ষের সার অংশের গন্ধ হতে রক্ত চন্দন বৃক্ষের সার অংশের গন্ধই উত্তম বলে বিবেচিত হয়। ঠিক একইভাবে, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc7'></a>যেমন, ভিক্ষুগণ, যেকোনো ফুলের মোহনীয় সুবাস হতে জুঁই ফুলের সুবাসই উত্তম বলে বিবেচিত হয়। ঠিক তদ্রূপ ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc8'></a>যেমন, ভিক্ষুগণ, অল্পশক্তিসম্পন্ন ক্ষুদ্র রাজাগণ প্রতাপশালী চক্রবর্তী রাজাকে মান্য করেন ও তার অনুবর্তী হন। সেই ক্ষুদ্র রাজাদের হতে চক্রবর্তী রাজাই শ্রেষ্ঠরূপে বিবেচিত হন। ঠিক একইভাবে, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc9'></a>যেমন, ভিক্ষুগণ, সমস্ত তারকারাজির প্রভা চন্দ্রপ্রভার ষোল কলার <span class='add'>(ভাগ)</span> এক কলাও হয় না, সেহেতু সমস্ত তারকা হতে চন্দ্রপ্রভাই শ্রেষ্ঠরূপে বিবেচিত হয়। ঠিক তদ্রূপ, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc10'></a>যেমন, ভিক্ষুগণ, শরৎকালে মেঘমুক্ত আকাশে উদীয়মান সূর্য যেমন সমস্ত অন্ধকার বিদূরিত করে আলোয় উদ্ভাসিত করে সর্বত্র, চতুর্দিকে বিকীর্ণ করে আলোক এবং দীপ্তিমান হয়; ঠিক তদ্রূপ, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।</p>
<p><a class='sc' id='sc11'></a>যেমন, ভিক্ষুগণ, গঙ্গা, যমুনা, অচিরাবতী, সরভূ, মহীসহ যে-সকল মহানদী আছে, তৎসমস্তই সমুদ্রের অবিচ্ছেদ্য অংশ, সমুদ্রের দিকে নিম্নাভিমুখী, সমূদ্রের দিকে প্রবাহমান এবং সমুদ্রের দিকেই ক্রমাবনত। মহাসমুদ্র সেই সকল মহানদী হতে শ্রেষ্ঠরূপে বিবেচিত হয়। ঠিক সেরূপেই, ভিক্ষুগণ, জগতে যে-সকল কুশলধর্মাদি রয়েছে তৎসমস্তই অপ্রমাদমূলক ও অপ্রমাদের অন্তর্গত। সেহেতু অপ্রমাদই কুশলধর্মাদির মধ্যে শ্রেষ্ঠ।” পঞ্চম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
