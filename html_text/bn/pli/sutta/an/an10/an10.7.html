<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an10.7' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>দশক নিপাত</li>
<li class='vagga'>আনিশংস বর্গ</li>
</ul>
<h1 class='sutta'>১০.৭. সারিপুত্র সূত্র</h1>
</header>
<p><a class='sc' id='sc1'></a>অতঃপর আয়ুষ্মান আনন্দ যেখানে আয়ুষ্মান সারিপুত্র অবস্থান করছিলেন সেখানে উপস্থিত হলেন। আয়ুষ্মান সারিপুত্রের নিকটে উপস্থিত হয়ে প্রীতিপূর্ণ কথা এবং কুশল বিনিময় করে একপার্শ্বে উপবেশন করলেন। একপার্শ্বে উপবিষ্ট হয়ে আয়ুষ্মান আনন্দ আয়ুষ্মান সারিপুত্রকে এরূপ বললেন :</p>
<p><a class='sc' id='sc2'></a>“হে আয়ুষ্মান সারিপুত্র, সত্যিই কি একজন ভিক্ষুর এরূপ সমাধি অর্জন হয়ে থাকে, যার দরুন তিনি উপলব্ধিক্ষম হয়েও পৃথিবীকে পৃথিবী-সংজ্ঞায় গ্রহণ করেন না; আপ বা জলকে জল-সংজ্ঞায়, তেজ বা অগ্নিকে তেজ-সংজ্ঞায়, বাতাসকে বায়বীয়-সংজ্ঞায়, আকাশ-অনন্ত-আয়তনকে আকাশ-অনন্ত-আয়তন-সংজ্ঞায়, বিজ্ঞান-অনন্ত-আয়তনকে বিজ্ঞান-অনন্ত-আয়তন-সংজ্ঞায়, আকিঞ্চন-আয়তনকে আকিঞ্চন-আয়তন-সংজ্ঞায়, নৈবসংজ্ঞা-না-অসংজ্ঞায়তনকে নৈবসংজ্ঞা-না-অসংজ্ঞায়তন-সংজ্ঞায়, ইহলোককে ইহলোক-সংজ্ঞায় এবং পরলোককে পরলোক-সংজ্ঞায় গ্রহণ করেন না?”</p>
<p><a class='sc' id='sc3'></a>“হে আবুসো আনন্দ, তা যথার্থই যে ভিক্ষুর এরূপ সমাধি অর্জন হয়ে থাকে, যার দরুন সে উপলব্ধিক্ষম হয়েও পৃথিবীকে পৃথিবী-সংজ্ঞায় গ্রহণ করেন না; আপ বা জলকে জল-সংজ্ঞায়, তেজ বা অগ্নিকে তেজ-সংজ্ঞায়, বাতাসকে বায়বীয়-সংজ্ঞায়, আকাশ-অনন্ত-আয়তনকে আকাশ-অনন্ত-আয়তন-সংজ্ঞায়, বিজ্ঞান-অনন্ত-আয়তনকে বিজ্ঞান-অনন্ত-আয়তন-সংজ্ঞায়, আকিঞ্চন-আয়তনকে আকিঞ্চন-আয়তন-সংজ্ঞায়, নৈবসংজ্ঞা-না-অসংজ্ঞায়তনকে নৈবসংজ্ঞা-না-অসংজ্ঞায়তন-সংজ্ঞায়, ইহলোককে ইহলোক-সংজ্ঞায় এবং পরলোককে পরলোক-সংজ্ঞায় গ্রহণ করেন না।”</p>
<p><a class='sc' id='sc4'></a>“আয়ুষ্মান সারিপুত্র, কিরূপে ভিক্ষুর এবম্বিধ সমাধি অর্জন হয়ে থাকে, যার দরুন তিনি উপলব্ধিক্ষম হয়েও পৃথিবীকে পৃথিবী-সংজ্ঞায় গ্রহণ করেন না; আপ বা জলকে জল-সংজ্ঞায়, তেজ বা অগ্নিকে তেজ-সংজ্ঞায়, বাতাসকে বায়বীয়-সংজ্ঞায়, আকাশ-অনন্ত-আয়তনকে আকাশ-অনন্ত-আয়তন-সংজ্ঞায়, বিজ্ঞান-অনন্ত-আয়তনকে বিজ্ঞান-অনন্ত-আয়তন-সংজ্ঞায়, আকিঞ্চন-আয়তনকে আকিঞ্চন-আয়তন-সংজ্ঞায়, নৈবসংজ্ঞা-না-অসংজ্ঞায়তনকে নৈবসংজ্ঞা-না-অসংজ্ঞায়তন-সংজ্ঞায়, ইহলোককে ইহলোক-সংজ্ঞায় এবং পরলোককে পরলোক-সংজ্ঞায় গ্রহণ করেন না?”</p>
<p><a class='sc' id='sc5'></a>“আবুসো আনন্দ, একদা আমি শ্রাবস্তীর অন্ধবনে অবস্থান করছিলাম। তথায় পৃথিবীকে পৃথিবী সংজ্ঞারূপে গ্রহণ না করে; আপ বা জলকে জল সংজ্ঞারূপে গ্রহণ না করে; তেজকে তেজ সংজ্ঞারূপে গ্রহণ না করে; বায়ুকে বায়ু সংজ্ঞারূপে গ্রহণ না করে; আকাশ-অনন্ত-আয়তনকে আকাশ-অনন্ত-আয়তন সংজ্ঞারূপে গ্রহণ না করে; বিজ্ঞানানন্ত আয়তনকে বিজ্ঞান-অনন্ত-আয়তন সংজ্ঞারূপে গ্রহণ না করে; আকিঞ্চন-আয়তনকে আকিঞ্চন-আয়তন সংজ্ঞারূপে গ্রহণ না করে; নৈবসংজ্ঞা-না-অসংজ্ঞায়তনকে নৈবসংজ্ঞা-না-অসংজ্ঞায়তন সংজ্ঞারূপে গ্রহণ না করে অবস্থান করছিলাম।”</p>
<p><a class='sc' id='sc6'></a>“আয়ুষ্মান সারিপুত্র, তাহলে আপনি কিরূপ সংজ্ঞাসম্পন্ন হয়ে সেই সময়ে অবস্থান করছিলেন?”</p>
<p><a class='sc' id='sc7'></a>“আবুসো আনন্দ, ‘ভবনিরোধই নির্বাণ’ এরূপ সংজ্ঞা জাগ্রত হচ্ছিল এবং ‘ভবনিরোধই নির্বাণ’ এরূপ সংজ্ঞা নিরুদ্ধ হচ্ছিল। যেমন, আবুসো, মাকড়সা বা ঊর্নানাভ অগ্নিতে দগ্ধ হওয়ার সময় এক স্ফুলিঙ্গের <span class='add'>(অগ্নিশিখা)</span> সৃষ্টি হয় এবং অন্য স্ফুলিঙ্গ শূন্যতায় বিলীন হয়; ঠিক তদ্রূপ আবুসো, ‘ভবনিরোধই নির্বাণ, ভবনিরোধই নিরোধই’ এরূপ পূর্ণজ্ঞান সংজ্ঞা তখন আমার নিকট উৎপন্ন ও নিরুদ্ধ হয়েছিল। আবুসো, ভবনিরোধ সংজ্ঞাসম্পন্ন হয়েই আমি সেই সময় অবস্থান করেছিলাম। সপ্তম সূত্র।</p>
<footer>
<p>অনুবাদক : <span class='author'>%author</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
