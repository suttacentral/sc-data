<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.23' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২৩. প্রথম হত্থক সূত্র</h1>
</header>
<p><a class='sc' id='sc1'></a>একসময় ভগবান আলবীর অগ্গালবচৈত্যে অবস্থান করছিলেন। তখন ভগবান ভিক্ষুগণকে আহ্বান করলেন :</p>
<p><a class='sc' id='sc2'></a>“হে ভিক্ষুগণ, তোমরা ধারণ কর যে, আলবীর হত্থক সপ্তবিধ আশ্চর্যজনক, অদ্ভুত গুণে গুণান্বিত। সপ্ত কী কী?</p>
<p><a class='sc' id='sc3'></a>ভিক্ষুগণ, আলবীর হত্থক শ্রদ্ধাবান, শীলবান, পাপে লজ্জাশীল, পাপে ভয়শীল, বহুশ্রুত, ত্যাগশীল, প্রজ্ঞাবান।</p>
<p><a class='sc' id='sc4'></a>হে ভিক্ষুগণ, এই সপ্তবিধ আশ্চর্যজনক, অদ্ভুত গুণে আলবীর হত্থক যে গুণান্বিত তা ধারণা কর।” ভগবান এরূপ বলেন। এটা ব্যক্ত করে আসন হতে উঠে বিহারে প্রবেশ করলেন।</p>
<p><a class='sc' id='sc5'></a>অতঃপর জনৈক ভিক্ষু পূর্বাহ্ণ সময়ে চীবর পরিধান করে পাত্র-চীবর সঙ্গে নিয়ে আলবীর হত্থকের আবাসে উপস্থিত হন, উপস্থিত হয়ে তাঁর জন্য প্রজ্ঞাপিত আসনে উপবেশন করেন। তৎপর আলবীর হত্থক সেই ভিক্ষুর নিকট উপস্থিত হন, উপস্থিত হয়ে সেই ভিক্ষুকে অভিবাদন করে এক প্রান্তে উপবেশন করেন। এক প্রান্তে উপবিষ্ট আলবীর হত্থককে সেই ভিক্ষু বললেন, “আবুসো <span class='add'>(বন্ধু)</span>” ভগবান কর্তৃক ব্যাখ্যাত হয়েছে-আপনি সপ্তবিধ আশ্চর্যজনক, অদ্ভুত গুণে গুণান্বিত। সপ্ত কী কী? হে ভিক্ষুগণ, আলবীর হত্থক শ্রদ্ধাবান, শীলবান, হ্রীসম্পন্ন, ঔত্তাপী, বহুশ্রুত, ত্যাগশীল, প্রজ্ঞাবান। হে বন্ধু, আপনি ভগবান কর্তৃক ব্যাখ্যাত এই সপ্তবিধ আশ্চর্যজনক, অদ্ভুত গুণে গুণান্বিত।” “আমি বিশ্বাস করি ভন্তে কোনো সাদাবস্ত্র পরিহিত গৃহী তখন উপস্থিত ছিলেন না।” “না বন্ধু, প্রকৃতপক্ষে এরূপ কেউ বর্তমান ছিলেন না।” “সাধু ভন্তে, এতে কোনো গৃহী বর্তমান ছিলেন না।”</p>
<p><a class='sc' id='sc6'></a>অতঃপর সেই ভিক্ষু আলবীর হত্থকের গৃহে পিণ্ডপাত গ্রহণ করে আসন হতে উঠে চলে গেলেন। তৎপর পিণ্ডচারণ প্রত্যাবৃত হয়ে পিণ্ডপাত পরিভোগ করার পর ভগবৎ সমীপে উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সেই ভিক্ষু ভগবানকে এরূপ বলেন, “ভন্তে আজ আমি পূর্বাহ্ণ সময়ে চীবর পরিধান করে পাত্র-চীবর সঙ্গে নিয়ে আলবীর হত্থকের গৃহে উপস্থিত হই, উপস্থিত হয়ে প্রজ্ঞাপিত আসনে উপবেশন করি। অতঃপর ভন্তে, আলবীর হত্থক আমার সমীপে উপস্থিত হন, উপস্থিত হয়ে আমাকে অভিবাদন করে এক প্রান্তে উপবেশন করেন। ভন্তে, এক প্রান্তে উপবিষ্ট আলবীর হত্থককে আমি বললাম, “আবুসো, আপনি সপ্তবিধ আশ্চর্যজনক, অদ্ভুত গুণে গুণান্বিত বলে ভগবান কর্তৃক ব্যাখ্যাত। সপ্ত কী কী? “হে ভিক্ষুগণ, আলবীর হত্থক শ্রদ্ধাবান, শীলবান, পাপে লজ্জাশীল, পাপে ভয়শীল, বহুশ্রুত, ত্যাগী, প্রজ্ঞাবান। বন্ধু, আপনি যে এই সপ্তবিধ গুণে গুণান্বিত তা ভগবান কর্তৃক ব্যাখ্যাত।” এরূপ উক্ত হলে ভন্তে, আলবীর হত্থক আমাকে বলেন, “আমি বিশ্বাস করি ভন্তে, কোনো সাদাবস্ত্র পরিহিত গৃহী তখন বর্তমান ছিলেন না। না বন্ধু, প্রকৃতপক্ষে এরূপ কেউ বর্তমান ছিলেন না। সাধু ভন্তে, এতে কোনো সাদা বস্ত্র পরিহিত গৃহী উপস্থিত ছিলেন না।”</p>
<p><a class='sc' id='sc7'></a><span class='add'>(ভগবান বললেন)</span> “সাধু, সাধু, ভিক্ষু, কুলপুত্র অল্পে সন্তুষ্ট। সে তার আপন গুণাবলী অপরে জানুক তা কামনা করে না। হে ভিক্ষুগণ, এটা ধারণ কর যে, আলবীর হত্থক এই অষ্টম আশ্চর্যজনক, অদ্ভুত গুণে গুণান্বিত, যেমন অল্পেচ্ছুতা।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
