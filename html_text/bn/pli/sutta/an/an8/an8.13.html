<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.13' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মহাবর্গ</li>
</ul>
<h1 class='sutta'>৮.১৩. অশ্বাজানেয় সূত্র</h1>
</header>
<p><a class='sc' id='sc1'></a>“হে ভিক্ষুগণ, রাজার সুন্দর উৎকৃষ্ট বংশজাত অশ্ব আটটি বিষয়ে সমৃদ্ধ হলে রাজার যোগ্য হয়, রাজার একটি প্রাপ্তি, রাজার সম্পদ হিসাবে বিবেচিত হয়। আট কী কী?</p>
<p><a class='sc' id='sc2'></a>এক্ষেত্রে, হে ভিক্ষুগণ, রাজার সুন্দর উৎকৃষ্ট বংশজাত অশ্ব উভয় পক্ষে সুজাত, মাতৃপক্ষ-পিতৃপক্ষ; অন্যান্য ভদ্র অশ্ব যে ক্ষেত্রে জাত হয় সে সেই ক্ষেত্রে জাত। তাকে সবুজ বা শুক্ল যে প্রকারের খাদ্য প্রদান করা হয় সে তা সযত্নে সেই খাদ্য বিক্ষিপ্ত না করেই পরিভোগ করে। সে গোবর বা প্রস্রাবের উপর শয়ন বা উপবেশনকে ঘৃণা বোধ করে। সে সুখ সংবাসে রত হয়, অন্য অশ্বকে ভীতি প্রদর্শন করতে চায় না। তার যেসব পাপ, কৌশল, দোষ বা ছল যথার্থ সে সেগুলো তার চালককে প্রদর্শন করে এবং তার চালক এগুলো সংশোধন করতে চেষ্টা করে। অশ্ব যখন বের হয় সে চিন্তা করে, “বেশ ভালো, অন্যান্য অশ্ব তাদের ইচ্ছামত টানুক, আমি এভাবেই টানব।” গমনকালে সে সোজা পথে গমন করে। সে দৃঢ়, জীবনে মৃত্যু না আসা পর্যন্ত তার দৃঢ়তা অটুট থাকে।</p>
<p><a class='sc' id='sc3'></a>হে ভিক্ষুগণ, এই আট গুণে গুণান্বিত সুন্দর উৎকৃষ্ট বংশজাত অশ্ব রাজার যোগ্য, রাজার প্রাপ্তি, রাজসম্পদ হিসাবে বিবেচিত।</p>
<p><a class='sc' id='sc4'></a>তদ্রূপ হে ভিক্ষুগণ, অষ্টধর্মে গুণযুক্ত ভিক্ষু আহ্বানযোগ্য, প্রহ্বানযোগ্য, দক্ষিণা লাভের যোগ্য, অঞ্জলিযোগ্য, জগতের অনুত্তর পুণ্যক্ষেত্র। আট কী কী?</p>
<p><a class='sc' id='sc5'></a>হে ভিক্ষুগণ, এক্ষেত্রে, ভিক্ষু শীলবান হয়, প্রাতিমোক্ষের বিধান দ্বারা সংযত হয়ে অবস্থান করে, আচার-গোচরসম্পন্ন হয়, সামান্য দোষেও ভয়দর্শী হয়, শিক্ষাপদ সমূহ শিক্ষা করে, তারা তাকে নিকৃষ্ট বা প্রণীত যে ভোজন দান করে তা নিঃশব্দে সতর্কতার সাথে পরিভোগ করে। সে ঘৃণা বোধ করে; সে কায় দুশ্চরিত্র, বাক্‌-দুশ্চরিত্র, মনো-দুশ্চরিত্রকে নিন্দা করে; সে পাপ-অকুশল বিষয় সমপ্রাপ্তিকে নিন্দা করে। সে সুখ সংবাসে রত হয়, সে অন্য ভিক্ষুগণকে কষ্ট প্রদান করে না। তার যেসব পাপ, কৌশল, দোষ বা ছল যেগুলো যথার্থ সেগুলো সে শাস্তা বা অভিজ্ঞ সতীর্থ ভিক্ষুকে প্রদর্শন করে। সেক্ষেত্রে শাস্তা বা অভিজ্ঞ সব্রহ্মচারী তাকে সংশোধন করতে চেষ্টা করেন। একজন শিক্ষার্থী হিসাবে সে চিন্তা করে, “অন্য ভিক্ষুগণ তাদের ইচ্ছানুরূপ শিক্ষা করুক, আমি এভাবেই শিক্ষা করব।” গমনকালে সোজা পথে গমন করে এবং সেই সোজাপথ হলো সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি <span class='add'>(আর্য অষ্টাঙ্গিক মার্গ)</span>। বীর্যবান হয়ে সে অবস্থান করে এরূপ চিন্তা করে, চামড়া, অস্থি, অস্থিমজ্জাটুকু অবশিষ্ট থাকুক, আমার শরীরের মাংস ও রক্ত শুকিয়ে যাক, যে পর্যন্ত না পুরুষ দৃঢ়তা, পুরুষ-বীর্য, পুরুষ-পরাক্রম দ্বারা প্রাপ্তব্য বিষয় প্রাপ্ত হওয়া যায় সে পর্যন্ত বীর্যের বিশ্রাম থাকবে না।</p>
<p><a class='sc' id='sc6'></a>হে ভিক্ষুগণ, এই অষ্টধর্ম প্রাপ্ত হয়ে ভিক্ষু আহ্বানযোগ্য, প্রহ্বানযোগ্য, দক্ষিণাযোগ্য, অঞ্জলিযোগ্য জগতের অনুত্তর পুণ্যক্ষেত্র।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
