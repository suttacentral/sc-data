<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.46' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>উপোসথ বর্গ</li>
</ul>
<h1 class='sutta'>৮.৪৬. অনুরুদ্ধ সূত্র</h1>
</header>
<p><a class='sc' id='sc1'></a>একসময় ভগবান কৌশাম্বীর ঘোষিতারামে অবস্থান করছিলেন। তখন আয়ুষ্মান অনুরুদ্ধ দিবা বিশ্রামের উদ্দেশ্যে নির্জনে গেলেন। অতঃপর বহুসংখ্যক সুন্দর দেহবিশিষ্ট দেবতা শ্রদ্ধেয় অনুরুদ্ধের নিকট উপস্থিত হন, উপস্থিত হয়ে তাঁকে অভিবাদন করে এক প্রান্তে স্থিত হন। একপ্রান্তে স্থিত সেসব দেবতা আয়ুষ্মান অনুরুদ্ধকে এরূপ বলেন, “প্রভু অনুরুদ্ধ, আমরা সুন্দর আকারবিশিষ্ট দেবতা। আমরা ত্রিক্ষেত্রে ক্ষমতা নিয়ন্ত্রিত করি এবং আমাদের রাজ্য আছে, ইচ্ছানুরূপ আমরা তৎক্ষণাৎ কোনো বর্ণ ধারণ করতে পারি; ইচ্ছা করলে আমরা তৎক্ষণাৎ যেকোনো শব্দ উৎপন্ন করতে পারি; ভন্তে অনুরুদ্ধ, আমরা সুন্দর আকারবিশিষ্ট দেবতা, এই ত্রি-ক্ষেত্রে আমাদের ক্ষমতা এবং রাজ্য আছে।”</p>
<p><a class='sc' id='sc2'></a>তখন আয়ুষ্মান অনুরুদ্ধ চিন্তা করেন, “ওহে, এসব দেবতা সর্বৈব নীল, নীল মুখমণ্ডলযুক্ত, নীলবস্ত্রসম্পন্ন, নীল অলংকারসম্পন্ন।” অতঃপর সেসব দেবতা আয়ুষ্মান অনুরুদ্ধের চিত্ত সম্পর্কে জ্ঞাত হয়ে সর্বৈব নীল, নীল মুখমণ্ডলসম্পন্ন, নীল বস্ত্রসম্পন্ন, নীল অলংকারসম্পন্ন হন। অতঃপর আয়ুষ্মান অনুরুদ্ধ চিন্তা করলেন, “অহো, তারা যদি সর্বৈব পীত… লোহিত… সাদা, সাদা মুখমণ্ডলযুক্ত, সাদা বস্ত্রসম্পন্ন এবং সাদা অলংকারসম্পন্ন হতেন!” তখন সব দেবতা আয়ুষ্মান অনুরুদ্ধের চিত্ত সম্পর্কে জ্ঞাত হয়ে সবাই পীত… সবাই লোহিত… সবাই সাদা, সাদা মণ্ডলসম্পন্ন, সাদা বস্ত্রসম্পন্ন এবং সাদা অলংকারসম্পন্ন হন। তখন কোনো কোনো দেবতা গাইলেন, কেউ কেউ নাচলেন, কেউ কেউ হাততালি দিলেন। যেমন পঞ্চাঙ্গিক তূর্য <span class='add'>(পঞ্চ বাদ্যযন্ত্র সমন্বিত সঙ্গীত)</span> উত্তমরূপে সুর করা হয়, ভালোভাবে বাজানো হয় এবং নিপুণ কর্তৃক যথাযথভাবে আঘাত করা হয় তৎক্ষণাৎ মধুর, উৎকৃষ্ট, প্রলোভনকারী, মোহনীয়, মনোমুগ্ধকর শব্দ উৎপাদন করে। তদ্রূপ এসব দেবতার সঙ্গীত তৎক্ষণাৎ মধুর, মনোহর, প্রলোভনকারী, মোহনীয় এবং মনোমুগ্ধকর। কিন্তু আয়ুষ্মান অনুরুদ্ধ তাঁর ইন্দ্রিয়সমূহ সংযত করেন। তখন দেবগণ চিন্তা করলেন, “আর্য অনুরুদ্ধ আমাদের সঙ্গীত উপভোগ করছেন না” এবং তৎক্ষণাৎ অন্তর্হিত হয়ে গেলেন।</p>
<p><a class='sc' id='sc3'></a>সায়াহ্নকালে শ্রদ্ধেয় অনুরুদ্ধ নির্জনতা পরিত্যাগান্তে ভগবানের নিকট উপস্থিত হন, উপস্থিত হয়ে ভগবানকে অভিবাদনান্তে একপ্রান্তে উপবেশন করেন। একপ্রান্তে উপবিষ্ট আয়ুষ্মান অনুরুদ্ধ ভগবানকে বলেন, “ভন্তে, আমি অদ্য দিবাবিহারের নিমিত্ত নির্জনে গমন করি। ভন্তে, তখন বহুসংখ্যক মনোজ্ঞ আকারবিশিষ্ট দেবতা আমার নিকট উপস্থিত হয়ে আমাকে অভিবাদন করে একপ্রান্তে স্থিত হন। একপ্রান্তে স্থিত দেবতাগণ আমাকে বলেন, “ভন্তে অনুরুদ্ধ আমরা মনোজ্ঞ আকারবিশিষ্ট দেবতা, আমরা ত্রি-ক্ষেত্রে ক্ষমতা নিয়ন্ত্রিত করি এবং আমাদের আধিপত্য আছে। ভন্তে অনুরুদ্ধ, আমরা ইচ্ছা করলে তৎক্ষণাৎ যেকোনো বর্ণ ধারণ করতে পারি; ইচ্ছা করলে আমরা যেকোনো ধরনের শব্দ উৎপন্ন করতে পারি; আমরা যে রকম সুখ লাভ করতে ইচ্ছা করি সে রকম সুখ লাভ করতে পারি। ভন্তে অনুরুদ্ধ, আমরা সুন্দর আকারবিশিষ্ট দেবতা; এই ত্রি-ক্ষেত্রে আমাদের ক্ষমতা ও আধিপত্য আছে।” “ভন্তে, তখন আমি এরূপ চিন্তা করলাম, “অহো, এসব দেবতা নীলবর্ণ, নীল মুখমণ্ডলযুক্ত, নীল বস্ত্রসম্পন্ন, নীল অলংকারসম্পন্ন।” ভন্তে, তখন সে দেবগণ আমার চিত্ত সম্পর্কে জ্ঞাত হয়ে সবাই নীলবর্ণ ধারণ করেন, নীলমুখমণ্ডলসম্পন্ন, নীল অলংকারসম্পন্ন হন। ভন্তে, তখন আমি চিন্তা করলাম, “অহো, এসব দেবগণ সবাই পীতবর্ণ… সবাই লোহিত… সবাই সাদা, সাদা বর্ণসম্পন্ন, সাদা বস্ত্রযুক্ত, সাদা অলংকার যুক্ত।” অতঃপর ভন্তে, কোনো কোনো দেবগণ গাইলেন, কেউ কেউ নাচলেন। কেউ কেউ হাততালি দিলেন। যেমন পঞ্চাঙ্গিক তুর্য উত্তমরূপে সুর করা হয়, ভালোভাবে বাজানো হয় এবং নিপুণ লোক দ্বারা যথাযথভাবে আঘাত করা হলে তৎক্ষণাৎ মধুর, উৎকৃষ্ট, প্রলোভনকারী, মোহনীয়, মনোমুগ্ধকর আওয়াজ উৎপাদন করে; তদ্রূপ এসব দেবতার সঙ্গীত তৎক্ষণাৎ মধুর, মনোহর, প্রলোভনকারী, মোহনীয় এবং মনোমুগ্ধকর ছিল। তখন কিন্তু ভন্তে, আমি স্ব-ইন্দ্রিয়সমূহ সংযত রাখি। অতঃপর ভন্তে, দেবগণ চিন্তা করলে, “আর্য অনুরুদ্ধ আমাদের সঙ্গীত উপভোগ করছেন না” এবং তৎক্ষণাৎ দেবগণ অন্তর্হিত হয়ে গেলেন।</p>
<p><a class='sc' id='sc4'></a>ভন্তে, স্ত্রীলোকের কতকগুলো গুণ আছে যদ্বারা তারা কায়ভেদে মৃত্যুর পর মনোজ্ঞ কায়িক দেবগণের মধ্যে পুনর্জন্ম লাভ করে?”</p>
<p><a class='sc' id='sc5'></a>“অনুরুদ্ধ, স্ত্রীলোকের আটটি গুণ আছে যদ্বারা তারা কায়ভেদে মৃত্যুর পর মনোহর কায়িক দেবগণের মধ্যে পুনর্জন্ম লাভ করে। আট কী কী?</p>
<p><a class='sc' id='sc6'></a>এক্ষেত্রে, অনুরুদ্ধ, মাতাপিতা মেয়ের প্রতি ভালোবাসাবশত তার প্রতি হিতাকাঙ্ক্ষী হয়ে অনুকম্পা ও স্নেহপরায়ণতাবশত যে স্বামীকে অর্পণ করেন সে মেয়ে তার স্বামীর ওঠার আগেই ওঠবে, তার বিশ্রাম করতে যাওয়ার পরেই বিশ্রাম করবে, তার ইচ্ছার প্রতি বাধ্যগত হবে অত্যন্ত প্রীতিকর উপায়ে এবং নম্রভাবে সম্ভাষণ দ্বারা। যার স্বামী মাতা, পিতা, শ্রমণ বা ব্রাহ্মণ সদৃশ সম্মানিত সে তাঁদেরকে সৎকার করে, সম্মান করে, মানে এবং পূজা করে; তাঁদের আগমনে সে তাঁদেরকে আসন ও জল প্রদান করে। তার স্বামীর গৃহাভ্যন্তরে পশম বা তুলার যে কারখানা থাকে তাতে সে দক্ষ এবং অনলস হয়। এ ধরনের সব দায়িত্বপূর্ণ কাজে সে যোগ্য হয়। এসব ব্যবস্থাকরণে এবং চালনায় সে সক্ষম। তার স্বামীর গৃহাভ্যন্তরে যেসব দাস, দূত, কর্মকার আছে সে তাদের কৃত কাজ সম্পর্কে অবহিত; তাদের অমনোযোগিতাবশত যে কাজ অকৃত তৎসম্পর্কেও সে জ্ঞাত। সে শক্তি এবং পীড়িতদের দুর্বলতা বিষয়ে জ্ঞাত। সে প্রত্যেকের অংশ অনুপাতে প্রত্যেককে শক্ত ও নরম খাদ্যভোজ্য বিভাজন করে দেয়। যখন তার স্বামী অর্থ, শস্য, রৌপ্য বা স্বর্ণ গৃহে আনয়ন করে সে সেগুলো নিরাপদে পাহারা দেয়, সংরক্ষণ করে এবং সে এগুলোর ডাকাত, চোর, মদ্যপায়ী, বিনাশকারী হয় না। সে হয় একজন উপাসিকা যে বুদ্ধ, ধর্ম ও সংঘের আশ্রয়ে আশ্রিতা, প্রাণিহত্যা প্রতিবিরত, অদত্তবস্তু প্রতিবিরত, মিথ্যা ব্যভিচার প্রতিবিরত, মিথ্যা ভাষণ প্রতিবিরত, সুরা ও মদ্যপান প্রতিবিরত হয়ে শীলবতী হয়। সে হয় ত্যাগবতী, মাৎসর্য-মলবিহীন হয়ে চেতনাযুক্ত হয়ে সে গৃহে বাস করে, দানশীলা, মুক্ত-হস্ত, দানে প্রীতিযুক্ত, যাচকের প্রার্থনায় দান দিতে প্রস্তুত, দান প্রদানে সে আনন্দ লাভ করে।</p>
<p><a class='sc' id='sc7'></a>অনুরুদ্ধ, স্ত্রীলোকের এই আটটি গুণ যে গুণে গুণান্বিত হলে কায়ভেদে মৃত্যুর পর সুন্দর আকারযুক্ত দেবগণের মধ্যে পুনর্জন্ম লাভ করে।</p>
<blockquote class='gatha'>
<p><a class='sc' id='sc8'></a>যে পুরুষ হয় সতত বীর্যবান, নিত্য উৎসাহশীল,<br>
দান করে ভরণপোষণ আপন স্ত্রীকে<br>
সর্ব কামনাপূর্ণকারী সে স্বামীকে কে পারে নিন্দা করতে?<br>
উত্তমা পতিব্রতা স্ত্রী স্বামীকে<br>
ইচ্ছাক্রমে রোষ, আক্রোশ বা দুর্বাক্যাদি<br>
করে না প্রয়োগ, স্বামীর গুরুজনেও<br>
বিদূষী বা পণ্ডিতা স্ত্রী করে থাকে পূজা।<br>
বীর্যপরায়ণা, অনলসা, পরিজনবর্গের উপকারিণী<br>
উত্তমা স্ত্রী করে স্বামীর মনোমত কার্য সম্পাদন,<br>
স্বামীর সঞ্চিত ধন অনুক্ষণ করে সংরক্ষণ।<br>
পতিব্রতা, গুরুভক্তিপরায়ণা স্বামীর ইচ্ছাবশে বশীভূতা<br>
স্ত্রী হয় সর্বদিকে উৎসাহিনী, ত্যাগে আলস্য,<br>
শ্বশুর-শাশুড়ী পরিজনবর্গের হয় হিতকামিনী,<br>
করে না অপব্যয় স্বামীর সম্পত্তি।<br>
এরূপে নানাগুণে হয়ে বিভূষিতা<br>
তাদৃশা স্ত্রী মনাপা বা মনঃপূতা নামে হয় কথিতা<br>
দেবী স্বরূপা সে স্ত্রী উৎপন্ন হয়ে নির্মাণরতি দেবলোকে<br>
তথায় ইচ্ছামত রূপাদি নির্মাণে হয়ে থাকে সমর্থ।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
