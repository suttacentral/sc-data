<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.10' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মৈত্রী-বর্গ</li>
</ul>
<h1 class='sutta'>৮.১০. কারণ্ডব সূত্র</h1>
</header>
<p><a class='sc' id='sc1'></a>একসময় ভগবান চম্পার গর্গরা পুষ্করিণী তীরে অবস্থান করছিলেন। সে সময় ভিক্ষুগণ জনৈক ভিক্ষুকে তার দোষের জন্য নিন্দা করছিলেন। সেই ভিক্ষু তার দোষের জন্য ভিক্ষুগণ দ্বারা নিন্দিত হয়ে অন্যের দ্বারা জিজ্ঞাসিত প্রশ্ন এড়িয়ে গেল, মূল বিষয় পাশ কাটিয়ে গেল এবং ক্রোধ, বিদ্বেষ ও গোমড়া ভাব প্রকাশ করল। ভগবান তখন ভিক্ষুগণকে বললেন :</p>
<p><a class='sc' id='sc2'></a>“হে ভিক্ষুগণ, এ ব্যক্তিকে দূর কর, হে ভিক্ষুগণ, এ ব্যক্তিকে বিতাড়িত কর। হে ভিক্ষুগণ, সেই ভিক্ষুকে বহিষ্কার করা উচিত। অন্য লোকেরা কেন তোমাদেরকে হয়রানি করবে? হে ভিক্ষুগণ, এ ব্যক্তির অভিগমন, পশ্চাৎ আগমন, আলোকন, বিলোকন, সঙ্কোচন, প্রসারণ, সংঘাটি-পাত্র-চীবর ধারণ প্রভৃতি যোগ্য ভিক্ষুগণের সদৃশ যাবৎ তারা তার দোষ প্রত্যক্ষ করে না। কিন্তু যে মাত্র তারা তার দোষ প্রত্যক্ষ করে তৎক্ষণাৎ তারা জানে, “এ যে শ্রমণ দূষণ, শ্রমণ প্রলাপ, শ্রমণ জঞ্জাল।” এটা উপলব্ধি করা মাত্রই তারা তাদের মধ্য থেকে তাকে বহিষ্কার করে দেয়। এর হেতু কী? এজন্য তারা বলে, “সে অন্য যোগ্য ভিক্ষুগণকে কলুষিত না করুক।”</p>
<p><a class='sc' id='sc3'></a>যেমন হে ভিক্ষুগণ, একটা ক্ষুদ্র ভূ-খণ্ড যখন বার্লির জন্য প্রস্তুত বার্লির দূষণ, বার্লির তুঁষ, বার্লির জঞ্জাল যোগ্য বার্লির মূল, ডাঁটা, পত্র সদৃশ মনে হতে পারে যে পর্যন্ত না বার্লির অগ্রভাগ বের হয়। কিন্তু যখন বার্লির অগ্রভাগ বের হয় তৎক্ষণাৎ তারা <span class='add'>(কৃষক)</span> জানতে পারে, “এ যে বার্লির দূষণ, বার্লির তুঁষ, বার্লির জঞ্জাল।” এটা বুঝতে পেরে তারা এসব সমূলে তুলে ফেলে, বার্লি ভূ-খণ্ডের বাইরে নিক্ষেপ করে ফেলে। এবং এর হেতু কী? তারা বলে, “এরা উত্তম বার্লিকে নষ্ট না করুক!” তদ্রূপ হে ভিক্ষুগণ! কোনো কোনো ব্যক্তির অভিগমন, পশ্চাৎ আগমন, আলোকন, বিলোকন, সঙ্কোচন, প্রসারণ, সংঘাটি-পাত্র-চীবর ধারণযোগ্য ভিক্ষুগণের মতো মনে হতে পারে যে পর্যন্ত না তারা তার দোষ প্রত্যক্ষ করে। কিন্তু যে মাত্র তারা তার দোষ প্রত্যক্ষ করে অমনিই তারা জানে, “এ যে শ্রমণ দূষণ, শ্রমণ প্রলাপ, শ্রমণ-জঞ্জাল।” এটা উপলব্ধি করা মাত্রই তারা তাদের মধ্য থেকে তাকে বহিষ্কার করে দেয়। এর হেতু কী? এজন্য যে, সে যেন অন্যান্য যোগ্য ভিক্ষুকে নষ্ট করতে না পারে।</p>
<p><a class='sc' id='sc4'></a>যেমন হে ভিক্ষুগণ, যখন মহা শস্যরাশি তুঁষ ছাড়ায়ে নেয়া হয় তখন সারবান শস্য এক স্থানে পুঞ্জীভূত করা হয়। কিন্তু নিকৃষ্ট মানের তুঁষকে প্রবল বায়ু এক প্রান্তে নিয়ে যায়। তৎক্ষণাৎ কৃষকেরা ঝাড়- দ্বারা তা আরও দূরে নিয়ে যায়। এবং এর কারণ কী? তারা বলে, “এরা উত্তম শস্যকে নষ্ট না করুক।” তদ্রূপ হে ভিক্ষুগণ, কোনো কোনো ব্যক্তির অভিগমন, পশ্চাৎ আগমন, আলোকন, বিলোকন, সঙ্কোচন, প্রসারণ, সংঘাটি-পাত্র-চীবর ধারণযোগ্য ভিক্ষুগণের মতো মনে হতে পারে যে পর্যন্ত না তারা তার দোষ প্রত্যক্ষ করে। কিন্তু যে মাত্র তারা তার দোষ প্রত্যক্ষ করে অমনিই তারা জানে, “এ যে শ্রমণ দূষণ, শ্রমণ প্রলাপ, শ্রমণ জঞ্জাল”। এটা উপলব্ধি করা মাত্রই তারা তাদের মধ্য থেকে তাকে বহিষ্কার করে দেয়। এর হেতু কী? এজন্য যে, সে যেন অন্যান্য যোগ্য ভিক্ষুকে নষ্ট করতে না পারে।</p>
<p><a class='sc' id='sc5'></a>মনে কর হে ভিক্ষুগণ, কোনো এক লোকের জলের নল প্রয়োজন। সে তীক্ষ্ণ কুঠার নিয়ে বনে প্রবেশ করে এবং কুঠার হাতল দ্বারা এ বৃক্ষে সে বৃক্ষে আঘাত করে। তখন যেসব বৃক্ষ দৃঢ় এবং সারযুক্ত সেসব বৃক্ষ যখন কুঠারের হাতল দ্বারা আঘাত করা হলো তখন তীক্ষ্ণ প্রতিধ্বনি বের হলো। অপর পক্ষে যেসব বৃক্ষের আঁশ পচা, নরম সেসব বৃক্ষে আঘাত করা হলে ফাঁকা শব্দ বের হয়। এরূপে সে তৎক্ষণাৎ বৃক্ষের মূল কাটে, মূল কাটার পর অগ্রভাগ কাটে, অগ্রভাগ কাটার পর ভিতরের অংশ পরিষ্কার না হওয়া পর্যন্ত পরিষ্কার করে। ভিতরের অংশ পরিষ্কার করে জল-নল যুক্ত করে। তদ্রূপ হে ভিক্ষুগণ, কোনো কোনো ব্যক্তির অভিগমন, পশ্চাৎ আগমন, আলোকন, বিলোকন, সঙ্কোচন, প্রসারণ, সংঘাটি-পাত্র-চীবর ধারণ যোগ্য ভিক্ষুগণের মত মনে হতে পারে যে পর্যন্ত না তারা তার দোষ প্রত্যক্ষ করে। কিন্তু যে মাত্র তারা দোষ প্রত্যক্ষ করে অমনিই তারা জানে- “এ যে শ্রমণ-দূষণ, শ্রমণ-প্রলাপ, শ্রমণ-জঞ্জাল।” এটা উপলব্ধি করা মাত্রই তারা তাদের মধ্য হতে তাকে বহিষ্কার করে দেয়। এর হেতু কী? এ কারণে যে, সে যেন অন্যান্য যোগ্য ভিক্ষুকে নষ্ট করতে না পারে।</p>
<blockquote class='gatha'>
<p><a class='sc' id='sc6'></a>যে ব্যক্তি হয় পাপিচ্ছু, ক্রোধী, ম্রক্ষী বা গুণ মর্দনকারী,<br>
অহংকারী, পলাশী বা দীর্ঘকাল হিংসাচরণকারী,<br>
ঈর্ষুকী, মৎসরী বা কৃপণ, শঠ, জনমধ্যে মৃদুভাষী<br>
শ্রমণ তুল্য করে থাকে ভাষণ, পাপদৃষ্টিযুক্ত, নির্দয়,<br>
গোপনে পাপানুষ্ঠানকারী সাথে করে বাস ভালোমন্দ হও জ্ঞাত।<br>
যে ব্যক্তি হয় মিথ্যাবাদী ও চঞ্চল,<br>
মিথ্যা বলার সময় প্রকাশ করে চঞ্চলতা<br>
তাহলে তার কারণ যথাযথ জান সবে<br>
একত্র হওত সবে বিচার তার করবে,<br>
নয়ত অসিহস্তে ধ্বংসকারী তুল্য দুঃশীলকে<br>
কর প্রতিবন্ধক, পাপ ময়লাপূর্ণ ব্যক্তিকে<br>
কর আকর্ষণ বা পরিত্যাগ,<br>
অশ্রমণ হয়ে যে হয় শ্রমণ, মানী, তুচ্ছ প্রলাপতুল্য<br>
তাদৃশ্য অশ্রমণকে কর অতিক্রম বা বাহন।<br>
পাপাচার গোচর, পাপেচ্ছার বশীভূত জনে<br>
দূরীকৃত করে স্মৃতিমান পুরুষগণ পবিত্র পুরুষ<br>
সাথে করে বাস সুখে স্বচ্ছন্দে রহেন কল্পকাল,<br>
এভাবে জ্ঞানবান একতাপরায়ণ ব্যক্তি করেন দুঃখের অবসান।”</p>
</blockquote>
<p class='end'><a class='sc' id='sc7'></a>মৈত্রী-বর্গ প্রথম সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='sc' id='sc8'></a>মৈত্রী, প্রজ্ঞা, দ্বিবিধ প্রিয়, দ্বিবিধ লোক বিপত্তি<br>
দেবদত্ত, উত্তর, নন্দ এবং জঞ্জাল।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
