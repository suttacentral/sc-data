<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.21' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২১. প্রথম উগ্র সূত্র</h1>
</header>
<p><a class='sc' id='sc1'></a>একসময় ভগবান বৈশালীর মহাবনে কুটাগারশালায় অবস্থান করছিলেন। সেখানে ভগবান ভিক্ষুদিগকে আহ্বান করলেন, “হে ভিক্ষুগণ,” “হ্যাঁ ভদন্ত” বলে ভিক্ষুগণ প্রত্যুত্তরে সম্মতি জানালেন। ভগবান বললেন :</p>
<p><a class='sc' id='sc2'></a>“হে ভিক্ষুগণ, এটা সত্য বলে ধারণ কর যে, বৈশালীর গৃহপতি উগ্র অষ্টবিধ আশ্চর্যজনক, অদ্ভুত গুণযুক্ত।” ভগবান এরূপ বললেন, এটা বলে সুগত আসন হতে উঠে বিহারে প্রবেশ করলেন।</p>
<p><a class='sc' id='sc3'></a>তৎপর জনৈক ভিক্ষু পূর্বাহ্ণ সময়ে চীবর পরিধান করে পাত্র-চীবর সঙ্গে নিয়ে বৈশালীর উগ্গ গৃহপতির আলয়ে উপস্থিত হন, উপস্থিত হয়ে তাঁর জন্য প্রজ্ঞাপিত আসনে উপবেশন করেন। তৎপর বৈশালীর উগ্গ গৃহপতি ভিক্ষুর সমীপে উপস্থিত হন, উপস্থিত হয়ে সেই ভিক্ষুকে অভিবাদন করে এক প্রান্তে উপবেশন করেন। এক প্রান্তে উপবিষ্ট বৈশালীর উগ্গ গৃহপতিকে সেই ভিক্ষু বলেন :</p>
<p><a class='sc' id='sc4'></a>“হে গৃহপতি, ভগবান কর্তৃক এটা ব্যাখ্যাত হয়েছে যে, আপনি অষ্টবিধ গুণে গুণান্বিত যেগুলো আশ্চর্যজনক, অদ্ভুত। ভগবৎ কর্তৃক ব্যাখ্যাত আপনি যে অষ্টবিধ গুণে গুণান্বিত সেগুলো কী কী?”</p>
<p><a class='sc' id='sc5'></a>“না, প্রভু, ভগবৎ কর্তৃক ব্যাখ্যাত অষ্টবিধ আশ্চর্যজনক, অদ্ভুত গুণ সম্পর্কে আমি অবগত নই, তবে ভন্তে, অষ্টবিধ আশ্চর্যজনক, অদ্ভুত ধর্ম যে বিদ্যমান সে বিষয়ে শ্রবণ করুন, উত্তমরূপে মনোনিবেশ করুন, আমি তদ্বিষয়ে ভাষণ করছি।” “যথা আজ্ঞা, গৃহপতি” বলে সেই ভিক্ষু প্রত্যুত্তরে সম্মতি জ্ঞাপন করলেন। বৈশালীর গৃহপতি বললেন :</p>
<p><a class='sc' id='sc6'></a>“ভন্তে, যখন আমি ভগবানকে প্রথম দর্শন করি, এমনকি অনেক দূর হতে, আমার অন্তর, ভন্তে, একমাত্র তাঁর দর্শনে প্রশান্ত হলো। এটাই ভন্তে, প্রথম আশ্চর্যজনক, অদ্ভুত গুণ যা আমাতে প্রতিভাত হলো। তখন ভন্তে, প্রসন্নচিত্তে আমি তৎ সন্নিকট গমন করি এবং ভগবানকে শ্রদ্ধা জ্ঞাপন করি। ভগবান আমাকে আনুপূর্বিক ধর্মোপদেশ প্রদান করলেন, যেমন : দান-কথা, শীল-কথা, স্বর্গ-কথা, কাম-পরিভোগে দুঃখের কথা, অবকার <span class='add'>(জঞ্জাল)</span> ও সংক্লেশ <span class='add'>(মালিন্য)</span> এবং নৈষ্ক্রম্য প্রত্যাশিত সুখদায়ক ফল প্রকাশ করলেন।</p>
<p><a class='sc' id='sc7'></a>যখন ভগবান জানলেন যে, আমার চিত্ত সুস্থ, মৃদু, নীবরণ মুক্ত, উদগ্র <span class='add'>(প্রফুল্ল)</span>, প্রসন্ন হয়েছে, তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করলেন, যথা : দুঃখ, দুঃখ-সমুদয়, দুঃখ নিরোধ, দুঃখ-নিরোধের উপায়। যেমন শুদ্ধ ও কালিমারহিত বস্ত্র যথাযথভাবে রং প্রতিগ্রহণ করে। তেমনই সেই আসনেই আমার বিরজ, বিমল ধর্মচক্ষু উৎপন্ন হলো-“যা কিছু সমুদয়ধর্মী তৎসমস্তই নিরোধধর্মী।” ভন্তে, সেই আমি ধর্ম প্রত্যক্ষ করে, ধর্মতত্ত্ব লাভ করে, ধর্ম বিদিত হয়ে, ধর্মে প্রবিষ্ট হয়ে এবং সংশয় মুক্ত হয়ে, ধর্মে বৈশারদ্য প্রাপ্ত হয়ে, শাস্তার শাসনে আত্মপ্রত্যয় লাভ করে তখনই বুদ্ধ, ধর্ম ও সংঘের শরণ ও পঞ্চ ব্রাহ্মণের শিক্ষাপদ গ্রহণ করলাম। ভন্তে, এটা দ্বিতীয় আশ্চর্যজনক, অদ্ভুত গুণ যা আমাতে প্রতিভাত হলো।</p>
<p><a class='sc' id='sc8'></a>ভন্তে, তখন আমার চার সহধর্মিণী যুবতী বালিকারা ছিল। আমি তাদের নিকট গেলাম এবং তাদেরকে এরূপ বললাম, “ভগিনীগণ, আমি পঞ্চ ব্রাহ্মণের শিক্ষাপদ গ্রহণ করেছি। যে ইচ্ছা করে সে এস্থানে ভোগ সম্পদ উপভোগ করতে পারে, অথবা পুণ্যকর্ম সম্পাদন করতে পারে অথবা আপন জ্ঞাতিকুলে চলে যেতে পারে; অথবা এমন কোনো লোক কি আছে যাকে তোমরা ইচ্ছা কর আমি অর্পন করে দিতে পারি?” এবং যখন আমি কথা বলা বন্ধ করলাম, জ্যেষ্ঠা স্ত্রী আমাকে বলল, “আর্যে, আমাকে অমুক ব্যক্তিকে দিয়ে ফেলুন।” তখন আমি সে ব্যক্তিকে ডেকে পাঠালাম এবং আমার স্ত্রীকে হস্ত দ্বারা গ্রহণ করে, দক্ষিণ হস্তে জল পাত্র ধারণ করে আমি সেই লোকটিকে ধৌত করে দিলাম <span class='add'>(উৎসর্গ কর্ম সম্পাদন দ্বারা)</span>। তথাপি আমার স্ত্রী হতে বিচ্ছিন্ন হতে বিন্দু মাত্র আমি ব্যর্থ হইনি। ভন্তে, এটা তৃতীয় আশ্চর্যজনক, অদ্ভুত গুণ যা আমাতে প্রতিভাত হয়েছিল।</p>
<p><a class='sc' id='sc9'></a>অধিকন্তু ভন্তে, আমার পরিবারে ধন-সম্পদ আছে, কিন্তু শীলবান এবং কল্যাণধর্মপরায়ণদের মধ্যে পক্ষপাতবিহীনভাবে ভাগ করে দেয়া হয়েছে। ভন্তে, এটা চতুর্থ আশ্চর্যজনক, অদ্ভুত গুণ।</p>
<p><a class='sc' id='sc10'></a>ভন্তে, যখন আমি একজন ভিক্ষুকে সম্মান করি, আমি তাঁকে বিনীতভাবে সেবা করি, শ্রদ্ধাবিহীন হয়ে নহে। ভন্তে, এটা পঞ্চম আশ্চর্যজনক, অদ্ভুত গুণ।</p>
<p><a class='sc' id='sc11'></a>ভন্তে, যদি শ্রদ্ধেয় ভিক্ষু আমাকে ধর্ম ভাষণ করেন আমি তা মনোযোগ সহকারে শ্রবণ করি, অমনোযোগ সহকারে নহে। যদি তিনি আমাকে ধর্ম ভাষণ না করেন তাহলে আমিই তাঁকে ধর্ম ভাষণ করি। ভন্তে, এটা ষষ্ঠ আশ্চর্যজনক, অদ্ভুত গুণ যা আমাতে প্রতিভাত হয়েছিল।</p>
<p><a class='sc' id='sc12'></a>অধিকন্তু ভন্তে, দেবতাদের পক্ষে এটা অসাধারণ নহে আমার নিকট এসে ঘোষণা করা-“হে গৃহপতি, ভগবান কর্তৃক ধর্ম সু-ব্যাখ্যাত হয়েছে।” যখন তাঁরা এরূপ বলেন আমি উত্তর দিই, “ওহে দেবগণ, আপনারা বলুন বা না বলুন, ভগবান কর্তৃক ধর্ম সু-ব্যাখ্যাত!” তথাপি ভন্তে, এ ধরনের চিত্তের জন্য আমি উলৱাস অনুভব করি না, যেমন- “এসব দেবতা আমার নিকট আসেন বা আমি দেবগণের সাথে কথা বলি।” ভন্তে, এটা সপ্তম আশ্চর্যজনক, অদ্ভুত গুণ।</p>
<p><a class='sc' id='sc13'></a>ভন্তে, ভগবৎ কর্তৃক বিঘোষিত পঞ্চ অধোভাগীয় সংযোজনের মধ্যে আমি কিঞ্চিৎ মাত্র আমার মধ্যে অপরিত্যক্ত দেখতে পাই না। ভন্তে, এটা অষ্টম আশ্চর্যজনক, অদ্ভুত গুণ যা আমাতে প্রতিভাত হলো।</p>
<p><a class='sc' id='sc14'></a>ভন্তে, এই অষ্টবিধ আশ্চর্যজনক, অদ্ভুত ধর্ম আমাতে বিদ্যমান দেখি। কিন্তু, ভগবৎ কর্তৃক ব্যাখ্যাত অষ্টবিধ আশ্চর্যজনক, অদ্ভুত গুণের মধ্যে কয়টি গুণে আমি গুণান্বিত?”</p>
<p><a class='sc' id='sc15'></a>তৎপর সেই ভিক্ষু বৈশালীর উগ্গ গৃহপতির আবাস হতে পিণ্ডপাত <span class='add'>(ভোজন)</span> গ্রহণ করে আসন হতে উঠে চলে গেলেন। তখন সেই ভিক্ষু ভিক্ষাচরণ হতে প্রত্যাবর্তন করে পিণ্ডপাত পরিভোগের পর ভগবানের নিকট উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সেই ভিক্ষু বৈশালীর উগ্গ গৃহপতির সাথে যেসব আলাপ-সালাপ হয়েছিল সেসব ভগবানের নিকট ব্যক্ত করেন।</p>
<p><a class='sc' id='sc16'></a><span class='add'>(ভগবান বললেন,)</span> “সাধু, সাধু, বৈশালীর উগ্গ গৃহপতি বিষয়টি ব্যাখ্যা করতে গিয়ে যথার্থই ব্যাখ্যা করেছে; তথাপি হে ভিক্ষু, তিনি আমাকর্তৃক অষ্টবিধ অদ্ভুত গুণে গুণান্বিত হওয়ার জন্য ব্যাখ্যাত হয়েছেন। অধিকন্তু, হে ভিক্ষুগণ, এটা সত্য বলে ধারণা কর যে, বৈশালীর উগ্গ গৃহপতি এরূপ আশ্চর্যজনক অদ্ভুত গুণে গুণান্বিত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
