<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.24' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২৪. দ্বিতীয় হত্থক সূত্র</h1>
</header>
<p><a class='sc' id='sc1'></a>একসময় ভগবান আলবীর অগ্গালবচৈত্যে অবস্থান করছিলেন। অতঃপর আলবীর হত্থক পঞ্চশত উপাসক পরিবৃত হয়ে ভগবানের নিকট উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট আলবীর হত্থককে ভগবান এরূপ বলেন :</p>
<p><a class='sc' id='sc2'></a>“হত্থক, আপনার পরিষদ বৃহৎ। আপনি কীভাবে এই মহতী পরিষদ গঠন করলেন?”</p>
<p><a class='sc' id='sc3'></a>ভন্তে, ভগবৎ দেশিত চার সংগ্রহ বিষয় অনুসারে আমি এই পরিষদ সংগ্রহ করি। প্রভু, যখন অনুভব করি যে, এই ব্যক্তি দানের দ্বারা সংগ্রহযোগ্য তাকে আমি দানের দ্বারা সংগ্রহ করি; যখন দয়াপূর্ণ বাক্য দ্বারা সংগ্রহযোগ্য তখন সে উপায়ে; যখন উপকারী আচরণ দ্বারা সংগ্রহযোগ্য তখন উপকারী আচরণ দ্বারা অথবা যখন আমি জানি যে, যদি তাকে সংগ্রহ করতে হয় তাহলে সম আচরণ করতে হবে, তখন তাকে সম আচরণ দ্বারা সংগ্রহ করি। অধিকন্তু ভন্তে, আমার পরিবারে সম্পদ আছে এবং তারা জানে যে, এরূপ আচরণ একজন দরিদ্র লোকের গুজব নহে।”</p>
<p><a class='sc' id='sc4'></a>“সাধু, সাধু হত্থক! হত্থক, এটাই মহতী পরিষদ সংগ্রহের উপায়। অতীতে যাঁরা মহা পরিষদ গঠন করেছিলেন তাঁরা সবাই এই চার সংগ্রহ বিষয় দ্বারা তা করেছিলেন; ভবিষ্যতেও যে সকল মহতী পরিষদ গঠিত হবে তাঁরা সবাই এই চার সংগ্রহ বিষয়ের ভিত্তিতে গঠন করবেন। হত্থক, এখন যাঁরা মহা পরিষদ সংগ্রহ করছেন তাঁরা সবাই এই চার সংগ্রহ বিষয়ের ভিত্তিতে তা করছেন।”</p>
<p><a class='sc' id='sc5'></a>অতঃপর আলবীর হত্থককে ভগবান ধর্মোপদেশ দিয়ে, ধর্মে প্রবৃত্ত করে, সমুত্তেজিত করে, আনন্দ সৃষ্টি করার পর হত্থক ভগবানকে অভিবাদন ও প্রদক্ষিণ করে আসন হতে উঠে প্রস্থান করেন। তৎপর আলবীর হত্থকের চলে যাওয়ার পর অনতিবিলম্বে ভগবান ভিক্ষুগণকে আহ্বান করেন :</p>
<p><a class='sc' id='sc6'></a>“হে ভিক্ষুগণ, এটা সত্য বলে গ্রহণ করে যে, আলবীর হত্থক অষ্টবিধ গুণে গুণান্বিত। আটটি কী কী?</p>
<p><a class='sc' id='sc7'></a>হে ভিক্ষুগণ, আলবীর হত্থকের শ্রদ্ধা আছে, আলবীর হত্থক শীলবান, আলবীর হত্থকের পাপে লজ্জাবোধ আছে, আলবীর হত্থক পাপকে ভয় করে, আলবীর হত্থক বহুশ্রুত, আলবীর হত্থক দাতা, আলবীর হত্থক প্রজ্ঞাবান, আলবীর হত্থক অল্পেচ্ছু।</p>
<p><a class='sc' id='sc8'></a>হে ভিক্ষুগণ, এটা সত্য বলে গ্রহণ করে যে, আলবীর হত্থক এই অষ্টবিধ গুণে গুণযুক্ত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
