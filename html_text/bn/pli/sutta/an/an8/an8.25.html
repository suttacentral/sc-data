<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.25' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২৫. মহানাম সূত্র</h1>
</header>
<p><a class='sc' id='sc1'></a>একসময় ভগবান কপিলবাস্তুর শাক্যদের নিগ্রোধারামে অবস্থান করছিলেন। সেখানে মহানাম শাক্য ভগবানের নিকট উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট মহানাম শাক্য ভগবানকে বললেন, “ভন্তে কীরূপে একজন লোক উপাসক হন?” “মহানাম, যখন সে বুদ্ধের শরণাগত, ধর্মের শরণাগত, সংঘের শরণাগত হয় তখনই সে উপাসক হিসাবে পরিগণিত হয়, মহানাম।”</p>
<p><a class='sc' id='sc2'></a>“প্রভু, কীরূপে উপাসক শীলবান হয়?”</p>
<p><a class='sc' id='sc3'></a>“মহানাম যখন উপাসক প্রাণিহত্যা হতে বিরত হয়, অদত্তবস্তু গ্রহণ হতে প্রতিবিরত হয়, মিথ্যা কামাচার হতে বিরত হয়, মিথ্যা কথন হতে বিরত হয়, সুরাদি মাদক দ্রব্য হতে প্রতিবিরত হয়-এভাবেই মহানাম, উপাসক শীলবান হয়।”</p>
<p><a class='sc' id='sc4'></a>প্রভু, কীরূপে উপাসক আত্মহিতে সহায়তা করে কিন্তু পরহিতে নহে?” “যখন মহানাম, নিজে শ্রদ্ধাসম্পন্ন হয় কিন্তু অপরকে শ্রদ্ধাসম্পদে প্রবুদ্ধ করে না, নিজে শীলসম্পন্ন হয় কিন্তু অপরকে শীলসম্পদে উদ্বুদ্ধ করে না, নিজে ত্যাগী হয় কিন্তু অপরকে ত্যাগসম্পন্ন হতে উদ্বুদ্ধ করে না, নিজে ভিক্ষুগণকে দর্শনেচ্ছু হয় কিন্তু অপরকে ভিক্ষুগণকে দর্শনে প্রবৃত্ত করে না, নিজে সদ্ধর্ম শ্রবণেচ্ছু হয় কিন্তু অপরকে সদ্ধর্ম শ্রবণে উদ্বুদ্ধ করে না, নিজে শ্রুত ধর্মের ধারক <span class='add'>(মনোযোগী)</span> হয় কিন্তু অপরকে ধর্ম ধারণে প্রবুদ্ধ করে না, নিজে ধারণকারী ধর্মের অর্থ চিন্তা করে কিন্তু অপরকে ধর্মের অর্থ চিন্তনে উদ্বুদ্ধ করে না, নিজে অর্থ ও ধর্ম উভয় জ্ঞাত হয়ে ধর্মানুধর্ম প্রতিপন্ন হয় কিন্তু অপরকে ধর্মানুধর্মে প্রতিপন্ন হতে উদ্বুদ্ধ করে না-তখন মহানাম, উপাসক আত্মহিতে প্রতিপন্ন হয়, পরহিতে নহে।”</p>
<p><a class='sc' id='sc5'></a>“ভন্তে, কীরূপে উপাসক আত্মহিত ও পরহিত উভয় হিতে প্রতিপন্ন হয়?”</p>
<p><a class='sc' id='sc6'></a>“প্রকৃতপক্ষে মহানাম, যখন উপাসক নিজে শ্রদ্ধাসম্পন্ন হয় এবং অপরকেও শ্রদ্ধাসম্পদে উদ্বুদ্ধ করে, নিজে শীলসম্পন্ন হয় এবং অপরকেও শীলসম্পদে প্রবুদ্ধ করে, নিজে ত্যাগী হয় এবং অপরকে ত্যাগসম্পদে উদ্বুদ্ধ করে, নিজে ভিক্ষুগণকে দর্শনে ইচ্ছুক হয় এবং অপরকেও ভিক্ষুগণকে দর্শনে উদ্দীপিত করে, নিজে সদ্ধর্ম শ্রবণে ইচ্ছুক হয় এবং অপরকেও সদ্ধর্ম শ্রবণে প্রবুদ্ধ করে, নিজে শ্রুত ধর্মের ধারক হয় এবং অপরকেও শ্রুত ধর্ম ধারণে উদ্দীপিত করে, নিজে ধারণকারী ধর্মের অর্থ চিন্তা করে এবং অপরকেও ধর্মের অর্থ চিন্তনে উদ্বুদ্ধ করে, নিজে অর্থ ও ধর্ম উভয়ই জ্ঞাত হয়ে ধর্মানুধর্ম প্রতিপন্ন হয় এবং অপরকেও ধর্মানুধর্মে প্রতিপন্ন হতে উদ্বুদ্ধ করে, তখনই মহানাম, উপাসক আত্মহিত ও পরহিত উভয় হিতে প্রতিপন্ন হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
