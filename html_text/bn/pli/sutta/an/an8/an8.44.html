<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.44' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>উপোসথ বর্গ</li>
</ul>
<h1 class='sutta'>৮.৪৪. বাশিষ্ঠ সূত্র</h1>
</header>
<p><a class='sc' id='sc1'></a>একসময় ভগবান বৈশালীর মহাবনে কূটাগারশালায় অবস্থান করছিলেন। সে সময় উপাসক বাসেট্ঠ ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। একপ্রান্তে উপবিষ্ট উপাসক বাসেট্ঠকে ভগবান বলেন :</p>
<p><a class='sc' id='sc2'></a>“বাসেট্ঠ, অষ্টাঙ্গ সমন্বিত উপোসথ দিবস প্রতিপালিত এবং রক্ষিত হলে মহাফলপ্রদ, অত্যন্ত হিতকর, অত্যন্ত উজ্জ্বল, অত্যন্ত রোমাঞ্চকর হয়। বাসেট্ঠ, কীরূপে মহাফলপ্রদ, অত্যন্ত হিতকর, অত্যন্ত উজ্জ্বল, অত্যন্ত রোমাঞ্চকর অষ্টাঙ্গ সমন্বিত উপোসথ দিবস প্রতিপালন এবং রক্ষা করতে হয়?”</p>
<p><a class='sc' id='sc3'></a>“অর্হৎগণ যাবজ্জীবন উচ্চশয্যা, মহাশয্যা পরিহার করে উচ্চশয্যা, মহাশয্যা প্রতিবিরত হন। তাঁরা নিচু শয্যায় শয়ন করেন, মঞ্চ বা তৃণ বিস্তৃত শয্যা গ্রহণ করেন। আমিও অদ্য রাত্রিদিন উচ্চশয্যা, মহাশয্যা পরিহার করে উচ্চশয্যা, মহাশয্যা প্রতিবিরত হই, নিচু শয্যায়, মঞ্চ বা তৃণ বিস্তৃত শয্যায় শয়ন করি। এভাবে আমি অর্হৎগণকে অনুসরণ করি এবং তদ্বারা আমার উপোসথ রক্ষিত হবে।” “এই অষ্ট গুণে উপোসথ রক্ষিত হয়। বাসেট্ঠ, এই অষ্টাঙ্গযুক্ত উপোসথ দিবস প্রতিপালিত এবং রক্ষিত হলে তা মহাফলপ্রদ, মহা হিতকর, অত্যন্ত উজ্জ্বল, অত্যন্ত রোমাঞ্চকর হয়। উপোসথ দিবস প্রতিপালিত, রক্ষিত হলে কীরূপ মহাফলপ্রদ, কীরূপ মহা হিতকর, মহা উজ্জ্বল, মহা রোমাঞ্চকর হয়?</p>
<p><a class='sc' id='sc4'></a>বাসেট্ঠ, যদি কোনো ব্যক্তি এই ষোড়শ মহাজনপদে প্রভূতসপ্ত রত্নের অধিকারী হয়, রাজ্যে প্রভুত্ব করে যেমন অঙ্গবাসী, মগধবাসী, কাসীবাসী, কোশলবাসী, বজ্জিগণ, মল্লগণ, চেতীগণ, বংসগণ, কুরুগণ, পঞ্চালগণ, মচ্ছগণ, সুরসেনগণ, অশ্বকগণ, অবন্তীবাসী, গান্ধারগণ এবং কম্বোজগণের উপর রাজত্ব করে তথাপি তা অষ্টাঙ্গযুক্ত উপোসথ দিবস প্রতিপালন ও রক্ষার ষোড়শাংশের একাংশও হয় না। তার কারণ কী? বাসেট্ঠ, দিব্যসুখের তুলনায় মনুষ্য রাজত্ব নিকৃষ্ট হেতু।</p>
<p><a class='sc' id='sc5'></a>বাসেট্ঠ, মনুষ্যলোকের পঞ্চাশ বৎসর চাতুমর্হারাজিক দেবগণের মাত্র এক রাত্রিদিন; তাদের মাসে আছে সেরূপ ত্রিশ রাত্রি, তাদের বৎসরে আছে বারো মাস। তদনুরূপ চাতুর্মহারাজিক দেবগণের আয়ুপ্রমাণ দিব্য পঞ্চশত বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গযুক্ত উপোসথ দিবস পালন করে তারা কায়ভেদে মৃত্যুর পর চাতুর্মহারাজিক দেবগণের মধ্যে উৎপন্ন হয়। সুতরাং বাসেট্ঠ, সে ব্যাপারে এটা আমাকর্তৃক ভাষিত হয়েছে, দিব্যসুখের তুলনায় মনুষ্য রাজত্ব নিকৃষ্ট।</p>
<p><a class='sc' id='sc6'></a>বাসেট্ঠ, মনুষ্যলোকের শত বৎসর তাবতিংস দেবগণের আয়ুপ্রমাণ দিব্য সহস্র বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গ সমন্বিত উপোসথ দিবস পালন করে তারা কায়ভেদে মৃত্যুর পর তাবতিংস দেবগণের মধ্যে উৎপন্ন হয়। সুতরাং বাসেট্ঠ, সে ব্যাপারেই আমাকর্তৃক এটা ভাষিত হয়েছে, দিব্যসুখের তুলনায় মনুষ্য রাজত্ব নিকৃষ্ট।</p>
<p><a class='sc' id='sc7'></a>বাসেট্ঠ, মনুষ্যলোকের দ্বি-শত বৎসর যাম দেবগণের এক রাত্রিদিন। সেরূপ ত্রিশ রাত্রে মাস, বারো মাসে বৎসর। তদনুরূপ যাম দেবগণের আয়ুপ্রমাণ দুই হাজার বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গ সমন্বিত উপোসথ দিবস পালন করে তারা কায়ভেদে মৃত্যুর পর যাম দেবগণের মধ্যে উৎপন্ন হয়। সে কারণেই বাসেট্ঠ, আমাকর্তৃক এটা ভাষিত হয়েছে, দিব্যসুখের তুলনায় মনুষ্য রাজত্ব নিকৃষ্ট।</p>
<p><a class='sc' id='sc8'></a>বাসেট্ঠ, মনুষ্যলোকের চারশত বৎসর তুষিত দেবগণের আয়ু দিব্য গণনায় চার হাজার বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গগুণযুক্ত উপোসথ দিবস পালন করে তারা কায়ভেদে মৃত্যুর পর তুষিত দেবগণের মধ্যে উৎপন্ন হয়। বাসেট্ঠ, সে কারণেই আমাকর্তৃক এটা ভাষিত হয়েছে, দিব্যসুখের তুলনায় মনুষ্য রাজত্ব নগণ্য।</p>
<p><a class='sc' id='sc9'></a>বাসেট্ঠ, মনুষ্যলোকের আটশত বৎসর নিম্মাণরতি দেবগণের এক রাত্রিদিন। সেরূপ ত্রিশ রাত্রে মাস, বারো মাসে বৎসর। তদনুরূপ নিম্মাণরতি দেবগণের আয়ু দিব্যগণনায় আট হাজার বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গযুক্ত উপোসথ দিবস পালন করে তারা কায়ভেদে মৃত্যুর পরনিম্মাণরতি দেবগণের মধ্যে উৎপন্ন হয়। সে কারণেই বাসেট্ঠ, আমাকর্তৃক এটা ভাষিত হয়েছে, দিব্যসুখের তুলনায় মনুষ্য আধিপত্য নগণ্য।</p>
<p><a class='sc' id='sc10'></a>বাসেট্ঠ, মনুষ্যলোকের ষোড়শ সহস্র বৎসর পরনিম্মিতবসবত্তী দেবগণের এক রাত্রিদিন। সেরূপ ত্রিশ রাত্রে মাস, বারো মাসে বৎসর। তদনুরূপ পরনিম্মিতবসবত্তী দেবগণের আয়ু দিব্য গণনায় ষোড়শ সহস্র বৎসর। বাসেট্ঠ, এটা নিশ্চিত যে, যখন কোনো স্ত্রী বা পুরুষ অষ্টাঙ্গযুক্ত উপোসথ দিবস পালন করে তারা কায়ভেদে মৃত্যুর পর পরনিম্মিতবসবত্তী দেবগণের মধ্যে উৎপন্ন হয়। সে কারণেই বাসেট্ঠ, আমাকর্তৃক এটা ভাষিত হয়েছে, দিব্যসুখের তুলনায় মনুষ্য আধিপত্য নগণ্য।</p>
<blockquote class='gatha'>
<p><a class='sc' id='sc11'></a>প্রাণিহত্যা করবে না, করবে না অদত্ত গ্রহণ,<br>
করবে না মিথ্যাভাষণ, হবে না মদ্যপায়ী,<br>
হবে বিরত মৈথুন সেবনে,<br>
রাত্রে বা বিকালে করবে না ভোজন গ্রহণ।<br>
করবে না ধারণ মালা, করবে না সুগন্ধ দ্রব্য ব্যবহার,<br>
করবে শয়ন মাচায়, ভূমিতে বা তৃণপত্রে,<br>
অষ্টাঙ্গিক উপোসথ বলে হয়েছে তা ভাষিত,<br>
দুঃখ অন্তকারী বলে বুদ্ধ দ্বারা হয়েছে যা প্রকাশিত।<br>
চন্দ্র-সূর্য উভয়ে সুদর্শনীয় তমঃ বিনোদনকারী,<br>
বিচরণ করে চক্রবাল ব্যাপী আলোক প্রদানে,<br>
অন্তরীক্ষে বিচরণকারী চন্দ্র-সূর্য করে বিরোচিত<br>
সর্বদিক, করে প্রভাসিত সমগ্র আকাশ।<br>
কদাচ শিখবে না সরোষপূর্ণ বাক্য<br>
মুখস্খলিত সামান্য বাক্য করবে না গ্রহণ,<br>
দেবে না বাক্যের উপর বাক্য চাপিয়ে,<br>
এক কথাকে অন্য কথায় করবে না মর্দন,<br>
সত্য-মিথ্যা সংযুক্ত বাক্য করবে না ভাষণ।<br>
এ পৃথিবীর মধ্যে সমুদ্রে উৎপন্ন মুক্তা,<br>
ইন্দ্রনীলাদি মণি, উত্তম বেণুরিয় বা এক বৎসর<br>
আয়ু পরিমাণ বেণুবর্ণ জাতিমণি, শৃঙ্গি বা গোশৃঙ্গ<br>
সদৃশ উৎপন্ন সুবর্ণ অথবা পর্বতজাত কাঞ্চনাদি,<br>
যার মধ্যে আছে বিদ্যমান যা কিছু ধন, জাতরূপ বা<br>
শাস্তাবর্ণ সুবর্ণ, হটক বা পিপীলিকাদি দ্বারা নির্গত<br>
সুবর্ণ নামে যা যা হয় কথিত।<br>
সেসব অষ্টাঙ্গিক গুণযুক্ত উপোসথের<br>
ষোলো কলার এক কলাও হয় না পরিমিত।<br>
চন্দ্রপ্রভা ও সমস্ত তারকাও হয় না তদ্রূপ,<br>
তদ্ধেতু শীলবান নরনারীগণ,<br>
অষ্টাঙ্গ গুণযুক্ত উপোসথ কর হে প্রতিপালন,<br>
সুখদায়ক পুণ্যকর্ম করে সম্পাদন<br>
নরনারীগণ আনন্দিত, প্রশংসিত প্রাপ্ত হয় স্বর্গস্থান।”</p>
</blockquote>
<p><a class='sc' id='sc12'></a>এরূপ উক্ত হলে বাসেট্ঠ উপাসক ভগবানকে বললেন :</p>
<p><a class='sc' id='sc13'></a>“ভন্তে, আমার প্রিয় জ্ঞাতিবর্গ অষ্টাঙ্গযুক্ত উপোসথ দিবস পালন করতেন, তা তাদের দীর্ঘকালের জন্য হিতকর ও সুখের কারণ হত। প্রভু, যদি সকল ক্ষত্রিয় অষ্টাঙ্গযুক্ত উপোসথ দিবস পালন করত তা দীর্ঘকালের জন্য তাদের হিত ও সুখের কারণ হতো”। “হ্যাঁ বাসেট্ঠ, তাই হত। বাসেট্ঠ যদি সকল ব্রাহ্মণ অষ্টাঙ্গযুক্ত উপোসথ দিবস পালন করত তা দীর্ঘকালের জন্য তাদের হিত ও সুখের কারণ হত। যদি সকল বৈশ্য অষ্টাঙ্গযুক্ত উপোসথ দিবস পালন করত তা দীর্ঘকালের জন্য তাদের হিত ও সুখের কারণ হত। যদি সকল শূদ্র অষ্টাঙ্গযুক্ত উপোসথ দিবস পালন করত তা দীর্ঘকালের জন্য তাদের হিত ও সুখের কারণ হতো। এবং বাসেট্ঠ, মার এবং ব্রহ্মাসহ দেব জগৎ বা শ্রমণ-ব্রাহ্মণসহ দেব-মনুষ্যগণ যদি এভাবে উপোসথ দিবস প্রতিপালন করত তা তাদের দীর্ঘকালের হিত ও সুখের কারণ হতো। “বাসেট্ঠ, এমন কি এই শালবৃক্ষসমূহও যদি এভাবে অষ্টাঙ্গযুক্ত উপোসথ দিবস প্রতিপালন করত এ শর্তে যে, যদি তারা চেতনাযুক্ত হয়ে কাজ করত, তা দীর্ঘকালের জন্য তাদের হিত ও সুখের কারণ হতো, মনুষ্যদের কথা আর কী-ই বা বলব!”।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
