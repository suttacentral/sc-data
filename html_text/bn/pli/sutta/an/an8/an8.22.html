<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.22' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.২২. দ্বিতীয় উগ্র সূত্র</h1>
</header>
<p><a class='sc' id='sc1'></a>একসময় ভগবান বজ্জিদের হত্থীগ্রামে অবস্থান করছিলেন। তখন ভগবান ভিক্ষুগণকে আহ্বান করলেন, “হে ভিক্ষুগণ,” “হ্যাঁ ভদন্ত” বলে ভিক্ষুগণ প্রত্যুত্তরে সম্মতি জ্ঞাপন করলেন। ভগবান বললেন :</p>
<p><a class='sc' id='sc2'></a>“হে ভিক্ষুগণ, এটা সত্য বলে ধারণ কর যে, হত্থীগামের উগ্গ গৃহপতি অষ্টবিধ আশ্চর্যজনক, অদ্ভুত গুণসম্পন্ন!” ভগবান এরূপ বললেন, এটা বলে সুগত আসন হতে উঠে বিহারে প্রবেশ করেন।</p>
<p><a class='sc' id='sc3'></a>তৎপর জনৈক ভিক্ষু পূর্বাহ্ণ সময়ে চীবর পরিধান করে পাত্র-চীবর সঙ্গে নিয়ে হত্থীগামের উগ্গ গৃহপতির গৃহে উপস্থিত হন, উপস্থিত হয়ে তাঁর জন্য প্রজ্ঞাপিত আসনে উপবেশন করেন। অতঃপর হত্থীগামের গৃহপতি সেই ভিক্ষু সমীপে উপস্থিত হন, উপস্থিত হয়ে তাঁকে অভিবাদন করে এক প্রান্তে উপবেশন করেন। এক প্রান্তে উপবিষ্ট হত্থীগামের উগ্গ গৃহপতিকে সেই ভিক্ষু বললেন :</p>
<p><a class='sc' id='sc4'></a>“হে গৃহপতি, ভগবান কর্তৃক এটা ব্যাখ্যাত হয়েছে যে, আপনি অষ্টবিধ আশ্চর্যজনক, অদ্ভুত গুণে গুণান্বিত। ভগবৎ কর্তৃক ব্যাখ্যাত আপনি যে আটটি গুণে গুণযুক্ত সেগুলি কী কী?”</p>
<p><a class='sc' id='sc5'></a>“না প্রভু, ভগবৎ কর্তৃক ব্যাখ্যাত অষ্টবিধ আশ্চর্যজনক, অদ্ভুত গুণ সম্পর্কে আমি অবহিত নই, তবে ভন্তে, অষ্টবিধ আশ্চর্যজনক, অদ্ভুত গুণ যে বিদ্যমান তা শ্রবণ করুন, উত্তমরূপে মনোনিবেশ করুন, আমি তদ্বিষয়ে ভাষণ করছি।” “যথা আজ্ঞা, গৃহপতি,” বলে সেই ভিক্ষু প্রত্যুত্তরে সম্মতি জ্ঞাপন করলেন। হত্থীগামের উগ্গ গৃহপতি বললেন :</p>
<p><a class='sc' id='sc6'></a>“ভন্তে, নাগবনে পর্যটনকালে ভগবানকে আমি যখন প্রথম দূর হতে দর্শন করি, ভন্তে, আমার অন্তর তাঁর দর্শনে প্রশান্ত হলো এবং আমার মাতলামিভাব দূরীভূত হলো। ভন্তে, এটাই প্রথম আশ্চর্যজনক, অদ্ভুত গুণ যা আমাতে প্রতিভাত হলো। তখন ভন্তে, আমি প্রসন্ন চিত্তে তাঁর নিকটে গমন করি এবং ভগবানকে শ্রদ্ধা নিবেদন করি। ভগবান আমাকে আনুপূর্বিক ধর্মোপদেশ প্রদান করেন, যেমন্তদান-কথা, শীল-কথা, স্বর্গ-কথা, কাম-পরিভোগে দুঃখের কথা, অবকার <span class='add'>(জঞ্জাল)</span> ও সংক্লেশ <span class='add'>(মালিন্য)</span> এবং নৈষ্ক্রম্যের সুখদায়ক ফল প্রকাশ করেন।</p>
<p><a class='sc' id='sc7'></a>যখন ভগবান জানলেন যে, আমার চিত্ত সুস্থ, মৃদু, নীবরণমুক্ত, উদগ্র <span class='add'>(প্রফুল্ল)</span>, প্রসন্ন হয়েছে তখন তিনি বুদ্ধগণের সংক্ষিপ্ত সমুৎকৃষ্ট ধর্মদেশনা অভিব্যক্ত করেন, যথা : দুঃখ, দুঃখ-সমুদয়, দুঃখ-নিরোধ, দুঃখ নিরোধের উপায়। যেমন শুদ্ধ ও কালিমারহিত বস্ত্র যথাযথভাবে রং প্রতিগ্রহণ করে, তেমনভাবেই সেই আসনেই আমার বিরজ, বিমল ধর্মচক্ষু উৎপন্ন হলো, “যা কিছু সমুদয়ধর্মী তৎসমুদয় নিরোধধর্মী।” ভন্তে, সেই আমি ধর্ম প্রত্যক্ষ করে, ধর্মতত্ব লাভ করে, ধর্ম বিদিত হয়ে, শাস্তার শাসনে আত্ম প্রত্যয় লাভ করে তখনই বুদ্ধ-ধর্ম-সংঘের শরণ গ্রহণ করি এবং পঞ্চ ব্রাহ্মণের শিক্ষাপদ গ্রহণ করি। ভন্তে এটা দ্বিতীয় আশ্চর্যজনক, অদ্ভুত গুণ যা আমাতে প্রতিভাত হয়েছে।</p>
<p><a class='sc' id='sc8'></a>ভন্তে, আমার চারজন যুবতী স্ত্রী ছিল। আমি তাদের নিকট গেলাম এবং তাদেরকে এরূপ বললাম, “ভগিনীগণ, আমি পঞ্চ ব্রাহ্মণের শিক্ষাপদ গ্রহণ করেছি। তোমরা যে ইচ্ছা কর সে এস্থানে ভোগসম্পদ উপভোগ করতে পার অথবা পুণ্যকর্ম সম্পাদন করতে পার অথবা আপন জ্ঞাতিকুলে চলে যেতে পার; অথবা এমন কোনো লোক কি আছে যাদেরকে তোমরা গ্রহণ করতে ইচ্ছা কর এবং আমি অর্পণ করে দিতে পারি?” যখন আমি কথা বলা বন্ধ করলাম জ্যেষ্ঠা স্ত্রী আমাকে বলল, “আর্যে, আমাকে অমুক ব্যক্তির হস্তে অর্পণ করুন।” তখন আমি সে ব্যক্তিকে ডেকে পাঠাই। আমার স্ত্রীকে বাম হস্ত দ্বারা গ্রহণ করে, দক্ষিণ হস্তে জলপাত্র ধারণ করে আমি সেই লোকটিকে পরিষ্কার করে দিই <span class='add'>(উৎসর্গকর্ম সম্পাদন দ্বারা)</span>। তথাপি স্ত্রী হতে বিচ্ছিন্ন হতে আমি বিন্দুমাত্র ব্যর্থ হইনি। ভন্তে, এটা তৃতীয় আশ্চর্যজনক, অদ্ভুত গুণ যা আমাতে প্রতিভাত হয়েছিল।</p>
<p><a class='sc' id='sc9'></a>ভন্তে, অধিকন্তু আমার পরিবারে ধন-সম্পদ আছে, কিন্তু শীলবান এবং কল্যাণধর্মপরায়ণদের মধ্যে পক্ষপাত বিহীনভাবে ভাগ করে দেয়া হয়েছে। ভন্তে, এটা চতুর্থ আশ্চর্যজনক, অদ্ভুত গুণ।</p>
<p><a class='sc' id='sc10'></a>ভন্তে, যখন আমি একজন ভিক্ষুকে সম্মান করি, আমি তাঁকে বিনীতভাবে সেবা করি, শ্রদ্ধাবিহীন হয়ে নহে। ভন্তে, এটা পঞ্চম আশ্চর্যজনক, অদ্ভুত গুণ।</p>
<p><a class='sc' id='sc11'></a>ভন্তে, দেবতাদের পক্ষে এটা কোনো আশ্চর্যজনক ব্যাপার নহে, যখন আমি সংঘকে আহ্বান করি দেবগণ তখন আমার নিকট এসে বলেন যে, অমুক ভিক্ষু উভয়ভাগ বিমুক্ত, অমুক প্রজ্ঞাবিমুক্ত, অমুক কায়সাক্ষী, অমুক দৃষ্টি প্রাপ্ত, অমুক শ্রদ্ধাবিমুক্ত, অমুক ধর্মানুসারী, অমুক শ্রদ্ধানুসারী, অমুক শীলবান, কল্যাণধর্মপরায়ণ, অমুক দুঃশীল পাপধর্মপরায়ণ। কিন্তু ভন্তে, যখন আমি সংঘকে পরিবেশন করি আমার জানা নেই আমার চিত্তে এরূপ ভাব উৎপন্ন হয়েছে বলে, “আমি অমুককে কম দেব, অমুককে বেশি দেব।” বরং ভন্তে, আমি সমচিত্তে <span class='add'>(পক্ষপাতযুক্ত না হয়ে)</span> দিই। ভন্তে, এটা ষষ্ঠ আশ্চর্যজনক, অদ্ভুত গুণ।</p>
<p><a class='sc' id='sc12'></a>ভন্তে, দেবতাদের পক্ষে এটা অসম্ভব নহে আমার নিকট এসে ঘোষণা করা, “হে গৃহপতি, ভগবান কর্তৃক ধর্ম সু-ব্যাখ্যাত।” যখন তাঁরা এরূপ বলেন আমি উত্তর প্রদান করি, “ওহে দেবগণ, আপনারা বলুন বা না বলুন, ভগবান কর্তৃক ধর্ম সু-ব্যাখ্যাত।” তথাপি ভন্তে, এ ধরনের চিত্তের জন্য আমি উলৱাস অনুভব করি না, যেমন : “এসব দেবতা আমার নিকট আসেন বা আমি দেবগণের সাথে কথা বলি।” ভন্তে, এটা সপ্তম আশ্চর্যজনক, অদ্ভুত গুণ।</p>
<p><a class='sc' id='sc13'></a>ভন্তে, যদি আমি মৃত্যুবরণ করি ভগবানের সম্মুখে তা তত বেশি আশ্চর্যজনক হবে না। কিন্তু ভগবান যে আমার ব্যাপারে ঘোষণা করবেন, “হত্থীগামের উগ্গ গৃহপতির এমন কোনো সংযোজন নেই যে সংযোজনের <span class='add'>(বন্ধনের)</span> দরুন পুনঃ এই জগতে আগমন করবে।” <span class='add'>(তা-ই হবে আশ্চর্যজনক)</span>। ভন্তে, এটা অষ্টম আশ্চর্যজনক, অদ্ভুত গুণ যা আমাতে প্রতিভাত হয়েছিল।</p>
<p><a class='sc' id='sc14'></a>ভন্তে, এগুলোই অষ্টবিধ আশ্চর্যজনক, অদ্ভুত গুণ। কিন্তু ভগবৎ কর্তৃক ব্যাখ্যাত অষ্টবিধ আশ্চর্যজনক, অদ্ভুত গুণ আমাতে যে নিহিত সে সম্পর্কে আমি অবহিত নই।”</p>
<p><a class='sc' id='sc15'></a>তৎপর সেই ভিক্ষু হত্থীগামের উগ্গ গৃহপতির আবাস হতে পিণ্ডপাত গ্রহণ করে আসন হতে উঠে চলে গেলেন। অতঃপর সেই ভিক্ষু ভিক্ষাচরণ হতে প্রত্যাবর্তন করে পিণ্ডপাত পরিভোগের পর ভগবানের নিকট উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সেই ভিক্ষু হত্থীগামের উগ্গ গৃহপতির সাথে যে আলাপ-আলোচনা সংঘটিত হয়েছিল তা ভগবানের নিকট ব্যক্ত করেন।</p>
<p><a class='sc' id='sc16'></a>ভগবান বললেন, উত্তম ভিক্ষু, উত্তম, হত্থীগামের উগ্গ গৃহপতি যথার্থই ব্যাখ্যা করেছেন; তথাপি হে ভিক্ষু, তিনি অষ্টবিধ আশ্চর্যজনক, অদ্ভুত গুণে গুণান্বিত বলে আমাকর্তৃক ব্যাখ্যাত। অধিকন্তু হে ভিক্ষু! এটা সত্য বলে ধারণ কর যে, হত্থীগামের উগ্গ গৃহপতি অষ্টবিধ আশ্চর্যজনক অদ্ভুত গুণে গুণান্বিত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
