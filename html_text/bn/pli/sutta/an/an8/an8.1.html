<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.1' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মৈত্রী-বর্গ</li>
</ul>
<h1 class='sutta'>৮.১. মৈত্রী সূত্র</h1>
</header>
<p><a class='sc' id='sc1'></a>আমাকর্তৃক এরূপ শ্রুত হয়েছে, একসময় ভগবান শ্রাবস্তীর জেতবনে অনাথপিণ্ডিক-নির্মিত বিহারে অবস্থান করছিলেন। ভগবান ভিক্ষুদিগকে আহ্বান করলেন, “হে ভিক্ষুগণ,” “হ্যাঁ ভদন্ত” বলে ভিক্ষুগণ প্রত্যুত্তরে তাঁদের সম্মতি জানালেন।</p>
<p><a class='sc' id='sc2'></a>ভগবান বললেন :</p>
<p><a class='sc' id='sc3'></a>“হে ভিক্ষুগণ, মৈত্রী দ্বারা, চিত্তবিমুক্তি দ্বারা, আগ্রহবশে সেবন দ্বারা, ভাবনা ও পুনঃপুন কুশল বৃদ্ধি দ্বারা, রপ্ত হওয়া দ্বারা, জাগরণশীলতা ও প্রতিষ্ঠা দ্বারা, পুনঃপুন চয়নের দ্বারা, সম্যক প্রচেষ্টা দ্বারা আট প্রকার ফল প্রত্যাশা করা যায়। আট কী কী?</p>
<p><a class='sc' id='sc4'></a>সুখে নিদ্রা যায়, সুখে জাগ্রত হয়, পাপ স্বপ্ন দেখে না, মনুষ্যগণের প্রিয় হয়, অমনুষ্যগণের প্রিয়, দেবগণ রক্ষা করেন, অগ্নি, বিষ বা অস্ত্র দ্বারা দুঃখ প্রাপ্ত হয় না। মৈত্রী ভাবনা দ্বারা সে অর্হত্ত্ব প্রাপ্ত না হলেও মনুষ্য লোক হতে চ্যুত হয়ে সুপ্ত বুদ্ধের ন্যায় ব্রহ্মলোকে উৎপন্ন হয়।</p>
<p><a class='sc' id='sc5'></a>হে ভিক্ষুগণ, মৈত্রী দ্বারা, চিত্তবিমুক্তি দ্বারা, আগ্রহবশে সেবন দ্বারা, ভাবনা ও পুনঃপুন কুশল বৃদ্ধি দ্বারা, রপ্ত হওয়া দ্বারা, প্রতিষ্ঠা দ্বারা, জাগরশীলতা ও পুনঃপুন চয়নের দ্বারা এই আট প্রকার ফল প্রত্যাশা করা যায়।</p>
<blockquote class='gatha'>
<p><a class='sc' id='sc6'></a>স্মৃতিযুক্ত হয়ে যিনি অপ্রমাণে মৈত্রী ভাবনা করেন<br>
তিনি উপধিক্ষয়ে প্রাপ্ত হন অর্হত্ত্বফল,<br>
ধ্বংস করে দশ সংযোজন,<br>
তাঁর প্রতিঘ-সম্প্রযুক্ত সংযোজন হয়ে যায় তনু বা হাল্কা।<br>
যিনি একটি প্রাণীর প্রতিও দোষ চিত্ত আনয়ন<br>
না করে মৈত্রী ভাবনা করেন তদ্বারা তিনি লভেন<br>
কুশল, হন কুশলী, আর্য সজ্জন হয়ে দয়াচিত্ত<br>
সমস্ত জীবের প্রতি করেন পুণ্য সঞ্চয় প্রভূত।<br>
যাঁরা সত্ত্বপূর্ণ পৃথিবীকে জয় করে রাজর্ষিকে<br>
দিয়েছিলেন দান-অশ্বমেধ, পুরুষমেধ সম্মপাশ,<br>
বাজপেয়, নিরর্গল প্রভৃতি, সেসব মহাযজ্ঞে<br>
সুভাবিত মৈত্রীচিত্ত লোকের ষোল কলার এক কলা<br>
তুল্য হয় না, চন্দ্রপ্রভা ও তারাগণও হয় না তুলনা তাঁর সাথে।<br>
যিনি কামনা করেন মৈত্রী সমস্ত ভূতের,<br>
হত্যা, ঘাত-প্রতিঘাত করেন না প্রাণীকে,<br>
পরাজয় বা বিনাশ করেন না অর্থাদির,<br>
তিনি হন মৈত্রীকামী সর্ব ভূতের,<br>
নেই কোনো শত্রু ইদৃশ মৈত্রীকামীর।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
