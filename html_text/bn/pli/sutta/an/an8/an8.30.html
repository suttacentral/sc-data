<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.30' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৃহপতি বর্গ</li>
</ul>
<h1 class='sutta'>৮.৩০. অনুরুদ্ধ মহাবিতর্ক সূত্র</h1>
</header>
<p><a class='sc' id='sc1'></a>একসময় ভগবান সুংসুমার পর্বতস্থিত মৃগদাবের ভেসকলা বনে ভগ্গদের মধ্যে অবস্থান করছিলেন। সে সময়ে শ্রদ্ধেয় অনুরুদ্ধ পূর্বপ্রান্তস্থিত বাঁশবনে চেতীদের মধ্যে বাস করতেছিলেন। তখন একাকী নির্জন অবস্থায় বাস করার সময় আয়ুষ্মান অনুরুদ্ধের মনে এই চিন্তার উদ্রেক হলো, “এই ধর্ম অল্পেচ্ছুদের জন্য, এই ধর্ম যে বেশি চায় তার জন্য নহে। এই ধর্ম অল্পেচ্ছুদের জন্য, এই ধর্ম সন্তুষ্টদের জন্য, অসন্তুষ্টদের জন্য নহে। এই ধর্ম নিভৃতদের জন্য, পরিষদ অনুরাগীর জন্য নহে। বীর্যবানের জন্য এই ধর্ম, অলসের জন্য নহে। স্মৃতিশীলদের জন্য এই ধর্ম, মন্থর স্মৃতিসম্পন্নদের জন্য নহে। সমাহিতদের জন্য এই ধর্ম, অসমাহিতদের জন্য নহে। প্রজ্ঞাবানদের জন্য এই ধর্ম, প্রজ্ঞাহীনের জন্য নহে।”</p>
<p><a class='sc' id='sc2'></a>তৎপর ভগবান আয়ুষ্মান অনুরুদ্ধের চিত্ত পরিবিতর্ক পরিজ্ঞাত হয়ে যেমন কোনো বলবান পুরুষ সংকুচিত বাহু প্রসারিত করে, প্রসারিত বাহু সঙ্কোচিত করে তদ্রূপই ভগবান সুংসুমার পর্বতস্থিত মৃগদাবের ভেসকলা বন হতে অন্তর্হিত হয়ে ততটুকু সময়ের মধ্যে পূর্ব প্রান্তে বাঁশ বনে শ্রদ্ধেয় অনুরুদ্ধের সম্মুখে প্রাদুর্ভূত হন। প্রজ্ঞাপিত আসনে ভগবান উপবেশন করেন। শ্রদ্ধেয় অনুরুদ্ধ ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট শ্রদ্ধেয় অনুরুদ্ধকে ভগবান বলেন :</p>
<p><a class='sc' id='sc3'></a>“সাধু, সাধু অনুরুদ্ধ, অনুরুদ্ধ সাধু, তুমি মহাপুরুষের সপ্ত চিন্তন বিষয়ে চিন্তা করতেছিলে। যেমন : অল্প প্রত্যাশীদের জন্য এ ধর্ম, মহা প্রত্যাশীদের জন্য নহে; সন্তুষ্টদের জন্য ধর্ম, অসন্তুষ্টদের জন্য নহে; নিভৃতদের জন্য ধর্ম, পরিষদ প্রিয়দের জন্য নহে; বীর্যবানদের জন্য ধর্ম, অলসের জন্য নহে; স্মৃতিশীলদের জন্য ধর্ম, মন্থর স্মৃতিসম্পন্নদের জন্য নহে; সমাহিতের জন্য ধর্ম, অসমাহিতের জন্য নহে; প্রজ্ঞাবানদের জন্য ধর্ম, দুষ্প্রাজ্ঞদের জন্য নহে। কিন্তু অনুরুদ্ধ, তুমি মহাপুরুষের এই অষ্ট চিন্তন বিষয়েও চিন্তা কর : “এই ধর্ম নিশ্চিতদের জন্য এবং যে সত্যতায় আনন্দ পায় তার জন্য; এই ধর্ম বিক্ষিপ্তদের জন্য নহে অথবা যারা বিক্ষিপ্ততায় আনন্দ পায় তাদের জন্য নহে?”</p>
<p><a class='sc' id='sc4'></a>“অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা করবে তখন অনুরুদ্ধ, তুমি ইচ্ছা করলে কামমুক্ত, অকুশলমুক্ত হয়ে স-বিতর্ক, স-বিচার, বিবেকজ প্রীতিসুখ-সমন্বিত প্রথম ধ্যান লাভ করে অবস্থান করবে।</p>
<p><a class='sc' id='sc5'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা করবে তখন অনুরুদ্ধ, তুমি ইচ্ছা করলে বিতর্কবিচার প্রশমিত করে আধ্যাত্মিক সমপ্রসাদ চিত্তে একাগ্রভাব আনয়নকারী বিতর্কবিহীন বিচারহীন সমাধিজ প্রীতিসুখসমন্বিত দ্বিতীয় ধ্যান লাভ করে অবস্থান করবে।</p>
<p><a class='sc' id='sc6'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা করবে তখন অনুরুদ্ধ, তুমি ইচ্ছা করলে প্রীতিতেও বিরাগী হয়ে উপেক্ষার ভাবে অবস্থান করবে, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতি-নিরপেক্ষ)</span> সুখ অনুভব করবে, আর্যগণ যে ধ্যান-স্তরে আরোহণ করলে “ধ্যায়ী উপেক্ষা-সম্পন্ন ও স্মৃতিমান হয়ে <span class='add'>(প্রীতি-নিরপেক্ষ)</span> সুখে বিচরণ করেন” বলে বর্ণনা করেন, সেই তৃতীয় ধ্যান-স্তরে উন্নীত হয়ে তাতে বিচরণ করবে।</p>
<p><a class='sc' id='sc7'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা করবে তখন অনুরুদ্ধ, তুমি ইচ্ছা করলে সর্ব দৈহিক সুখ-দুঃখ পরিত্যাগ করেই পূর্বেই সৌমনস্য-দৌর্মনস্য <span class='add'>(মনের হর্ষ-বিষাদ)</span> অস্তমিত করে না-দুঃখ না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে তাতে অবস্থান করবে।</p>
<p><a class='sc' id='sc8'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা কর এবং ইচ্ছাক্রমে, বিনাকষ্টে, সহজে এই চার ধ্যান, সম্পূর্ণরূপে চৈতসিক, দৃষ্টধর্মে সুখ আনয়নকারী বিষয় লাভ কর তখন অনুরুদ্ধ, কোনো গৃহপতি বা গৃহপতিপুত্রের নিকট বিভিন্ন বর্ণের বস্ত্র যেরূপ সন্তুষ্টি ও আনন্দের, তোমার নিকট সন্তুষ্টি, আনন্দ, সুখে বিহরণ ও নির্বাণ লাভের জন্য পাংশুকূলিক চীবর পরিধানও তদ্রূপ।</p>
<p><a class='sc' id='sc9'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা কর এবং ইচ্ছাক্রমে, অনায়াসে, সহজে এই চতুর্ধ্যান যা সম্পূর্ণরূপে চৈতসিক, দৃষ্টধর্মে সুখ আনয়নকারী বিষয় লাভ কর তখন অনুরুদ্ধ, কোনো গৃহপতি বা গৃহপতি পুত্রের নিকট শালী চাউলের খাদ্য, কালোমুক্ত পরিষ্কৃত, যা অনেক সূপ-ব্যঞ্জন দ্বারা পরিবেশিত খাদ্য যেরূপ, তোমার নিকট সন্তুষ্টি, আনন্দ, সুখে বিহরণ ও নির্বাণ লাভের জন্য পিণ্ডচারণে জীবিকা নির্বাহকরণও তদ্রূপ।</p>
<p><a class='sc' id='sc10'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা কর এবং ইচ্ছাক্রমে, বিনাকষ্টে, অতি সহজে এই চতুর্ধ্যান যা সম্পূর্ণরূপে চৈতসিক, দৃষ্টধর্মে সুখ আনয়নকারী বিষয় লাভ কর তখন অনুরুদ্ধ, যেমন কোনো গৃহপতি বা গৃহপতি পুত্রের নিকট বন্ধ করার দরজা জানালাযুক্ত ত্রিকোণ ধারবিশিষ্ট চুন, সুড়কি ও পানি দ্বারা জমাট গৃহ যাতে প্রবেশ করে মুক্ত বাতাস, সন্তুষ্টি ও আনন্দ যেরূপ, তোমার নিকট সুখে বিহরণ ও নির্বাণ লাভের জন্য বৃক্ষমূলে শয্যাসনও ঠিক তদ্রূপ।</p>
<p><a class='sc' id='sc11'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা কর এবং ইচ্ছাক্রমে, বিনাকষ্টে, অতি সহজে এই চতুর্ধ্যান যা সম্পূর্ণরূপে চৈতসিক, ইহ জীবনে সুখ আনয়নকারী বিষয় লাভ কর তখন অনুরুদ্ধ, যেমন কোনো গৃহপতি বা গৃহপতি পুত্রের নিকট পশমী আবরণ, পশমী বস্ত্র বা চাদর যা মৃগচর্ম দ্বারা প্রস্তুত যার উপরে আছে চন্দ্রাতপ, উভয় পার্শ্ব গাঢ় লাল গদি সন্তুষ্টি, আনন্দ বিধান করে, তোমার নিকট সুখে বিহরণ ও নির্বাণ লাভের জন্য তৃণ বিস্তৃত শয্যাসনও তদ্রূপ।</p>
<p><a class='sc' id='sc12'></a>অনুরুদ্ধ, যখন তুমি মহাপুরুষের এই অষ্টবিধ চিন্তন বিষয়ে চিন্তা কর এবং ইচ্ছাক্রমে, বিনাকষ্টে, অতি সহজে এই চতুর্ধ্যান যা সম্পূর্ণরূপে চৈতসিক, ইহ জীবনে সুখ আনয়নকারী বিষয় লাভ কর তখন অনুরুদ্ধ, যেমন কোনো গৃহপতি বা গৃহপতি পুত্রের কাছে নানাবিধ ভৈষজ্য, সর্পি, নবনীত, তৈল, মধু, ইক্ষু রস যেরূপ সন্তুষ্টি ও আনন্দের বিষয়, তোমার নিকট সুখে বিহরণ ও নির্বাণ লাভের জন্য গো-মূত্র সেবনও তদ্রূপ।</p>
<p><a class='sc' id='sc13'></a>অতএব, অনুরুদ্ধ, পূর্বপ্রান্তস্থিত এই বাঁশবনে চেতীদের মধ্যে আগত বর্ষাবাস উদ্‌যাপন কর।” শ্রদ্ধেয় অনুরুদ্ধ উত্তর দিলেন, “হ্যাঁ প্রভু, অতঃপর ভগবান আয়ুষ্মান অনুরুদ্ধকে এই উপদেশ দিয়ে যেমন কোনো বলবান পুরুষ সংকুচিত বাহু প্রসারিত করে, প্রসারিত বাহু সংকুচিত করে তদ্রূপ পূর্বপ্রান্তস্থিত চেতীদের বাঁশবন হতে অন্তর্হিত হয়ে সংসুমার পর্বতস্থিত মৃগদাবের ভেসকলাবনে ভগ্গদের মধ্যে প্রাদুর্ভূত হন। প্রজ্ঞাপিত আসনে ভগবান উপবেশন করেন। উপবেশন করে ভগবান ভিক্ষুগণকে আহ্বান করেন :</p>
<p><a class='sc' id='sc14'></a>“হে ভিক্ষুগণ, মহাপুরুষের অষ্টবিধ চিন্তন বিষয় ভাষণ করব, তা মনোযোগ সহকারে শ্রবণ কর, মনোনিবেশ কর, আমি দেশনা করব।” ভিক্ষুগণ “হ্যাঁ ভদন্ত” বলে প্রত্যুত্তরে সম্মতি জানালেন। ভগবান বলেন :</p>
<p><a class='sc' id='sc15'></a>“হে ভিক্ষুগণ, অষ্টবিধ মহাপুরুষের বিতর্ক কিরূপ?</p>
<p><a class='sc' id='sc16'></a>“হে ভিক্ষুগণ, অল্পেচ্ছুদের জন্য এই ধর্ম, মহা প্রত্যাশীদের জন্য নহে; সন্তুষ্টদের জন্য এই ধর্ম, অসন্তুষ্টদের জন্য নহে; প্রবিবিক্তদের <span class='add'>(নির্জনপ্রিয়দের)</span> জন্য এই ধর্ম, পরিষদপ্রিয়দের জন্য নহে; আরব্ধবীর্যদের <span class='add'>(উদ্যমশীলদের)</span> জন্য এই ধর্ম, অলসপরায়ণদের জন্য নহে; স্মৃতিপরায়ণদের জন্য এই ধর্ম, স্মৃতিবিপন্নদের জন্য নহে; সমাহিতদের জন্য এই ধর্ম, অসমাহিতদের জন্য নহে, প্রজ্ঞাবানদের জন্য এই ধর্ম, দুষ্প্রাজ্ঞদের জন্য নহে; এই ধর্ম নিশ্চিতদের জন্য এবং যারা সত্যতায় আনন্দ পায় তাদের জন্য এই ধর্ম, বিক্ষিপ্তচিত্তদের জন্য নহে অথবা বিক্ষিপ্ততায় যারা আনন্দ পায় তাদের জন্য নহে।</p>
<p><a class='sc' id='sc17'></a>ভিক্ষুগণ, এই ধর্ম অল্পেচ্ছুদের জন্য, এই ধর্ম মহা প্রত্যাশীদের জন্য নহে, এরূপই উক্ত হয়েছে। কিন্তু কেন এরূপ বলা হয়েছে?</p>
<p><a class='sc' id='sc18'></a>এক্ষেত্রে হে ভিক্ষুগণ, ভিক্ষু অল্পেচ্ছু হয়ে “তারা আমাকে অল্পেচ্ছু জানুক” এরূপ ইচ্ছা করে না; সন্তুষ্ট হয়ে “সন্তুষ্ট আমাকে তারা জানুক” এরূপ ইচ্ছা করে না; বিবিক্ত <span class='add'>(নির্জন)</span> হয়ে “বিবিক্ত আমাকে তারা জানুক” এরূপ ইচ্ছা করে না; উদ্যমশীল আমাকে তারা জানুক” এরূপ ইচ্ছা করে না; স্মৃতিশীল হয়ে “স্মৃতিশীল আমাকে তারা জানুক” এরূপ ইচ্ছা করে না; সমাহিত হয়ে “সমাহিত আমাকে তারা জানুক” এরূপ ইচ্ছা করে না; প্রজ্ঞাবান হয়ে “প্রজ্ঞাবান আমাকে তারা জানুক” এরূপ ইচ্ছা করে না; যথার্থতায় আনন্দিত হয়ে “যথার্থ আমাকে তারা জানুক” এরূপ ইচ্ছা করে না। হে ভিক্ষুগণ, অল্পেচ্ছুদের জন্য এই ধর্ম, মহেচ্ছুদের জন্য নহে যে বলা হয়েছে তা এ কারণে বলা হয়েছে।</p>
<p><a class='sc' id='sc19'></a>এই ধর্ম, হে ভিক্ষুগণ, সন্তুষ্টদের জন্য, অসন্তুষ্টদের জন্য নহে, এরূপ বলা হয়েছে। কিন্তু কেন এরূপ বলা হয়েছে?</p>
<p><a class='sc' id='sc20'></a>এক্ষেত্রে, হে ভিক্ষুগণ, ভিক্ষু চীবর, পিণ্ডপাত <span class='add'>(ভিক্ষা)</span>, শয্যাসন, গিলানপ্রত্যয় <span class='add'>(অসুস্থতায় ওষধ)</span>, ভৈষজ্য, পরিষ্কারে সন্তুষ্ট থাকে। সুতরাং, হে ভিক্ষুগণ, সন্তুষ্টদের জন্য যে ধর্ম বলা হয়েছে, অসন্তুষ্টদের জন্য নহে তা যথার্থই বলা হয়েছে এবং তা এ কারণেই বলা হয়েছে।</p>
<p><a class='sc' id='sc21'></a>হে ভিক্ষুগণ, প্রবিবিক্তদের জন্য এই ধর্ম, পরিষদপ্রিয়দের জন্য নহে, এরূপ বলা হয়েছে। কিন্তু কেন এরূপ বলা হয়েছে?</p>
<p><a class='sc' id='sc22'></a>এক্ষেত্রে, হে ভিক্ষুগণ, যখন একজন ভিক্ষু নির্জনে বাস করে তার নিকট এসব পরিদর্শনকারী আসে, যেমন ভিক্ষু না এবং ভিক্ষুণী, উপাসক এবং উপাসিকা, রাজা এবং রাজমহামাত্য, তিত্থিয় এবং তাদের শ্রাবকগণ। তখন ভিক্ষু বিবেকনিম্ন চিত্তে, বিবেকপ্রবণ চিত্তে, বিবেকনমিত চিত্তে, বিবেক অভিরমিত এবং নৈষ্ক্রম্যে অভিরমিত হয় এবং তার কথাবার্তা সম্পূর্ণরূপে বহির্গমনে <span class='add'>(পার্থিব কোনো বিষয়েই সংলগ্ন নহে)</span> সীমাবদ্ধ থাকে। ভিক্ষুগণ, প্রবিবিক্তদের জন্য ধর্ম, পরিষদপ্রিয়দের জন্য নহে যে বলা হয়েছে তা এ কারণেই বলা হয়েছে।</p>
<p><a class='sc' id='sc23'></a>ভিক্ষুগণ, আরব্ধবীর্যদের <span class='add'>(উদ্যমশীলদের)</span> জন্য এই ধর্ম, অলসদের জন্য নহে, এরূপ বলা হয়েছে। কিন্তু তা কেন বলা হয়েছে?</p>
<p><a class='sc' id='sc24'></a>এক্ষেত্রে, হে ভিক্ষুগণ, ভিক্ষু উদ্যমশীল হয়ে অবস্থান করে অকুশল বিষয়ের প্রহীনের জন্য এবং কুশল ধর্মের শ্রীবৃদ্ধির জন্য, দৃঢ় এবং স্থির-সংকল্প, কুশলধর্ম অপরিত্যাগী। ভিক্ষুগণ, উদ্যমশীলদের জন্য এই ধর্ম, অলসদের জন্য নহে যে বলা হয়েছে তা এ কারণেই বলা হয়েছে।</p>
<p><a class='sc' id='sc25'></a>হে ভিক্ষুগণ, স্মৃতিমানদের জন্য এই ধর্ম, মন্থর স্মৃতিসম্পন্নদের জন্য নহে, এরূপ বলা হয়েছে। কিন্তু এরূপ কেন বলা হয়েছে?</p>
<p><a class='sc' id='sc26'></a>এক্ষেত্রে, হে ভিক্ষুগণ, ভিক্ষু স্মৃতিপরায়ণ হয়, পরম স্মৃতিশীল এবং পরিণামদর্শিতা-সম্পন্ন হয়, দীর্ঘকালের কৃত এবং কথিত বিষয় স্মরণ ও মনে করে। ভিক্ষুগণ, স্মৃতিমানদের জন্য এই ধর্ম, মন্থর স্মৃতিসম্পন্নদের জন্য নহে যে বলা হয়েছে তা এ কারণে বলা হয়েছে।</p>
<p><a class='sc' id='sc27'></a>ভিক্ষুগণ, সমাহিতের জন্য এই ধর্ম, অসমাহিতের জন্য নহে, এরূপ বলা হয়েছে। কিন্তু এরূপ কেন বলা হয়েছে?</p>
<p><a class='sc' id='sc28'></a>এক্ষেত্রে, হে ভিক্ষুগণ, ভিক্ষু কামে বিবিক্ত <span class='add'>(নির্লিপ্ত)</span> হয়ে সবিতর্ক সবিচার বিবেকজ প্রীতি-সুখমণ্ডিত প্রথম ধ্যান লাভ করে তাতে অবস্থান করে। ভিক্ষু বিতর্ক, বিচার উপশমে অধ্যাত্ম সম্প্রসাদী চিত্তের একাগ্রভাব আনয়নকারী বিতর্কাতীত, বিচারাতীত, সমাধিজ প্রীতি-সুখমণ্ডিত দ্বিতীয় ধ্যান লাভ করে তাতে অবস্থান করে। ভিক্ষু প্রীতিতেও বীতরাগ হয়ে উপেক্ষার ভাবে অবস্থান করে, স্মৃতিমান ও সম্প্রজ্ঞাত হয়ে স্বচিত্তে প্রীতি-নিরপেক্ষ সুখ অনুভব করে, আর্যগণ যে ধ্যানস্তরে আরোহণ করলে “ধ্যায়ী উপেক্ষাসম্পন্ন ও স্মৃতিমান হয়ে প্রীতিনিরপেক্ষ সুখে বাস করেন” বলে বর্ণনা করেন, সেই তৃতীয় ধ্যান লাভ করে তাতে অবস্থান করে। ভিক্ষু সর্ব দৈহিক সুখ-দুঃখ পরিহার করে পূর্বেই সৌমনস্য-দৌর্মনস্য <span class='add'>(মনের হর্ষ-বিষাদ)</span> অস্তমিত করে না-দুঃখ না-সুখ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে তাতে অবস্থান করে। হে ভিক্ষুগণ, সমাহিতের জন্য এই ধর্ম, অসমাহিতের জন্য নহে, এরূপ যে বলা হয়েছে তা এ কারণে বলা হয়েছে।</p>
<p><a class='sc' id='sc29'></a>হে ভিক্ষুগণ, প্রজ্ঞাবানদের জন্য এই ধর্ম, প্রজ্ঞাহীনদের জন্য নহে এরূপ যে বলা হয়েছে। কিন্তু কেন তা বলা হয়েছে?</p>
<p><a class='sc' id='sc30'></a>হে ভিক্ষুগণ, ভিক্ষু উদয়-বিলয়গামিনী বিষয়ে প্রজ্ঞাবান হয় যা সম্পূর্ণরূপে দুঃখক্ষয়গামিনী আর্যোচিত নির্বেদ জ্ঞান দ্বারা সমন্বিত। ভিক্ষুগণ, প্রজ্ঞাবানদের জন্য এই ধর্ম, প্রজ্ঞাহীনদের জন্য যে নহে তা এ কারণেই বলা হয়েছে।</p>
<p><a class='sc' id='sc31'></a>হে ভিক্ষুগণ, নিষ্প্রপঞ্চদের জন্য এই ধর্ম এবং নিষ্প্রপঞ্চে অভিরমিতদের জন্য প্রপঞ্চদের জন্য, এবং প্রপঞ্চে অভিরমিতদের জন্য এ ধর্ম নয়, এরূপ কেন বলা হয়েছে। কিন্তু এরূপ কেন বলা হয়েছে?</p>
<p><a class='sc' id='sc32'></a>হে ভিক্ষুগণ, ভিক্ষু প্রপঞ্চ <span class='add'>(মায়া)</span> নিরোধে চিত্তকে ধাবিত করে, মনোনিবেশ করে, স্থির এবং বিমুক্ত হয়। হে ভিক্ষুগণ, নিষ্প্রপঞ্চদের জন্য এই ধর্ম এবং যারা সত্যে অভিরমিত হয় তাদের জন্য, এই ধর্ম বিক্ষিপ্তদের জন্য নহে কিংবা যারা তাতে আনন্দ পায় তাদের জন্য নহে যে বলা হয়েছে তা এ কারণেই বলা হয়েছে।”</p>
<p><a class='sc' id='sc33'></a>অতঃপর আয়ুষ্মান অনুরুদ্ধ পূর্বপ্রান্তস্থিত বাঁশবনে চেতীদের মধ্যে আগত বর্ষা যাপন করেন। তৎপর আয়ুষ্মান অনুরুদ্ধ একাকী, নির্জন, অপ্রমত্ত, আগ্রহশীল, দৃঢ়প্রতিজ্ঞ হয়ে অবস্থানকালে অনতিবিলম্বে যে জন্য কুলপুত্রগণ যথার্থই আগার পরিত্যাগ করে অনাগারিক প্রব্রজ্যা লাভ করে সেই অনুত্তর ব্রহ্মচর্য পর্যাবসানে ইহ জীবনেই স্বয়ং অভিজ্ঞা দ্বারা প্রত্যক্ষ করে তাতে অবস্থান করেন। তিনি উন্নত জ্ঞানে জানতে পারেন, “আমার জন্মবীজ ক্ষীণ হয়েছে, ব্রহ্মচর্যব্রত উদ্‌যাপিত হয়েছে, করণীয় কার্য কৃত হয়েছে, অতঃপর আর এখানে আসতে হবে না।” আয়ুষ্মান অনুরুদ্ধ অর্হৎগণের অন্যতম হিসাবে পরিগণিত হয়েছিলেন। তাঁর অর্হত্ত্ব প্রাপ্তিকালে শ্রদ্ধেয় অনুরুদ্ধ এ গাথাসমূহ ভাষণ করেন :</p>
<blockquote class='gatha'>
<p><a class='sc' id='sc34'></a>“এ জগতে অনুত্তর শাস্তা জ্ঞাত হয়ে সংকল্প আমার<br>
বা জ্ঞাত হয়ে বিতর্ক মনোময় ঋদ্ধিকায়ে,<br>
ঋদ্ধিযোগে মম সন্নিকটে হলেন উপনীত।<br>
যবে উপজিল বিতর্ক আমার, তবে উত্তরীতর<br>
ধর্ম দেশিলেন নিষ্প্রপঞ্চ বা তৃষ্ণা-মান-দৃষ্টিবিহীন<br>
বুদ্ধ নিষ্প্রপঞ্চ বা নির্বাণ পদযুক্ত ধর্ম করলেন দেশনা।<br>
জ্ঞাত হয়ে তাঁর ধর্মশাসনে হয়েছি রত<br>
ত্রিবিধ বিদ্যা হয়েছে অর্জিত, বুদ্ধের শাসনে<br>
নির্বাণ ফল হয়েছে কৃত।”</p>
</blockquote>
<p class='end'><a class='sc' id='sc35'></a>গৃহপতি-বর্গ তৃতীয় সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='sc' id='sc36'></a>দ্বিবিধ উগ্র, দ্বিবিধ হত্থক মহানাম জীবক,<br>
দ্বিবিধ বল অক্ষণ অনুরুদ্ধ, সবে দিলে দশ।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
