<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.11' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মহাবর্গ</li>
</ul>
<h1 class='sutta'>৮.১১. বেরঞ্জ সূত্র</h1>
</header>
<p><a class='sc' id='sc1'></a>আমাকর্তৃক এরূপ শ্রুত। একসময় ভগবান বেরঞ্জার নিকট নলের্বপুচিনন্দ মূলে অবস্থান করছিলেন। অতঃপর বেরঞ্জ-ব্রাহ্মণ ভগবান যেখানে ছিলেন তথায় উপস্থিত হন, উপস্থিত হয়ে ভগবানের সাথে স্বাভাবিক সম্মানসূচক সম্ভাষণ বিনিময়ের পর এক প্রান্তে উপবেশন করেন। এভাবে উপবিষ্ট ব্রাহ্মণ ভগবানকে এরূপ বললেন, “ভবৎ গৌতম, আমি শুনেছি যে, ভগবান জীর্ণ, বৃদ্ধ, মহলৱক, প্রাচীন শ্রদ্ধেয় ব্রাহ্মণকে অভিবাদন বা প্রত্যুত্থান বা আসন প্রদান করেন না। ভবৎ গৌতম, এটাই সঠিক বিষয়। ভবৎ গৌতম জীর্ণ, বৃদ্ধ, মহলৱক, প্রাচীন শ্রদ্ধেয় ব্রাহ্মণকে অভিবাদন, প্রত্যুত্থান বা আসন প্রদান করেন না।” “ব্রাহ্মণ, মার, ব্রহ্মাসহ দেবলোকে, সশ্রমণ ব্রাহ্মণ প্রজাদের মধ্যে আমি কাকেও দেখি না যাকে আমার অভিবাদন করা উচিত, যার আগমনে আমার গাত্রোত্থান করা উচিত বা যাকে আমার আসন প্রদান করা উচিত। অধিকন্তু, হে ব্রাহ্মণ, তথাগত যাকে অভিবাদন করবেন, যাকে গাত্রোত্থান করে সম্মান দেখাবেন বা যাকে আসন প্রদান করবেন তাতে সত্য সত্যই তার মস্তক দ্বিধা বিভক্ত হয়ে যাবে।</p>
<p><a class='sc' id='sc2'></a>“ভবৎ গৌতম রুচি বিবর্জিত।” “হে ব্রাহ্মণ, এটাই যুক্তি যদ্বারা যে কেউ যথার্থ উক্তিই করে, “শ্রমণ গৌতম রুচি বিবর্জিত।” হে ব্রাহ্মণ, তথাগতের যে রূপ-রস, শব্দ-রস, গন্ধ-রস, স্বাদ-রস, স্পর্শযোগ্য-রস সেসব প্রহীন, মূলোচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত। হে ব্রাহ্মণ, প্রকৃতপক্ষে এটাই কারণ যদ্বারা যে কেউ যথার্থই বলতে পারে, “শ্রমণ গৌতম স্বাদ বিবর্জিত,” কিন্তু বাস্তবিকই যে উপায়ে আপনি মনে করতেছেন সে উপায়ে নহে।</p>
<p><a class='sc' id='sc3'></a>“ভবৎ গৌতম সম্পত্তি বিবর্জিত।” হে ব্রাহ্মণ, এটাই যুক্তি যদ্বারা যে কেউ যথার্থ উক্তিই করে-“শ্রমণ গৌতম সম্পত্তি বিবর্জিত।” হে ব্রাহ্মণ, তথাগতের যে রূপ-সম্পত্তি, শব্দ-সম্পত্তি, গন্ধ-সম্পত্তি, স্বাদ-সম্পত্তি, স্পর্শযোগ্য-সম্পত্তি সেসব প্রহীন, মূলেচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত, অনস্তিত্বভাব-প্রাপ্ত ও অনাগতে পুনরুৎপত্তি-রহিত। প্রকৃতপক্ষে হে ব্রাহ্মণ, এটাই যুক্তি যদ্বারা যে কেউ যথার্থ উক্তিই করে, “শ্রমণ গৌতম সম্পত্তি বিবর্জিত।” কিন্তু বস্তুত যে উপায়ে আপনি মনে করতেছেন সে উপায়ে নহে।</p>
<p><a class='sc' id='sc4'></a>“ভবৎ গৌতম অক্রিয়াবাদী।” হে ব্রাহ্মণ, এটাই যুক্তি যদ্বারা যে কেউ যথার্থ উক্তি করে : “শ্রমণ গৌতম অ-ক্রিয়াবাদী।” “হে ব্রাহ্মণ, কায়-দুশ্চরিত, বাক্‌-দুশ্চরিত ও মনো-দুশ্চরিতকে আমি অ-ক্রিয়া বলে অভিহিত করি; সব ধরনের পাপ, অকুশল বিষয়কে আমি অ-ক্রিয়া বলে ঘোষণা করি। প্রকৃতপক্ষে এটাই যথার্থ যুক্তি যা যে কেউ আমার সম্পর্কে উত্থাপন করতে পারে, “শ্রমণ গৌতম অক্রিয়াবাদী।” কিন্তু বস্তুতপক্ষে যে উপায়ে আপনি মনে করতেছেন সে উপায়ে নহে।”</p>
<p><a class='sc' id='sc5'></a>“ভবৎ গৌতম উচ্ছেদবাদী।” হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে : “শ্রমণ গৌতম উচ্ছেদবাদী।” হে ব্রাহ্মণ, রাগ <span class='add'>(লালসা, কামনা)</span>, দোষ, মোহকে আমি উচ্ছেদের কথা বলি; আমি সব ধরনের পাপ, অকুশল বিষয়ের উচ্ছেদের ঘোষণা করি। প্রকৃতপক্ষে এটা যথার্থ যুক্তি যে কেউ আমার সম্পর্কে উত্থাপন করতে পারে, “শ্রমণ গৌতম উচ্ছেদবাদী।” কিন্তু বস্তুতপক্ষে যে উপায়ে আপনি মনে করতেছেন সে উপায়ে নহে।</p>
<p><a class='sc' id='sc6'></a>“ভবৎ গৌতম ঘৃণাবোধ করেন।” হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম ঘৃণাবোধ করেন।” হে ব্রাহ্মণ, কায়, বাক্য ও মনো দুষ্কর্মকে আমি ঘৃণা করি, সব ধরনের অকুশল, পাপ বিষয়কে হৃদয়ে পোষণের আমি তীব্র নিন্দা ঘোষণা করি। প্রকৃতপক্ষে এটা যথার্থ যুক্তি যে কেউ আমার সম্পর্কে উত্থাপন করতে পারে, “শ্রমণ গৌতম ঘৃণাবোধ করেন।” কিন্তু বস্তুতপক্ষে যে উপায়ে আপনি মনে করতেছেন সে উপায়ে নহে।</p>
<p><a class='sc' id='sc7'></a>“ভবৎ গৌতম বিলোপ সাধনের সমর্থক।” হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম বিলোপ সাধনের সমর্থক।” হে ব্রাহ্মণ, আমি রাগ, দোষ এবং মোহের বিলোপ সাধনের ধর্ম প্রচার করি; আমি সব ধরনের পাপ, অকুশল ধর্মের বিলোপের বিষয় শিক্ষা দেই। প্রকৃতপক্ষে এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম বিলোপ সাধনের সমর্থক।” কিন্তু প্রকৃতপক্ষে যে উপায়ে আপনি মনে করতেছেন সে উপায়ে নহে।</p>
<p><a class='sc' id='sc8'></a>“ভবৎ গৌতম তপস্বী।” হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম তপস্বী।” হে ব্রাহ্মণ, আমি কায়-দুশ্চরিত, বাক্‌-দুশ্চরিত, মনো-দুশ্চরিত বিষয় দমনের কথা ঘোষণা করি। প্রকৃতপক্ষে যে লোকের পাপ, অকুশল বিষয় প্রহীন, মূলোচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত ও অনস্তিত্বভাব প্রাপ্ত ও অনাগতে পুনরুৎপত্তি রহিত তাকে আমি তপস্বী বলে অভিহিত করি। হে ব্রাহ্মণ, তথাগতের তপনীয় পাপ, অকুশল বিষয় প্রহীন, মূলোচ্ছিন্ন, ছিন্ন শীর্ষ, সমূল উৎপাটিত তালবৃক্ষে পরিণত, অনস্তিত্বভাব প্রাপ্ত ও অনাগতে পুনরুৎপত্তি-রহিত। হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম তপস্বী। কিন্তু যে উপায়ে আপনি মনে করতেছেন বস্তুতপক্ষে সে উপায়ে নহে।”</p>
<p><a class='sc' id='sc9'></a>“ভবৎ গৌতম পুনর্জন্মের পরিপন্থী।” হে ব্রাহ্মণ, এ যুক্তি দ্বারা যে কেউ আমার সম্পর্কে যথার্থ উক্তিই করে, “শ্রমণ গৌতম পুনর্জন্মের বিরোধী।” প্রকৃতপক্ষে যে ব্যক্তি গর্ভাশয়ে ভবিষ্যতে পুনর্জন্মের হেতু প্রহীন, মূলোচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত, অনস্তিত্বভাব প্রাপ্ত ও অনাগতে পুনরুৎপত্তি-রহিত আমি তাকে পুনর্জন্ম-বিরোধী বলে আখ্যায়িত করি। হে ব্রাহ্মণ, তথাগতের গর্ভাশয়ে পুনরুৎপত্তি প্রহীন, মূলোচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত, অনস্তিত্বভাব প্রাপ্ত। হে ব্রাহ্মণ, এ যুক্তির পরিপ্রেক্ষিতে যে কেউ আমার সম্পর্কে যথার্থ উক্তিই করে, “শ্রমণ গৌতম পুনর্জন্ম-বিরোধী,” কিন্তু আপনি যে উপায়ে মনে করতেছেন সে উপায়ে নহে। “যেমন হে ব্রাহ্মণ, কুক্কুটির আট বা দশ বা ডজন খানেক ডিম পুরোপুরি <span class='add'>(তা দেয়ার জন্য)</span> বসান হলো, পুরোপুরি উত্তপ্ত করা হলো এবং পুরোপুরি বৃদ্ধি পেল; মুরগীর ছানাগুলো থেকে যে ছানাটা অবশিষ্ট সবগুলোর আগে পাদ-নখ বা ঠোঁট দ্বারা ডিমের খোলক বিদীর্ণ করল এবং নিরাপদে বের হয়ে এল, আপনি বের হয়ে আসা ছানাটাকে কি হিসাবে আখ্যায়িত করবেন? জ্যেষ্ঠতম বা কনিষ্ঠতম?” “ভবৎ গৌতম, যে কেউ নিশ্চিতরূপে বলতে পারে এটা জ্যেষ্ঠতম।”</p>
<p><a class='sc' id='sc10'></a>“তদ্রূপ হে ব্রাহ্মণ, আমিই মানব জাতির জন্য অবিদ্যাগত, <span class='add'>(যেন)</span> অণ্ড-জাত, অবিদ্যারূপ অণ্ড-খোলক ভেদ করছিলাম এবং আমি জগতে অনুত্তর অভিসম্বুদ্ধত্ব লাভ করেছি। প্রকৃতপক্ষে হে ব্রাহ্মণ, জগতে আমিই জ্যেষ্ঠ, আমিই শ্রেষ্ঠ। অধিকন্তু ব্রাহ্মণ, আমি ছিলাম দৃঢ় প্রতিজ্ঞ, বীর্যবান, নিবিষ্টমনা, উপস্থিত স্মৃতিসম্পন্ন, শান্ত কায়, সমাহিত চিত্ত, একাগ্র।”</p>
<p><a class='sc' id='sc11'></a>হে ব্রাহ্মণ সে-ই আমিই কাম-সম্পর্ক হতে বিবিক্ত হয়ে, সব অকুশল পরিহার করে সবিতর্ক, সবিচার এবং বিবেজ, প্রীতি-সুখমণ্ডিত প্রথম ধ্যান লাভ করে তাতে বিচরণ করি। বিতর্ক-বিচার উপশমে অধ্যাত্ম-সম্প্রসাদী চিত্তের একীভাব আনয়নকারী, বিতর্কাতীত, বিচারাতীত, সমাধিজ প্রীতি-সুখমণ্ডিত দ্বিতীয় ধ্যান লাভ করে তাতে বিচরণ করি। প্রীতিতেও বিরাগী হয়ে উপেক্ষার ভাবে অবস্থান করি, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতি-নিরপেক্ষ)</span> সুখ অনুভব করি, আর্যগণ যে ধ্যান-স্তরে আরোহণ করলে “ধ্যায়ী উপেক্ষাসম্পন্ন ও স্মৃতিমান হয়ে <span class='add'>(প্রীতি-নিরপেক্ষ)</span> সুখে বিচরণ করেন” বলে বর্ণনা করেন, সেই তৃতীয় ধ্যান-স্তরে উন্নীত হয়ে তাতে বিচরণ করি। সর্ব দৈহিক সুখ-দুঃখ পরিত্যাগ করে পূর্বেই সৌমনস্য-দৌর্মনস্য <span class='add'>(মনের হর্ষ-বিষাদ)</span> অস্তমিত করে না-দুঃখ না-সুখ, উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে তাতে বিচরণ করেছি।</p>
<p><a class='sc' id='sc12'></a>এরূপে সমাহিত চিত্তের সেই পরিশুদ্ধ, পর্যবদাত <span class='add'>(পরিষ্কৃত)</span>, অনঞ্জন <span class='add'>(নিরঞ্জন)</span>, উপক্লেশ-বিগত, মৃদুভূত, কমনীয়, স্থিত <span class='add'>(স্থির)</span> ও আনেঞ্জ প্রাপ্ত <span class='add'>(অনেজ, নিষ্কম্প)</span> অবস্থায় জাতিস্মর-জ্ঞানাভিমুখে চিত্ত নমিত করি। সে অবস্থায় আমি নানা প্রকারে বহু পূর্বজন্ম অনুস্মরণ করি-এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, এমন কি শতসহস্র জন্ম; বহু সংবর্ত কল্পে <span class='add'>(প্রলয় দশা না আসা পর্যন্ত বিশ্বের স্থিতিকাল)</span>, বহু বিবর্তকল্পে <span class='add'>(প্রলয় দশা হতে পুনরাবর্তন না হওয়া পর্যন্ত বিশ্বের অন্তর্ধান কাল)</span>, এমন কি বহু সংবর্ত-কল্পে আমি সে স্থানে ছিলাম, এ ছিল আমার নাম, এ আমার গোত্র, এ আমার জাতিবর্ণ, এ আমার আহার, এরূপ আমার সুখ-দুঃখ অনুভব, এ আমার পরমায়ু, তথা হতে চ্যুত হয়ে আমি এখানে উৎপন্ন হয়েছি। এভাবে আকার, উদ্দেশ, স্বরূপ ও গতিসহ নানা প্রকারে বহু পূর্ব জন্ম অনুস্মরণ করি। হে ব্রাহ্মণ, অপ্রমত্ত, আতাপী <span class='add'>(বীর্যবান)</span> ও সাধনা তৎপর হলে যেমন যেমন হয়, রাত্রির প্রথম যামে তেমন ভাবেই আমার এই প্রথম বিদ্যা <span class='add'>(জাতিস্মর জ্ঞান)</span> অধিগত <span class='add'>(আয়ত্ত)</span> হয়, অবিদ্যা বিনষ্ট, বিদ্যা উৎপন্ন হয়, তম <span class='add'>(অন্ধকার)</span> বিহত, আলোক উৎপন্ন হয়। ব্রাহ্মণ, এটাই ছিল আমার প্রথম অণ্ডকোষ হতে মুরগীর ছানার ন্যায় অভিনির্বিদা <span class='add'>(জন্ম লাভ)</span>।</p>
<p><a class='sc' id='sc13'></a>এরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ বিগত, মৃদুভূত, কমনীয়, স্থিত ও অনেজ অবস্থায় সত্ত্বগণের <span class='add'>(অপরাপর জীবের)</span> চ্যুতি-উৎপত্তি <span class='add'>(গতি-পরম্পরা)</span> জ্ঞানাভিমুখে চিত্ত নমিত করি। সে অবস্থায় দিব্যচক্ষে, বিশুদ্ধ, লোকাতীত, অতীন্দ্রিয় দৃষ্টিতে দেখতে পাই, জীবগণ এক যোনি হতে চ্যুত হয়ে অপর যোনিতে উৎপন্ন হচ্ছে, প্রকৃষ্টরূপে জানতে পারি-হীনোৎকৃষ্ট-জাতীয় উত্তম-অধম বর্ণের জীবগণ স্ব স্ব কর্মানুসারে সুগতি-দুর্গতি প্রাপ্ত হচ্ছে, এ সকল মহানুভব জীব কায়-দুশ্চরিত্র সমন্বিত, বাক্‌-দুশ্চরিত্র সমন্বিত, মনো-দুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি-প্রণোদিত কর্ম-পরিগ্রাহী হবার ফলে দেহাবসানে, মৃত্যুর পর, অপায়-দুর্গতিতে, বিনিপাত-নিরয়ে উৎপন্ন হচ্ছে; অথবা এ সকল মহানুভব জীব কায়-সুচরিত্র সমন্বিত, বাক্‌-সুচরিত্র সমন্বিত, মনো-সুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন এবং সম্যক দৃষ্টি প্রণোদিত কর্ম-পরিগ্রাহী হবার ফলে দেহাবসানে, মৃত্যুর পর, সুগতি-স্বর্গলোকে উৎপন্ন হচ্ছে। এভাবে দিব্যনেত্রে, বিশুদ্ধ লোকাতীত দৃষ্টিতে দেখতে পাই-সত্ত্বগণ এক যোনি হতে চ্যুত হয়ে অন্য যোনিতে উৎপন্ন হচ্ছে, প্রকৃষ্টরূপে জানতে পারি-হীনোৎকৃষ্ট জাতীয়, উত্তম-অধম বর্ণের জীবগণ আপনাপন কর্মানুসারে সুগতি-দুর্গতি প্রাপ্ত হচ্ছে। ব্রাহ্মণ, অপ্রমত্ত, আতাপী ও সাধনা-তৎপর হলে যেমন যেমন হয়, তেমন ভাবেই রাত্রির মধ্যম যামে আমার দ্বিতীয় বিদ্যা <span class='add'>(জীবের গতি-পরম্পরা-জ্ঞান, কর্ম-ফল-জ্ঞান)</span> অধিগত হয়, অবিদ্যা দূর, বিদ্যা উৎপন্ন, তম দূর, আলোক উৎপন্ন হয়। ব্রাহ্মণ! এটা ছিল আমার কুক্কুট ছানার ন্যায় অণ্ডকোষ হতে দ্বিতীয় অভিনির্বিদা <span class='add'>(জন্ম)</span>।</p>
<p><a class='sc' id='sc14'></a>এরূপে সমাহিত চিত্তের সেই পরিশুদ্ধ, পর্যবদাত, অনঞ্জন, উপক্লেশ বিগত, মৃদুভূত, কমনীয়, স্মৃতি ও অনেজ অবস্থায় আসবক্ষয়-জ্ঞানাভিমুখে আমার চিত্ত নমিত করি। তদবস্থায় উন্নত জ্ঞানে যথার্থই জানতে পারি-এটা “দুঃখ” আর্যসত্য, এটা দুঃখ-সমুদয়” আর্যসত্য, এটা “দুঃখ-নিরোধ” আর্যসত্য, “এটা দুঃখ-নিরোধগামিনী প্রতিপদা” আর্যসত্য; এ সকল আসব, এটা আসব-সমুদয়, এটা আসব-নিরোধ, এটা আসব-নিরোধগামী প্রতিপদা। তদবস্থায় এরূপে আর্যসত্য জানবার এবং দেখবার ফলে কর্মাসব হতে আমার চিত্ত বিমুক্ত হয়, ভবাসব হতে আমার চিত্ত বিমুক্ত হয়, অবিদ্যাসব হতেও আমার চিত্ত বিমুক্ত হয়, বিমুক্ত চিত্তে “বিমুক্ত হয়েছি” এ জ্ঞান উদিত হয়, উন্নত জ্ঞানে জানতে পারি—চিরতরে জন্মবীজ ক্ষীণ হয়েছে, ব্রহ্মচর্য-ব্রত উদ্‌যাপিত হয়েছে, যা কিছু করবার ছিল করা হয়েছে, অতঃপর এখানে আর আসতে হবে না। ব্রাহ্মণ, রাত্রির অন্তিম যামে আমার এই তৃতীয় বিদ্যা <span class='add'>(আসবক্ষয়-জ্ঞান)</span> অধিগত হয়, অবিদ্যা দূর, বিদ্যা উৎপন্ন, তম বিদূরীত, আলোক উৎপন্ন হয়। ব্রাহ্মণ, এটা ছিল আমার কুক্কুট ছানার ন্যায় অণ্ডকোষ হতে তৃতীয় অভিনির্বিদা <span class='add'>(জন্ম)</span>।”</p>
<p><a class='sc' id='sc15'></a>এরূপ ভাষিত হলে বেরঞ্জ ব্রাহ্মণ ভগবানকে এরূপ বলেন, “ভবৎ গৌতম জ্যেষ্ঠ, ভবৎ গৌতম শ্রেষ্ঠ। অতি সুন্দর হে গৌতম! অতি মনোহর হে গৌতম, যেমন কেহ উল্টানকে সোজা, আবৃতকে অনাবৃত, বিমূঢ়কে পথ নির্দেশ অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপ <span class='add'>(দৃশ্য বস্তু)</span> দেখতে পায়, এরূপে মহানুভব গৌতম কর্তৃক বহু পর্যায়ে, বিবিধ যুক্তিতে ধর্ম প্রকাশিত হয়েছে। আমি মহানুভব গৌতমের, তৎপ্রবর্তিত ধর্মের এবং প্রতিষ্ঠিত ভিক্ষুসংঘের শরণাগত হচ্ছি, আজ হতে আমরণ মহানুভব গৌতম আমাকে উপাসক রূপে অবধারণ করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
