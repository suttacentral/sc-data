<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.12' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মহাবর্গ</li>
</ul>
<h1 class='sutta'>৮.১২. সিংহ সূত্র</h1>
</header>
<p><a class='sc' id='sc1'></a>একসময় ভগবান বৈশালীর নিকটে মহাবনের কুটাগারশালায় অবস্থান করছিলেন। তখন বহুসংখ্যক খ্যাতিমান লিচ্ছবী সন্থাগারে <span class='add'>(পরিষদে)</span> সমবেত হয়ে বিভিন্ন প্রকারে বুদ্ধের প্রশংসা, ধর্মের প্রশংসা, সংঘের প্রশংসা করছিলেন।</p>
<p><a class='sc' id='sc2'></a>সে সময়ে নির্গ্রন্থ-শ্রাবক সিংহ সেনাপতি সে পরিষদে উপস্থিত ছিলেন। তৎপর সিংহ সেনাপতি এরূপ চিন্তা করলেন-“ভগবান নিশ্চয়ই অর্হৎ সম্যকসম্বুদ্ধ হবেন, যেজন্য বহুসংখ্যক খ্যাতিমান লিচ্ছবী সন্থাগারে সমবেত হয়েছেন এবং উপবেশন করে বিভিন্নভাবে বুদ্ধের প্রশংসা করতেছেন, ধর্মের প্রশংসা, সংঘের প্রশংসা করতেছেন। এখন ভগবান অর্হৎ সম্যকসম্বুদ্ধকে দর্শনের জন্য উপস্থিত হওয়া আমার উচিত।”</p>
<p><a class='sc' id='sc3'></a>অতঃপর সিংহ সেনাপতি নির্গ্রন্থ নাতপুত্র যেখানে ছিলেন সেখানে উপস্থিত হন, উপস্থিত হয়ে তাঁকে বললেন, “মহাশয়, আমি শ্রমণ গৌতমকে দর্শনে গমন করতে ইচ্ছুক।” “হে ক্রিয়াবাদী সিংহ, আপনি কীরূপে অক্রিয়াবাদী শ্রমণ গৌতমকে দর্শনে উপস্থিত হবেন? শ্রমণ গৌতম অক্রিয়াবাদ দেশনা করেন এবং শিষ্যগণকে তা শিক্ষা দেন।” তখন সিংহ সেনাপতির ভগবানকে দর্শনের যে প্রবৃত্তি উৎপন্ন হয়েছিল তা হ্রাস পায়।</p>
<p><a class='sc' id='sc4'></a>দ্বিতীয়বারও বহুসংখ্যক খ্যাতিমান লিচ্ছবী সন্থাগারে <span class='add'>(পরিষদে)</span> সমবেত হয়ে বিভিন্ন প্রকারে বুদ্ধের প্রশংসা, ধর্মের প্রশংসা, সংঘের প্রশংসা করছিলেন।</p>
<p><a class='sc' id='sc5'></a>সে সময়ে নির্গ্রন্থ-শ্রাবক সিংহ সেনাপতি সে পরিষদে উপস্থিত ছিলেন। তৎপর সিংহ সেনাপতি এরূপ চিন্তা করলেন, “ভগবান নিশ্চয়ই অর্হৎ সম্যকসম্বুদ্ধ হবেন, যেজন্য বহুসংখ্যক খ্যাতিমান লিচ্ছবী সন্থাগারে সমবেত হয়েছেন এবং উপবেশন করে বিভিন্নভাবে বুদ্ধের প্রশংসা করতেছেন, ধর্মের প্রশংসা, সংঘের প্রশংসা করতেছেন। এখন ভগবান অর্হৎ সম্যকসম্বুদ্ধকে দর্শনের জন্য উপস্থিত হওয়া আমার উচিত।”</p>
<p><a class='sc' id='sc6'></a>অতঃপর সিংহ সেনাপতি নির্গ্রন্থ নাতপুত্র যেখানে ছিলেন সেখানে উপস্থিত হয়ে তাঁকে বললেন, “মহাশয়, আমি শ্রমণ গৌতমকে দর্শনে গমন করতে ইচ্ছুক।” “হে ক্রিয়াবাদী সিংহ, আপনি কীরূপে অক্রিয়াবাদী শ্রমণ গৌতমকে দর্শনে উপস্থিত হবেন? শ্রমণ গৌতম অক্রিয়াবাদ দেশনা করেন এবং শিষ্যগণকে তা শিক্ষা দেন।” তখন সিংহ সেনাপতির ভগবানকে দর্শনের যে প্রবৃত্তি উৎপন্ন হয়েছিল তা হ্রাস পায়।</p>
<p><a class='sc' id='sc7'></a>তৃতীয়বারও বহুসংখ্যক খ্যাতিমান লিচ্ছবী সন্থাগারে সমবেত হয়ে উপবেশন করে বিভিন্নভাবে বুদ্ধের প্রশংসা, ধর্মের প্রশংসা, সংঘের প্রশংসা করছেন। তৃতীয়বারও সিংহ সেনাপতি এরূপ চিন্তা করলেন, “ভগবান নিশ্চয়ই অর্হৎ সম্যকসম্বুদ্ধ হবেন যেজন্য বহুসংখ্যক খ্যাতিমান লিচ্ছবী সন্থাগারে একত্রিত হয়ে উপবেশন করে বুদ্ধের প্রশংসা করছেন, ধর্মের প্রশংসা করছেন, সংঘের প্রশংসা করছেন। নির্গ্রন্থগণের সাথে পরামর্শ করা হোক বা না হোক, নির্গ্রন্থগণ আমাকে কি বা করতে পারেন? নির্গ্রন্থগণের বিনানুমতিতে যদি আমি ভগবান অর্হৎ সম্যকসম্বুদ্ধকে দর্শনে গমন করি তাহলে কেমন হয়?” অতঃপর সিংহ সেনাপতি পঞ্চশত রথসহ ভগবানকে দর্শনের নিমিত্ত বৈশালী হতে যাত্রা করলেন। যতটুকু পথ যানে গমন করা যায় ততটুকু যানে গিয়ে যান হতে অবতরণ করে অবশিষ্ট পথ পায়ে হেঁটে আরামে প্রবেশ করেন। অতঃপর সিংহ সেনাপতি ভগবানের নিকট গিয়ে উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সিংহ সেনাপতি ভগবানকে এরূপ বললেন, “প্রভো, আমি এরূপ শুনেছি, ‘অক্রিয়াবাদী শ্রমণ গৌতম অক্রিয়া ধর্ম দেশনা করেন এবং শ্রাবকগণকে তা শিক্ষা দেন।’ প্রভো যাঁরা এরূপ বলছিলেন, অক্রিয়াবাদী শ্রমণ গৌতম অক্রিয়া ধর্ম দেশনা করেন এবং তাঁর শ্রাবকগণকে তা শিক্ষা দেন, আমি অনুমান করছি ভগবান যা বলেছিলেন তাঁরা তা-ই বিবৃত করেছেন এবং ভগবানকে মিথ্যা <span class='add'>(সংবাদ দ্বারা)</span> প্রতিপাদন করেন না। আমি অনুমান করছি তাঁরা অদ্ভুত বিষয় চালু করেছেন যা ধর্মের মতোই এবং যাঁরা তাঁর ধর্মানুসারী তাঁরা কেউ এটি বলার জন্য দোষগ্রস্ত হবেন না। প্রভো, ভগবানকে অভিযুক্ত করার কোনো ইচ্ছা আমার নেই।”</p>
<p><a class='sc' id='sc8'></a>“সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, ‘অক্রিয়াবাদী শ্রমণ গৌতম অক্রিয়াবাদ দেশনা করেন এবং শ্রাবকগণকে তা শিক্ষা দেন।’ সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, ‘ক্রিয়াবাদী শ্রমণ গৌতম ক্রিয়াবাদ ঘোষণা করেন এবং শ্রাবকগণকে তা শিক্ষা দেন।’ সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, ‘উচ্ছেদবাদী শ্রমণ গৌতম উচ্ছেদের জন্য ধর্ম ভাষণ করেন এবং শ্রাবকগণকে তা শিক্ষা দেন।’ সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, ‘জুগুপ্সী <span class='add'>(নিন্দাকারী)</span> শ্রমণ গৌতম জুগুপ্সার ধর্ম ঘোষণা করেন এবং শ্রাবকগণকে তা শিক্ষা দেন।’ সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, বিলোপবাদী শ্রমণ গৌতম বিলোপের ধর্ম ঘোষণা করেন এবং শ্রাবকগণকে তা শিক্ষা দেন।” সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, “আত্ম নিগ্রহকারী শ্রমণ গৌতম আত্ম নিগ্রহের ধর্ম ঘোষণা করেন এবং শ্রাবকগণকে তা শিক্ষা দেন।” সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, পুনর্জন্ম বিরোধী শ্রমণ গৌতম পুনর্জন্ম নিরোধের ঘোষণা করেন এবং শ্রাবকগণকে তা শিক্ষা দেন। সিংহ, যদি কেউ আমাকে লক্ষ করেই এ কথা বলে তাহলে সে যথার্থই বলবে, “শ্রমণ গৌতম সান্ত্বনা পেয়েছেন, তিনি সান্ত্বনার জন্য ধর্ম দেশনা করেন এবং শ্রাবকগণকে তা শিক্ষা দেন।”</p>
<p><a class='sc' id='sc9'></a>সিংহ, কীরূপে কেউ যদি আমাকে লক্ষ করেই এ কথা বলে তাহলে সে যথার্থই বলবে, “অক্রিয়াবাদী শ্রমণ গৌতম অক্রিয়াবাদ ঘোষণা করেন এবং শ্রাবকগণকে তা শিক্ষা দেন?” সিংহ, আমি কায়-দুশ্চরিত্র, বাক্‌-দুশ্চরিত্র, মনদুশ্চরিত্র, বিবিধ পাপ-অকুশল বিষয়কে অক্রিয়া বলে ঘোষণা করি। সিংহ, এটাই পর্যায় <span class='add'>(পথ, কারণ)</span> যেজন্য কেউ যদি আমাকে লক্ষ করেই এ কথা বলে তাহলে সে যথার্থ বলবে-“অক্রিয়াবাদী শ্রমণ গৌতম অক্রিয়াবাদ ঘোষণা করেন এবং শ্রাবকগণকে তা শিক্ষা দেন।”</p>
<p><a class='sc' id='sc10'></a>কীরূপে হে সিংহ, কেউ যদি আমাকে লক্ষ করেই এ কথা বলে তাহলে সে যথার্থই বলবে, “ক্রিয়াবাদী শ্রমণ গৌতম ক্রিয়াবাদ ঘোষণা করেন এবং শ্রাবকগণকে তা শিক্ষা দেন?” সিংহ, কায়-সুচরিত্র, বাক্‌-সুচরিত্র, মনো-সুচরিত্র, বিবিধ প্রকার কুশল ধর্মকে আমি ক্রিয়া বলে ঘোষণা করি। সিংহ, এটাই পর্যায় যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে, “ক্রিয়াবাদী শ্রমণ গৌতম ক্রিয়াবাদ ঘোষণা করেন এবং শ্রাবকগণকে তা শিক্ষা দেন।”</p>
<p><a class='sc' id='sc11'></a>হে সিংহ, কীরূপে কেউ যদি আমাকে লক্ষ করেই এ কথা বলে তাহলে সে যথার্থই বলবে, “উচ্ছেদবাদী শ্রমণ গৌতম উচ্ছেদের বিষয় ঘোষণা করেন এবং শ্রাবকগণকে তা শিক্ষা দেন?” সিংহ, রাগ-দোষ-মোহ, বিবিধ প্রকার পাপ-অকুশল বিষয়ে উচ্ছেদের কথা আমি ঘোষণা করি। সিংহ, এটাই কারণ যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে-“উচ্ছেদবাদী শ্রমণ গৌতম উচ্ছেদের বিষয় ঘোষণা করেন এবং শ্রাবকগণকে তা শিক্ষা দেন”।</p>
<p><a class='sc' id='sc12'></a>সিংহ, কীরূপে কেউ যদি আমাকে লক্ষ করেই এ কথা বলে তাহলে সে যথার্থই বলবে, “জগুপ্সী শ্রমণ গৌতম জুগুপ্সার বিষয় ঘোষণা করেন এবং শ্রাবকগণকে তা শিক্ষা দেন? সিংহ! কায়-দুশ্চরিত্র, বাক্‌-দুশ্চরিত্র, মন-দুশ্চরিত্র, বিবিধ প্রকার পাপ-অকুশল বিষয়ের পোষণকে আমি নিন্দা করি। সিংহ, এটাই কারণ যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে : “জুগুপ্সী <span class='add'>(নিন্দাকারী)</span> শ্রমণ গৌতম জুগুপ্সার বিষয়ে ঘোষণা করেন এবং শ্রাবকগণকে তা শিক্ষা দেন।”</p>
<p><a class='sc' id='sc13'></a>সিংহ, কোনো কারণে কেউ যদি আমাকে লক্ষ করেই এ কথা বলে তাহলে সে যথার্থই বলবে, “শ্রমণ গৌতম বিলোপ সাধনের সমর্থক, তিনি বিলোপ সাধনের বিষয় ঘোষণা করেন এবং শ্রাবকগণকে তা শিক্ষা দেন?” সিংহ, রাগ-দোষ-মোহ, বিবিধ প্রকার পাপ-অকুশল বিষয়ের ধ্বংসের বিষয় আমি ঘোষণা করি। সিংহ এটাই কারণ যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে, “শ্রমণ গৌতম বিলোপ সাধনের সমর্থক, তিনি বিলোপ সাধনের বিষয় ঘোষণা করেন এবং শ্রাবকগণকে তা শিক্ষা দেন।”</p>
<p><a class='sc' id='sc14'></a>সিংহ, কোনো কারণে কেউ যদি আমাকে লক্ষ করেই এ কথা বলে তাহলে সে যথার্থই বলবে, “আত্মনিগ্রহী শ্রমণ গৌতম আত্মনিগ্রহের ঘোষণা করেন এবং শ্রাবকগণকে তা শিক্ষা দেন?” সিংহ, পাপ অকুশল ধর্মকে আমি তপনীয় <span class='add'>(দমনযোগ্য)</span> বলে ঘোষণা করি-কায়-দুশ্চরিত্র, বাক্‌-দুশ্চরিত্রকে আমি তপনীয় বলে ঘোষণা করি। সিংহ, তপনীয় পাপ-অকুশল বিষয় যার প্রহীন <span class='add'>(ক্ষয় প্রাপ্ত)</span>, মূলোচ্ছিন্ন, ছিন্ন শীর্ষ, সমূল-উৎপাটিত তালবৃক্ষে পরিণত ও অনস্তিত্বভাব প্রাপ্ত ও অনাগতে পুনরুৎপত্তির হেতুরহিত তাকে আমি তপস্বী বলে অভিহিত করি। সিংহ, তথাগতের তপনীয় পাপ-অকুশল ধর্ম প্রহীন, মূলোচ্ছিন্ন, ছিন্ন শীর্ষ, সমূল উৎপাটিত তালবৃক্ষে পরিণত ও অনস্তিত্বভাব প্রাপ্ত ও অনাগতে পুনরুৎপত্তির হেতু রহিত। সিংহ, এটাই কারণ যেজন্য, কেউ যদি আমাকে লক্ষ করেই এ কথা বলে তাহলে সে যথার্থই বলবে, “তপস্বী <span class='add'>(আত্ম নিগ্রহী)</span> শ্রমণ গৌতম তপনের <span class='add'>(দমনের)</span> বিষয় ঘোষণা করেন এবং শ্রাবকগণকে গৌতম তা শিক্ষা দেন।”</p>
<p><a class='sc' id='sc15'></a>সিংহ, কীভাবে কেউ যদি আমাকে লক্ষ করে এ কথা বলে তাহলে সে যথার্থই বলবে, “শ্রমণ গৌতম পুনর্জন্ম বিরোধী, তিনি পুনর্জন্ম বিরোধের বিষয় ঘোষণা করেন এবং শ্রাবকগণকে তা শিক্ষা দেন?” সিংহ, যার গর্ভাশয়ে ভবিষ্যতে পুনর্জন্মের হেতু প্রহীন, মূলোচ্ছিন্ন, ছিন্ন শীর্ষ, সমূল উৎপাতিত তালবৃক্ষে পরিণত, অনস্তিত্বভাব প্রাপ্ত ও অনাগতে পুনরুৎপত্তি-রহিত আমি তাকে পুনর্জন্ম বিরোধী বলে অভিহিত করি। হে সিংহ, তথাগতের গর্ভাশয়ে পুনরুৎপত্তি প্রহীন, মূলোচ্ছিন্ন, ছিন্ন শীর্ষ, সমূল উৎপাতিত তালবৃক্ষে পরিণত, অনস্তিত্ব ভাব প্রাপ্ত। সিংহ, এটাই কারণ যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে, “পুনর্জন্ম বিরোধী শ্রমণ গৌতম পুনর্জন্ম রোধের বিষয় ঘোষণা করেন এবং শ্রাবকগণকে তা শিক্ষা দেন।”</p>
<p><a class='sc' id='sc16'></a>এবং সিংহ, কীরূপে কেউ যদি আমাকে লক্ষ করেই এ কথা বলে তাহলে সে যথার্থই বলবে, “শ্রমণ গৌতম সান্ত্বনা খুঁজে পেয়েছেন, তিনি সান্ত্বনার জন্য ধর্ম ব্যাখ্যা করেন এবং শ্রাবকগণকে তা শিক্ষা দেন?” সিংহ, আশ্বস্ত আমি পরম আশ্বাসের বিষয় ঘোষণা করি, আমি আশ্বাসের জন্য ধর্ম ভাষণ করি এবং শ্রাবকগণকে তা শিক্ষা দিয়ে থাকি। সিংহ, এটাই কারণ যেজন্য কেউ যদি আমাকে লক্ষ করেই এ কথা বলে তাহলে সে যথার্থই বলবে, “শ্রমণ গৌতম আশ্বাস প্রদানকারী, তিনি আশ্বাসের বিষয় ব্যাখ্যা করেন এবং শ্রাবকগণকে তা শিক্ষা দেন।”</p>
<p><a class='sc' id='sc17'></a>এরূপ উক্ত হলে সিংহ সেনাপতি ভগবানকে এরূপ বলেন, “ভন্তে, অতি সুন্দর। ভন্তে, অতি মনোহর। যেমন কেউ উল্টানকে সোজা, আবৃতকে অনাবৃত, বিমূঢ়কে পথ নির্দেশ অথবা অন্ধকারে তৈল-প্রদীপ ধারণ করে যাতে চক্ষুষ্মান ব্যক্তি রূপ দেখতে পায়, এরূপে মহানুভব গৌতম কর্তৃক বহু পর্যায়ে বিবিধ যুক্তিতে ধর্ম প্রকাশিত হয়েছে। আমি মহানুভব গৌতমের, তৎপ্রবর্তিত ধর্মের এবং তৎপ্রতিষ্ঠিত ভিক্ষুসংঘের শরণাগত হচ্ছি। আজ হতে আমরণ মহানুভব গৌতম আমাকে উপাসকরূপে অবধারণ করুন।” “সিংহ, বিষয়টি পুরোপুরি পরীক্ষা করুন। আপনা সদৃশ জ্ঞাত ব্যক্তির নিকট পর্যবেক্ষণ হিতকর।” “প্রভু আমি ভগবানের এহেন মন্তব্যে অধিকতর আনন্দিত, অধিকতর সন্তুষ্ট। আমি যদি অন্য কোনো সমপ্রদায়ের শিষ্য হবার অনুগ্রহ লাভ করতাম তাহলে তাঁরা সমগ্র বৈশালীকে পতাকা দ্বারা সজ্জিত করত জয়ধ্বনি করে আমাকে আশ্রয় দিতেন-“সেনাপতি সিংহ আমাদের শিষ্যত্ব বরণ করেছেন।” কিন্তু তথাগত আমাকে এরূপ মাত্র উপদেশ দিলেন, “সিংহ বিষয়টি পরীক্ষা করুন, যেহেতু আপনা সদৃশ জ্ঞাত ব্যক্তির নিকট পর্যবেক্ষণ হিতকর।” “প্রভু, দ্বিতীয়বারও আমি ভগবান, ধর্ম এবং ভিক্ষুসংঘের শরণ গ্রহণ করছি। ভগবান আজ হতে আজীবন আমাকে শরণাগত উপাসক হিসাবে গ্রহণ করুন!” “সিংহ আপনার পরিবার দীর্ঘকাল যাবত নির্গ্রন্থগণের নিকট সু-উৎস যেজন্য যথার্থই মনে হয় যাঁরা ভিক্ষার জন্য আগমন করবেন তাঁদেরকে ভিক্ষা দেওয়া উচিত।” “প্রভু আমি এখনো সর্বশেষ মন্তব্যে অত্যধিক আনন্দিত, অত্যধিক সন্তুষ্ট। প্রভু, আমি এরূপ শুনেছি, শ্রমণ গৌতম এরূপ দাবী করেন, “আমাকেই একমাত্র দান দেয়া উচিত, অন্যদের নহে; একমাত্র আমার শ্রাবকগণকে দান দেয়া উচিত, অন্যের শ্রাবকদের নহে। যেহেতু আমাকে প্রদত্ত দানের ফল মহৎ, অন্যদের প্রদত্ত দানের মহাফল হয় না। একমাত্র আমার শ্রাবকগণকে প্রদত্ত দান মহা ফলদায়ক কিন্তু অন্যের শ্রাবকগণকে প্রদত্ত দান মহা ফলদায়ক নহে।” কিন্তু ভগবান এখন আমাকে নির্গ্রন্থদিগকে দান দেয়ার জন্য প্রবুদ্ধ করতেছেন; যখন সময় আসে তখন আমরা কী করব তা জানব। তৃতীয়বারও ভন্তে, আমি তথাগতের শরণ গ্রহণ করছি, ধর্মের ও ভিক্ষুসংঘেরও। ভন্তে ভগবান, আজ হতে জীবনের শেষ দিন পর্যন্ত আমাকে আপনার শরণাগত উপাসকরূপে ধারণা করুন।”</p>
<p><a class='sc' id='sc18'></a>তৎপর ভগবান সিংহ সেনাপতিকে আনুপূর্বিক <span class='add'>(ক্রমানুসারে)</span> ধর্ম ভাষণ করেন, যেমন : “দানকথা, শীল-কথা, স্বর্গ-কথা। ভগবান কামের আদীনব <span class='add'>(দুঃখ)</span>, অবকার, সংক্লেশ, এবং নৈষ্ক্রম্যের আনিশংস প্রকাশ করলেন। যখন ভগবান জানতে পারলেন যে, সিংহ সেনাপতির চিত্ত স্বচ্ছ, মৃদু, নীবরণমুক্ত, উদগ্র ও প্রসন্ন হয়েছে তখন তিনি বুদ্ধগণের সমুৎকৃষ্ট ধর্মদেশনা অভিব্যক্ত করলেন; যথা : দুঃখ, দুঃখ-সমুদয়, দুঃখ-নিরোধ, দুঃখ-নিরোধের উপায়। যেমন শুদ্ধ ও কালীমারহিত বস্ত্র যথাযথভাবে রং প্রতিগ্রহণ করে, তেমনই সেনাপতি সিংহের সেই আসনে বিরজ, বিমল ধর্মচক্ষু উৎপন্ন হলো-যা কিছু সমুদয়ধর্মী তৎসমস্তই নিরোধধর্মী।”</p>
<p><a class='sc' id='sc19'></a>অতঃপর সিংহ সেনাপতি ধর্ম প্রত্যক্ষ করে ধর্মতত্ব লাভ করে ধর্ম বিদিত হয়ে, ধর্মে প্রবিষ্ট হয়ে, সংশয়মুক্ত হয়ে, ধর্মে বৈশারদ্য প্রাপ্ত হয়ে এবং শাস্তার শাসনে আত্মপ্রত্যয় লাভ করে ভগবানকে বললেন, “ভন্তে, ভিক্ষুসংঘসহ আগামীকল্য আমার আহার গ্রহণ করুন।” ভগবান নীরবে তা গ্রহণ করলেন। তৎপর সিংহ সেনাপতি ভগবানের সম্মতি জ্ঞাত হয়ে আসন হতে উঠে ভগবানকে অভিবাদন করে প্রদক্ষিণ করে চলে গেলেন। তৎপর সিংহ সেনাপতি জনৈক ব্যক্তিকে আহ্বান করলেন এবং বললেন, “ওহে পুরুষ, যাও এবং কিছু সদ্য মাংস নিয়ে আস।” অতঃপর সেই রাত্রির অবসানে সিংহ সেনাপতি আপন নিবাসে প্রণীত <span class='add'>(উত্তম)</span> খাদ্যভোজ্য তৈরি করে ভগবানকে জ্ঞাপন করালেন, “ভন্তে, সময় হয়েছে, সিংহ সেনাপতির নিবাসে আহার্য প্রস্তুত।”</p>
<p><a class='sc' id='sc20'></a>অতঃপর ভগবান পূর্বাহ্ণ সময়ে চীবর পরিধান করে পাত্রচীবর সঙ্গে নিয়ে সিংহ সেনাপতির নিবাসে উপস্থিত হন, উপস্থিত হয়ে প্রজ্ঞাপিত আসনে ভিক্ষুসংঘসহ উপবেশন করেন। সে সময়ে বহুসংখ্যক নির্গ্রন্থ বাহু নাড়তে নাড়তে কেঁদে কেঁদে উচ্চপথ, নিভৃত অস্পষ্ট পথ ধরে চৌরাস্তা হতে চৌরাস্তায় বৈশালী গেলেন, “অদ্য এক বিশাল পশু সেনাপতি সিংহ কর্তৃক হত্যাকৃত হয়েছে এবং শ্রমণ গৌতমের জন্য আহার্য প্রস্তুত করা হয়েছে। শ্রমণ গৌতম সে মাংস ভক্ষণ করতে যাচ্ছেন, এটা জেনে যে, এটা তাঁর জন্য হত্যা করা হয়েছে, কাজটি তাঁর উদ্দেশ্যে করা হয়েছে।” তখন জনৈক ব্যক্তি সিংহ সেনাপতির সন্নিধানে গিয়ে তাঁর কানে কানে বলল, “প্রভু, আমি বলি, আপনি কি অবগত আছেন যে, বহুসংখ্যক নির্গ্রন্থ বৈশালীর রাস্তায়, চৌরাস্তায় নেমে পড়েছে তাদের বাহু নেড়ে এভাবে কেঁদে?” “যথেষ্ট আর্য, সেই আয়ুষ্মানগণ দীর্ঘকাল যাবত বুদ্ধের অবমাননা, ধর্মের অবমাননা, সংঘের অবমাননা করার জন্য কামনা করে আসছে। কিন্তু তারা দুষ্ট, ব্যর্থ, মিথ্যা দ্বারা, মিথ্যা অপবাদ দ্বারা ভগবানের কোনো অনিষ্ট করে না। জীবন থাকতে আমরা ইচ্ছাকৃতভাবে কোনো জীবের জীবনকে বঞ্চিত করব না।”</p>
<p><a class='sc' id='sc21'></a>“অতঃপর সিংহ সেনাপতি বুদ্ধ প্রমুখ ভিক্ষুসংঘকে স্বহস্তে প্রণীত খাদ্যভোজ্য পরিবেশন করে সনতৃপ্ত করলেন এবং যখন ভগবান ভোজন গ্রহণ সমাপ্ত করলেন এবং পাত্র হতে হস্ত তুলে নেন, সিংহ সেনাপতি এক প্রান্তে উপবেশন করেন। এক প্রান্তে উপবিষ্ট সিংহ সেনাপতিকে ভগবান ধর্মকথা ভাষণ করেন, প্রবুদ্ধ, সমুত্তেজিত, সমপ্রহর্ষিত করে আসন হতে উঠে চলে গেলেন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
