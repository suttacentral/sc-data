<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.8' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>মৈত্রী-বর্গ</li>
</ul>
<h1 class='sutta'>৮.৮. উত্তর বিপত্তি সূত্র</h1>
</header>
<p><a class='sc' id='sc1'></a>একসময় আয়ুষ্মান উত্তর মহিষবত্থুস্থিত সাঙ্কেয় পর্বতের ধবজালিকায় অবস্থান করছিলেন। তথায় আয়ুষ্মান উত্তর ভিক্ষুগণকে আহ্বান করলেন, “শ্রদ্ধেয় বন্ধুগণ মাঝে মাঝে ভিক্ষুর আত্মসমালোচনা করা উত্তম, শ্রদ্ধেয় বন্ধুগণ মাঝে মাঝে ভিক্ষুর অপরের দোষ পর্যবেক্ষণ করা উত্তম, শ্রদ্ধেয়, বন্ধুগণ মাঝে মাঝে ভিক্ষুর আত্মসম্পত্তি পর্যবেক্ষণ করা উত্তম, শ্রদ্ধেয় বন্ধুগণ মাঝে মাঝে ভিক্ষুর পরসম্পত্তি পর্যবেক্ষণ করা উচিত।”</p>
<p><a class='sc' id='sc2'></a>সে সময়ে বৈশ্রবণ মহারাজ উত্তর দিক হতে দক্ষিণ দিকে কোনো কার্যোপলক্ষে গমন করছিলেন এবং তিনি মহিষবত্থুস্থিত সাঙ্কেয় পর্বতের ধবজালিকায় আয়ুষ্মান উত্তরের ভিক্ষুগণকে এরূপ ধর্ম পরিবেশন করতে শুনলেন, “শ্রদ্ধেয় বন্ধুগণ মাঝে মাঝে ভিক্ষুর আত্মসমালোচনা করা উত্তম। শ্রদ্ধেয় বন্ধুগণ মাঝে মাঝে ভিক্ষুর অপরের দোষ পর্যবেক্ষণ করা উত্তম। শ্রদ্ধেয় বন্ধুগণ মাঝে মাঝে ভিক্ষুর আত্মসম্পত্তি পর্যবেক্ষণ করা উত্তম, শ্রদ্ধেয় বন্ধুগণ, মাঝে মাঝে ভিক্ষুর পরসম্পত্তি পর্যবেক্ষণ করা উচিত।”</p>
<p><a class='sc' id='sc3'></a>অতঃপর বৈশ্রবণ মহারাজ যেমন কোনো বলবান পুরুষ সংকুচিত বাহু প্রসারিত করে এবং প্রসারিত বাহু সংকুচিত করে তদ্রূপ মহিষবত্থুস্থিত সাঙ্কেয় পর্বতের ধবজালিকা হতে অন্তর্হিত হয়ে তাবতিংস দেবলোকে উপস্থিত হন। অতঃপর বৈশ্রবণ মহারাজ দেবরাজ ইন্দ্র শক্রের নিকট উপনীত হন, উপনীত হয়ে দেবরাজ ইন্দ্র শক্রকে এরূপ বলেন, “মারিষ, কৃপা করুন, এটা অবহিত হোন যে, এই আয়ুষ্মান উত্তর মহিষবত্থুস্থিত সাঙ্কেয় পর্বতের ধবজালিকায় ভিক্ষুগণকে এরূপ ধর্ম শিক্ষা দেন-“ভিক্ষুর মাঝে মাঝে আত্ম সমালোচনা করা উত্তম, মাঝে মাঝে পরদোষ পর্যবেক্ষণ করা উত্তম, মাঝে মাঝে আত্ম সম্পত্তি পর্যবেক্ষণ করা উত্তম, মাঝে মাঝে পর সম্পত্তি পর্যবেক্ষণ করা উত্তম।”</p>
<p><a class='sc' id='sc4'></a>অতঃপর দেবরাজ ইন্দ্র শক্র যেমন কোনো বলবান পুরুষ সংকুচিত বাহু প্রসারিত করে বা প্রসারিত বাহু সংকুচিত করে তদ্রূপ তাবতিংস দেবলোক হতে অন্তর্হিত হয়ে মহিষবত্থুস্থিত সাঙ্কেয় পর্বতের ধবজালিকায় আয়ুষ্মান উত্তরের সম্মুখে প্রাদুর্ভূত হন। তৎপর দেবরাজ ইন্দ্র শক্র আয়ুষ্মান উত্তরের সম্মুখে উপস্থিত হন, উপস্থিত হয়ে তাঁকে অভিবাদন করে এক প্রান্তে স্থিত হন। এক প্রান্তে স্থিত দেবরাজ শক্র আয়ুষ্মান উত্তরকে এরূপ বলেন, ভন্তে, এটা কি সত্য যে, আয়ুষ্মান উত্তর ভিক্ষুণকে এরূপ ধর্ম শিক্ষা দেন : “মাঝে মাঝে ভিক্ষুর আত্মসমালোচনা করা উত্তম, মাঝে মাঝে ভিক্ষুর পরদোষ পর্যবেক্ষণ করা উত্তম, মাঝে মাঝে ভিক্ষুর আত্মসম্পত্তি পর্যবেক্ষণ করা উত্তম, মাঝে মাঝে ভিক্ষুর পরসম্পত্তি পর্যবেক্ষণ করা উত্তম।” “হ্যাঁ, নিশ্চয়ই দেবরাজ।” “কিন্তু ভন্তে, আমার প্রার্থনা, এটা কি আয়ুষ্মান উত্তরের নিজস্ব উক্তি না সেই ভগবান অর্হৎ সম্যকসম্বুদ্ধের?”</p>
<p><a class='sc' id='sc5'></a>“দেবরাজ, এখন আমি আপনাকে একটা সাদৃশ্য দেখাব, যেহেতু সাদৃশ্য দ্বারাই বিজ্ঞ পুরুষ ভাষিত বিষয়ের অর্থ উপলব্ধি করেন। কল্পনা করুন দেবরাজ ইন্দ্র, কোনো গ্রাম বা নিগম হতে মহাজনতা খাঁচি বা ঝুড়ি বা কোল বা হাতের সাহায্যে মহা শস্যরাশি বহন করে নিয়ে যায়। যদি কেউ মহা জনতার নিকট উপস্থিত হয়ে এরূপ জিজ্ঞাসা করে, “আপনারা কোথা হতে এ শস্য আনতেছেন?” “দেবরাজ ইন্দ্র, সেই মহা জনতা সম্যকভাবে যা ব্যাখ্যা করার তা কীরূপে ব্যাখ্যা করবে?” হে সম্মানাস্পদ, তারা বিষয়টি সর্বোত্তম উপায়ে এ বলে ব্যাখ্যা করবে, “আমরা মহা শস্যরাশি হতে এসব আনতেছি।” তদ্রূপ দেবরাজ, যা কিছু সুভাষিত তার সবটুকুই সেই ভগবান অর্হৎ সম্যকসম্বুদ্ধেরই, আমরা এবং অন্যেরা যা ভাষণ করি তার ভিত্তি সম্পূর্ণরূপে তিনিই।</p>
<p><a class='sc' id='sc6'></a>“ভন্তে, আশ্চর্য, ভন্তে, অদ্ভুত! আয়ুষ্মান উত্তর কর্তৃক এই বিষয়টি সুভাষিত, যা কিছু সুভাষিত তার সবটুকুই সেই ভগবান অর্হৎ সম্যকসম্বুদ্ধেরই, আমরা এবং অন্যেরা যা ভাষণ করি তার ভিত্তি সম্পূর্ণরূপে তিনিই”। একসময় রাজগৃহের গৃধ্রকূট পর্বত হতে দেবদত্তের চলে যাওয়ার অনতিবিলম্ব পরে ভগবান তথায় অবস্থান করছিলেন। ভগবান তখন ভিক্ষুগণকে দেবদত্ত সম্পর্কে এরূপ বলতেছিলেন, “হে ভিক্ষুগণ, সাধু, ভিক্ষুর উচিত মাঝে মাঝে আত্মসমালোচনা করা; ভিক্ষুর পক্ষে এটা উত্তম মাঝে মাঝে অপরের দোষ পর্যবেক্ষণ করা; সাধু, ভিক্ষুর উচিত মাঝে মাঝে আত্মসম্পত্তি পর্যবেক্ষণ করা; সাধু, মাঝে মাঝে ভিক্ষুর উচিত পরসম্পত্তি পর্যবেক্ষণ করা। হে ভিক্ষুগণ, অষ্ট অসদ্ধর্মে অভিভূত বশীভূত চিত্ত দেবদত্ত কল্পকাল পর্যন্ত অপায়িক নৈরয়িক দুঃখ ভোগের দণ্ডযোগ্য কারণ প্রাপ্ত হলো। অষ্ট কী কী? হে ভিক্ষুগণ, লাভাভিভূত, সম্পূর্ণরূপে বশীভূত চিত্ত, অলাভে অভিভূত সম্পূর্ণরূপে বশীভূত চিত্ত, যশে অভিভূত সম্পূর্ণরূপে বশীভূত চিত্ত, অযশে অভিভূত সম্পূর্ণরূপে বশীভূত চিত্ত, সম্মানে অভিভূত সম্পূর্ণরূপে বশীভূত চিত্ত, অসম্মানে অভিভূত সম্পূর্ণরূপে বশীভূত চিত্ত, মন্দেচ্ছায় অভিভূত সম্পূর্ণরূপে বশীভূত চিত্ত, পাপমিত্রতায় অভিভূত সম্পূর্ণরূপে বশীভূত চিত্ত দেবদত্ত কল্পকাল পর্যন্ত অপায়িক, নৈরয়িক দুঃখ দণ্ড ভোগের অবস্থা প্রাপ্ত হলো।</p>
<p><a class='sc' id='sc7'></a>হে ভিক্ষুগণ, এই অষ্ট অসদ্ধর্মে অভিভূত বশীভূত চিত্ত দেবদত্ত কল্পকাল দণ্ডভোগ্য অবস্থা প্রাপ্ত হলো। সাধু, হে ভিক্ষুগণ, ভিক্ষুর উৎপন্ন লাভ, উৎপন্ন অলাভ, উৎপন্ন যশ, উৎপন্ন অযশ, উৎপন্ন সম্মান, উৎপন্ন অসম্মান, উৎপন্ন পাপেচ্ছা, উৎপন্ন পাপমিত্রতা জয় করে অবস্থান করা উচিত।</p>
<p><a class='sc' id='sc8'></a>এবং হে ভিক্ষুগণ, কেন এবং কী জন্য একজন ভিক্ষুর উৎপন্ন লাভ, উৎপন্ন অলাভ, উৎপন্ন যশ, উৎপন্ন অযশ, উৎপন্ন সম্মান, উৎপন্ন অসম্মান, উৎপন্ন পাপেচ্ছা, উৎপন্ন পাপমিত্রতা জয় করে অবস্থান করা উচিত? যখন হে ভিক্ষুগণ, ভিক্ষু উৎপন্ন লাভ, উৎপন্ন অলাভ, উৎপন্ন যশ, উৎপন্ন অযশ, উৎপন্ন সম্মান, উৎপন্ন অসম্মান, উৎপন্ন পাপেচ্ছা, উৎপন্ন পাপমিত্রতা জয় না করে অবস্থান করে তখন দুঃখপূর্ণ, দুঃসহ যাতনাপূর্ণ আসক্তি উৎপন্ন হয়; কিন্তু এগুলো জয় করা হলে দুঃখপূর্ণ, দুঃসহ যাতনাপূর্ণ আসক্তি উৎপন্ন হয় না। এ কারণে, হে ভিক্ষুগণ, ভিক্ষুর উচিত উৎপন্ন লাভ, উৎপন্ন অলাভ, উৎপন্ন যশ, উৎপন্ন অযশ, উৎপন্ন সম্মান, উৎপন্ন অসম্মান, উৎপন্ন পাপেচ্ছা, উৎপন্ন পাপমিত্রতা জয় করে অবস্থান করা উচিত। অতএব, হে ভিক্ষুগণ, তোমাদের এরূপ শিক্ষা করা উচিত।”</p>
<p><a class='sc' id='sc9'></a>“আমরা উৎপন্ন লাভ, উৎপন্ন অলাভ, উৎপন্ন যশ, উৎপন্ন অযশ, উৎপন্ন সম্মান, উৎপন্ন অসম্মান, উৎপন্ন পাপেচ্ছা, উৎপন্ন পাপমিত্রতা জয় করে অবস্থান করব। হে ভিক্ষুগণ, তোমাদের এরূপ শিক্ষা করা উচিত।”</p>
<p><a class='sc' id='sc10'></a>“ভন্তে উত্তর, এ ধর্ম মনুষ্যদের মধ্যে চার পরিষদ যেমন ভিক্ষু, ভিক্ষুণী, উপাসক, উপাসিকা ভিন্ন অন্য কোথাও সম্মানিত হয় না। ভন্তে, আয়ুষ্মান উত্তর, এই ধর্ম পর্যায় শিক্ষা করুন, আয়ুষ্মান উত্তর, এই ধর্ম পর্যায় আয়ত্ত করুন, আয়ুষ্মান উত্তর, এই ধর্ম পর্যায় মনে ধারণ করুন। ভন্তে, এই ধর্ম উপদেশ অর্থযুক্ত। এটা আদি ব্রহ্মচর্যের প্রথম নীতি।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
