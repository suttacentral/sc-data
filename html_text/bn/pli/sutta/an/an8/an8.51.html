<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an8.51' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>অষ্টক নিপাত</li>
<li class='vagga'>গৌতমী বর্গ (স-আধান বর্গ)</li>
</ul>
<h1 class='sutta'>৮.৫১. গৌতমী সূত্র</h1>
</header>
<p><a class='sc' id='sc1'></a>একসময় ভগবান শাক্যদের কপিলবাস্তুস্থিত নিগ্রোধারামে অবস্থান করছিলেন। অতঃপর মহাপ্রজাপতী গৌতমী ভগবান যেখানে ছিলেন তথায় উপস্থিত হন। উপস্থিত হয়ে ভগবানকে অভিবাদন করে একপ্রান্তে স্থিত হন। একপ্রান্তে স্থিতা মহাপ্রজাপতি গৌতমী ভগবানকে বললেন, “সাধু ভন্তে, মাতৃজাতি যদি তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভের অনুমতি লাভ করতেন।” “যথেষ্ট গৌতমী, তথাগত প্রবেদিত ধর্মবিনয়ে মাতৃজাতির আগার থেকে অনাগারিক প্রব্রজ্যার অভিরুচি পোষণ করো না।”</p>
<p><a class='sc' id='sc2'></a>দ্বিতীয়বারও মহাপ্রজাপতী গৌতমী ভগবানকে বলেন, “সাধু ভন্তে, মাতৃজাতি যদি তথাগত প্রবেদিত ধর্মবিনয়ে আগার ত্যাগ করে অনাগারিক প্রব্রজ্যা লাভের অনুমতি লাভ করতেন।” “যথেষ্ট গৌতমী, তথাগত প্রবেদিত ধর্মবিনয়ে মাতৃজাতির আগার ত্যাগ করে অনাগারিক প্রব্রজ্যার অভিরুচি পোষণ করো না।”</p>
<p><a class='sc' id='sc3'></a>তৃতীয়বারও মহাপ্রজাপতী গৌতমী ভগবানকে বলেন, “সাধু ভন্তে, মাতৃজাতি যদি তথাগত প্রবেদিত ধর্মবিনয়ে আগার ত্যাগ করে অনাগারিক প্রব্রজ্যার অনুমতি লাভ করতেন।” “নিষ্প্রয়োজন গৌতমী, তথাগত প্রবেদিত ধর্মবিনয়ে মাতৃজাতির আগার হতে অনাগারিক প্রব্রজ্যার অভিরুচি পোষণ করো না।” অতঃপর মহাপ্রজাপতী গৌতমী তথাগত প্রবেদিত ধর্মবিনয়ে মাতৃজাতির আগার ত্যাগ করে অনাগারিক প্রব্রজ্যার ভগবান অনুমতি দেবেন না প্রত্যক্ষ করে দুঃখী, দুর্মনা, অশ্রুমুখী, রোদনপরায়ণা হয়ে ভগবানকে অভিবাদন ও প্রদক্ষিণ করে চলে গেলেন।</p>
<p><a class='sc' id='sc4'></a>তৎপর ভগবান কপিলবাস্তুতে যথারুচি অবস্থান করে বৈশালী সন্নিকটে পৌঁছেন। ভগবান তথায় মহাবনে কূটাগারশালায় অবস্থান করতেছিলেন। তখন মহাপ্রজাপতী গৌতমী কেশ ছেদন করিয়ে কাষায় বস্ত্রে দেহ আচ্ছাদিত করে বহুসংখ্যক শাক্যবংশীয় স্ত্রীলোকদের সাথে বৈশালী ত্যাগ করেন এবং অনুক্রমে বৈশালীর মহাবনে কূটাগারশালায় উপনীত হন। অতঃপর মহাপ্রজাপতী গৌতমী রক্তাক্ত পায়ে, ধূলা-ধূসরিত গাত্রে দুঃখী, বিষণ্ণ, অশ্রুমুখে রোদনপরায়ণা হয়ে বহির্দ্বারে দাঁড়িয়ে রইলেন। আয়ুষ্মান আনন্দ রক্তাক্ত পায়ে, ধূলা-ধূসরিত গাত্রে দুঃখী, বিষণ্ণ, অশ্রুমুখে রোদনপরায়ণা মহাপ্রজাপতী গৌতমীকে বহির্দ্বার প্রকোষ্ঠে স্থিতাবস্থায় দেখেন, তাঁকে এমতাবস্থায় দেখে জিজ্ঞাসা করেন, “গৌতমী, আপনি কেন রক্তাক্ত পায়ে, ধূলা-ধূসরিত দেহে দুঃখী, বিষণ্ণ, অশ্রুমুখে রোদনপরায়ণা হয়ে বহির্দ্বার প্রকোষ্ঠে স্থিত আছেন?” “কারণ শ্রদ্ধেয় আনন্দ, ভগবান তথাগত প্রবেদিত ধর্মবিনয়ে মাতৃজাতিকে আগার হতে অনাগারিক প্রব্রজ্যা দানের অনুমতি দানে অনিচ্ছুক।” “তাহলে গৌতমী! আপনি এখানে অপেক্ষা করুন যাবৎ আমি ভগবানকে প্রার্থনা করে তথাগত প্রবেদিত ধর্মবিনয়ে মাতৃজাতির আগার হতে অনাগারিক প্রব্রজ্যার অনুমতি নিয়ে না আসি।”</p>
<p><a class='sc' id='sc5'></a>তখন শ্রদ্ধেয় আনন্দ ভগবানের নিকট উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট আয়ুষ্মান আনন্দ ভগবানকে বলেন, “ভন্তে, মহাপ্রজাপতী গৌতমী রক্তাক্ত পায়ে, ধূলা-ধূসরিত গাত্রে দুঃখিত, বিষণ্ণ, অশ্রুমুখে রোদনপরায়ণা হয়ে বহির্দ্বার প্রকোষ্ঠে স্থিত এ বলে, ভগবান তথাগত প্রবেদিত ধর্মবিনয়ে মাতৃজাতিকে আগার হতে অনাগারিক প্রব্রজ্যার অনুমতি দিবেন না।” “সাধু ভন্তে, তথাগত প্রবেদিত ধর্মবিনয়ে মাতৃজাতিকে আগার ত্যাগ করে অনাগারিক প্রব্রজ্যা লাভের অনুমতি দেয়া উচিত।” “নিষ্প্রয়োজন আনন্দ, তথাগত প্রবেদিত ধর্মবিনয়ে মাতৃজাতিকে আগার হতে অনাগারিক প্রব্রজ্যা দানের অভিরুচি পোষণ করো না।” দ্বিতীয়বার… তৃতীয়বারও আয়ুষ্মান আনন্দ ভগবানকে বলেন, “সাধু ভান্তে, তথাগত প্রবেদিত ধর্মবিনয়ে মাতৃজাতিকে আগার হতে অনাগারিক প্রব্রজ্যা লাভের অনুমতি দেয়া উচিত।” “আনন্দ, নিষ্প্রয়োজন, তথাগত প্রবেদিত ধর্মবিনয়ে মাতৃজাতিকে আগার হতে অনাগারিক প্রব্রজ্যা দানের অভিরুচি পোষণ করো না।”</p>
<p><a class='sc' id='sc6'></a>তখন আয়ুষ্মান আনন্দ চিন্তা করলেন, “ভগবান তথাগত প্রবেদিত ধর্মবিনয়ে মাতৃজাতিকে আগার ত্যাগ করে অনাগারিক প্রব্রজ্যার অনুমতি দেবেন না। এখন যদি আমি অন্য উপায়ে ভগবানের নিকট মাতৃজাতিকে তথাগত প্রবেদিত ধর্মবিনয়ে আগার হতে অনাগারিক প্রব্রজ্যা দানের অনুমতি প্রার্থনা করি তাহলে কেমন হয়।” এবং তিনি ভগবানকে এরূপ বলেন, “ভন্তে, যদি স্ত্রীজাতি তথাগত প্রবেদিত ধর্মবিনয়ে আগার ত্যাগ করে অনাগারিক প্রব্রজ্যা গ্রহণ করে তাতে তারা স্রোতাপত্তিফল, সকৃদাগামীফল, অনাগামীফল এবং অর্হত্ত্বফল প্রত্যক্ষ করতে পারবে কি?” “হ্যাঁ আনন্দ, স্ত্রীজাতি তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভ করে স্রোতাপত্তিফল, সকৃদাগামীফল, অনাগামীফল, অর্হত্ত্বফল উপলব্ধি করতে পারে।” “ভন্তে, যদি স্ত্রীজাতি তথাগত প্রবেদিত ধর্মবিনয়ে আগার ত্যাগ করে অনাগারিক প্রব্রজ্যা লাভ করে স্রোতাপত্তিফল, সকৃদাগামীফল, অনাগামীফল, অর্হত্ত্বফল প্রত্যক্ষ করতে সক্ষম হয় তাহলে মহাপ্রজাপতী গৌতমী তো ভগবানের বহু উপকারিণী, যেহেতু তাঁর মাতৃষসা, পোষিকা এবং পালনকারিণী মা হিসাবে তিনি তাঁকে <span class='add'>(বুদ্ধকে)</span> মায়ের মৃত্যুর পর দুগ্ধ পান করিয়েছেন। ভন্তে, এটা উত্তম হত যদি স্ত্রীজাতি তথাগত প্রবেদিত ধর্মবিনয়ে আগার হতে অনাগারিক প্রব্রজ্যা লাভের অনুমতি প্রদান করতেন।”</p>
<p><a class='sc' id='sc7'></a>“আনন্দ, যদি মহাপ্রজাপতী গৌতমী অষ্টগুরুধর্ম গ্রহণ করেন তাহলে সেভাবেই হবে তাঁর উপসম্পদা। ভিক্ষুণীর উপসম্পদা বয়স শতবর্ষও যদি অতিক্রান্ত হয়, তবুও অধুনা উপসম্পন্ন ভিক্ষুকে বন্দনা, প্রত্যুত্থান, অঞ্জলিকর্ম, সমীচীন কর্ম ও মান্য করতে হবে। যাবজ্জীবন এ নিয়ম লঙ্ঘন করা যাবে না। ভিক্ষুহীন আবাসে ভিক্ষুণী বর্ষাবাস অধিষ্ঠান করতে পারবে না। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও পূজা করতে হবে। ভিক্ষুণীকে প্রতি অর্ধমাসান্তর ভিক্ষুসংঘের নিকট জিজ্ঞাসা করতে হবে উপোসথের কথা এবং প্রার্থনা করতে হবে উপদেশ। এ দ্বিবিধ ধর্ম ভিক্ষুদের নিকট একান্তই প্রত্যাশা করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। বর্ষা ব্রতোত্থিতা ভিক্ষুণীকে দৃষ্ট, শ্রুত ও চিন্তিত। এ বিষয় ত্রয়ের দ্বারা “ভিক্ষু-ভিক্ষুণী” উভয় সংঘের নিকট প্রবারণা উপোসথ করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। গুরুধর্ম লঙ্ঘনকারিণী ভিক্ষুণীকে উভয় সংঘে এক পক্ষকাল “মানত্ত” ধর্ম প্রতিপালন করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। দুই বৎসর ছয় প্রকার ধর্ম বা নীতি শিক্ষার পর শিক্ষার প্রতি শ্রদ্ধাসম্পন্না শিক্ষিতা নারীকে উভয় সংঘে উপসম্পদা প্রার্থনা করতে হবে। এ নিয়ম যাবজ্জীবন লঙ্ঘন না করে সম্মান, সৎকার, গৌরব ও মান্য করতে হবে। ভিক্ষুণী যেকোনো কারণে ভিক্ষুর প্রতি কুব্যবহার, আক্রোশ ও পরুষবাক্য প্রয়োগ করতে পারবে না। যাবজ্জীবন এ নিয়ম লঙ্ঘন না করে সম্মান, সৎকার, গৌরব ও মান্য করতে হবে। আনন্দ, আজ থেকে ভিক্ষুদের প্রতি ভিক্ষুণীদের অন্যায় বাক্য প্রয়োগ এবং উপদেশ দানের পথ রুদ্ধ হলো, অপিচ, ভিক্ষুণীগণকে উপদেশ দানের পথ ভিক্ষুদের জন্য উন্মুক্ত রইলো। যাবজ্জীবন এ নিয়ম লঙ্ঘন না করে সম্মান, সৎকার, গৌরব ও মান্য করতে হবে। আনন্দ, মহাপ্রজাপতী গৌতমী যদি এ অষ্টবিধ গুরুধর্ম প্রতিপালন করবে বলে স্বীকৃত হয় তাহলে এ স্বীকারোক্তিতেই সে উপসম্পন্না বলে গণ্য হবে।”</p>
<p><a class='sc' id='sc8'></a>অতঃপর আয়ুষ্মান আনন্দ ভগবানের নিকট এ অষ্ট গুরুধর্ম শিক্ষা করে মহাপ্রজাপতী গৌতমীর নিকট উপস্থিত হন, উপস্থিত হয়ে তাঁকে বলেন, “গৌতমী, আপনি যদি অষ্ট গুরুধর্ম প্রতিপালনে স্বীকৃত হন তাহলে এতেই হবে আপনার উপসম্পদা। ভিক্ষুণীর উপসম্পদা-বয়স শতবর্ষও যদি অতিক্রান্ত হয়, তবুও অধুনা উপসম্পন্ন ভিক্ষুকে বন্দনা, প্রত্যুত্থান, অঞ্জলিকর্ম, সমীচীনকর্ম ও মান্য করতে হবে। এ ধর্ম আজীবন লঙ্ঘন না করে যাবজ্জীবন সম্মান, সৎকার, গৌরব ও পূজা করতে হবে। ভিক্ষুণীকে প্রতি অর্ধ মাসান্তর ভিক্ষুসংঘের নিকট জিজ্ঞাসা করতে হবে উপোসথের কথা এবং প্রার্থনা করতে হবে উপদেশ। এ দ্বিবিধ ধর্ম ভিক্ষুদের নিকট একান্তই প্রত্যাশা করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। বর্ষা ব্রতোত্থিতা ভিক্ষুণীকে “দৃষ্ট, শ্রুত ও চিন্তিত” এ বিষয়ত্রয়ের দ্বারা “ভিক্ষু-ভিক্ষুণী” উভয় সংঘের নিকট প্রবারণা উপোসথ করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। গুরুধর্ম লঙ্ঘনকারিণী ভিক্ষুণীকে উভয় সংঘে এক পক্ষকাল “মানত্ত” ধর্ম প্রতিপালন করতে হবে। এ নিয়ম লঙ্ঘন না করে যাবজ্জীবন সম্মান, সৎকার, গৌরব ও মান্য করতে হবে। দুই বৎসর ছয় প্রকার ধর্ম বা নীতি শিক্ষার পর শিক্ষার প্রতি শ্রদ্ধাসম্পন্না শিক্ষিতা নারীকে উভয় সংঘে উপসম্পদা দান করতে হবে। এ নিয়ম যাবজ্জীবন লঙ্ঘন না করে সম্মান, সৎকার, গৌরব ও মান্য করতে হবে। ভিক্ষুণী যেকোনো কারণে ভিক্ষুর প্রতি কুব্যবহার, আক্রোশ ও পরুষবাক্য প্রয়োগ করতে পারবে না। যাবজ্জীবন এ নিয়ম লঙ্ঘন না করে সম্মান, সৎকার, গৌরব ও মান্য করতে হবে। আনন্দ, আজ থেকে ভিক্ষুদের প্রতি ভিক্ষুণীদের অন্যায় বাক্য প্রয়োগ এবং উপদেশ দানের পথ রুদ্ধ হলো, অপিচ, ভিক্ষুণীগণকে উপদেশ দানের পথ ভিক্ষুদের জন্য উন্মুক্ত রইলো। যাবজ্জীবন এ নিয়ম লঙ্ঘন না করে সম্মান, সৎকার, গৌরব ও মান্য করতে হবে। আনন্দ, মহাপ্রজাপতী গৌতমী যদি এ অষ্টবিধ গুরুধর্ম প্রতিপালন করবেন বলে স্বীকৃত হন তাহলে এ স্বীকারোক্তিতেই তিনি উপসম্পন্না বলে গণ্য হবেন।”</p>
<p><a class='sc' id='sc9'></a>“ভন্তে আনন্দ, বিলাসী যুবক-যুবতী, যেমন- বিলাসস্নানের পর অভিলাষিত উৎপল-মাল্য হোক বা সৌরভ-মণ্ডিত পুষ্পমাল্যই হোক অথবা মণি-মুক্তা খচিত মোহন মাল্যই হোক, সাগ্রহে উভয় হস্তে গ্রহণ করে সানন্দে কণ্ঠে ধারণ করে, সেরূপ ভন্তে, আমি আজীবন অলঙ্ঘনীয় এই অষ্টগুরুধর্ম সাদরে, সগৌরবে ও নতশিরে মেনে নিলাম।”</p>
<p><a class='sc' id='sc10'></a>অতঃপর আয়ুষ্মান আনন্দ ভগবানের নিকট উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট আয়ুষ্মান আনন্দ ভগবানকে বলেন, “ভন্তে ভগবান, মহাপ্রজাপতী গৌতমী অষ্টগুরুধর্ম আজীবন অলঙ্ঘনীয় হিসাবে মেনে নিয়েছেন।” “আনন্দ, মাতৃজাতি প্রব্রজ্যা লাভের অনুমতি প্রাপ্ত না হলে জগতে সুদীর্ঘকাল শাস্তা শাসন স্থায়ী হতো। সহস্র বৎসর সদ্ধর্ম সুনির্মল ও সুবিশুদ্ধ থাকতো। যেহেতু আনন্দ, মাতৃজাতি তথাগত প্রবেদিত ধর্মবিনয়ে আগার ত্যাগ করে অনাগারিক প্রব্রজ্যা লাভ করল, সে-কারণে আনন্দ, এখন ব্রহ্মচর্য চিরস্থায়ী হবে না। আনন্দ, পঞ্চশত মাত্র সদ্ধর্মের বিশুদ্ধতা রক্ষা পাবে।</p>
<p><a class='sc' id='sc11'></a><span class='add'>(ক)</span> যেমন আনন্দ, যে পরিবারে অল্প সংখ্যক পুরুষ এবং বহুসংখ্যক নারী বসতি করে সে পরিবার চোর এবং পাত্র চোরের দ্বারা আক্রান্ত হয়ে অচিরে ধ্বংস প্রাপ্ত হয়, সেরূপই আনন্দ, যে ধর্মবিনয়ে মাতৃজাতি প্রব্রজ্যা লাভ করে সে ধর্মবিনয়ও সুদীর্ঘকাল স্থায়ী হয় না। <span class='add'>(খ)</span> যেমন আনন্দ, ফলবান শালীক্ষেত্রে শ্বেতস্থিতকা নামক রোগ জন্মে সে শালীক্ষেত্র অচিরেই বিনাশ প্রাপ্ত হয়, তথারূপই আনন্দ, যে ধর্মবিনয় নারীজাতি প্রব্রজ্যা লাভ করে সে ধর্মবিনয়ও সুদীর্ঘকাল স্থায়ী হয় না। <span class='add'>(গ)</span> যেমন আনন্দ, ফলবান ইক্ষুক্ষেত্রে মঞ্জেষ্ঠিকা নামক রোগ উৎপন্ন হলে সে ইক্ষুক্ষেত্র দীর্ঘকাল স্থায়ী হতে পারে না, সেরূপই আনন্দ, যে ধর্মবিনয়ে নারীজাতি প্রব্রজ্যা লাভ করে, সে ধর্মবিনয়ও সুদীর্ঘকাল স্থায়ী হয় না। <span class='add'>(ঘ)</span> যেমন আনন্দ, সরোবরের জল বহির্গমন না করে মতো মানুষেরা প্রথমেই এর তীর বন্ধন করে, সেরূপই আনন্দ, প্রথমেই আমি অষ্টপাশে বন্ধনের মতো ভিক্ষুণীদের যাবজ্জীবন অলঙ্ঘনীয় “অষ্ট গুরুধর্ম” প্রজ্ঞাপ্ত করলাম।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
