<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.15' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অনুশয় (ঝোঁক) বর্গ</li>
</ul>
<h1 class='sutta'>৭.১৫. উদকোপম সূত্র</h1>
</header>
<p><a class='sc' id='sc1'></a>“হে ভিক্ষুগণ, জগতে এই সপ্ত উদকোপম পুদ্গল বিদ্যমান। সপ্ত কী কী?</p>
<p><a class='sc' id='sc2'></a>হে ভিক্ষুগণ, কোনো ব্যক্তি একবার জলে নিমগ্ন হয়ে নিমজ্জিত হয়, কেউ জল হতে উত্থিত হয়ে পুনঃ জলে নিমজ্জিত হয়, কেউ জলোত্থিত হয়ে স্থিত হয়, কেউ জল হতে উঠে দর্শন করে বিলোকন করে, কেউ জল হতে উঠে পার হয়ে যায়, কেউ উঠে কঠিন মাটিতে পৌঁছে যায়, কেউ উত্তীর্ণ হয়, উত্তীর্ণ হয়ে পারগত হয় এবং ব্রাহ্মণ উচ্চ মাটিতে স্থিত হয়। হে ভিক্ষুগণ, একবার নিমজ্জিত হয়ে নিমজ্জিত হয় পুদ্গল কিরূপ?</p>
<p><a class='sc' id='sc3'></a>এক্ষেত্রে, হে ভিক্ষুগণ, কেউ কেউ পুরোপুরি কাল অকুশল ধর্মসম্পন্ন হয়। এরূপে হে ভিক্ষুগণ, কোনো ব্যক্তি একবার নিমজ্জিত হয়ে নিমজ্জিত হয়। ভিক্ষুগণ, কোনো কোনো ব্যক্তি উত্থিত হয়ে পুনঃ নিমজ্জিত, তা কিরূপ?</p>
<p><a class='sc' id='sc4'></a>এক্ষেত্রে, হে ভিক্ষুগণ, কোনো ব্যক্তি জল হতে উত্থিত হয়ে এরূপ চিন্তা করে-কুশলধর্মে সাধু শ্রদ্ধা, সাধু হিরি <span class='add'>(পাপে লজ্জা)</span>, সাধু ঔত্তপ্য, সাধু বীর্য, সাধু প্রজ্ঞা কুশল ধর্মে। তার সে শ্রদ্ধা স্থায়ী থাকে না কিংবা বর্ধিত হয় না, ক্ষয় হয়ে থাকে। তার সে হিরি <span class='add'>(পাপে লজ্জা)</span> স্থায়ী থাকে না কিংবা বর্ধিত হয় না, ক্ষয় হয়ে থাকে; তার সে ঔত্তপ্য <span class='add'>(পাপে ভয়)</span> স্থায়ী থাকে না কিংবা বর্ধিত হয় না, ক্ষয় হয়ে থাকে; তার বীর্য স্থায়ী থাকে না কিংবা বর্ধিত হয় না, ক্ষয় হয়ে থাকে; সে প্রজ্ঞা স্থায়ী হয় না কিংবা বর্ধিত হয় না কিন্তু হ্রাস প্রাপ্ত হয়। এরূপে, হে ভিক্ষুগণ, পুদ্গল উত্থিত হয়ে নিমজ্জিত হয়।</p>
<p><a class='sc' id='sc5'></a>হে ভিক্ষুগণ, পুদ্গল উত্থিত হয়ে স্থিত হয় কিরূপ?</p>
<p><a class='sc' id='sc6'></a>হে ভিক্ষুগণ, এক্ষেত্রে, কোনো কোনো ব্যক্তি জল হতে উত্থিত হয়ে চিন্তা করেঃ কুশল বীর্যে সাধু শ্রদ্ধা, সাধু হিরি, সাধু ঔত্তপ্য, সাধু বীর্য, সাধু প্রজ্ঞা কুশল ধর্মে। তার সে শ্রদ্ধা ক্ষয় প্রাপ্ত হয় না কিংবা বর্ধিত হয় না কিন্তু স্থিত থাকে। এরূপ হে ভিক্ষুগণ, পুদ্গল উত্থিত হয়ে স্থিত হয়। এবং হে ভিক্ষুগণ, পুদ্গল উত্থিত হয়ে দর্শন করে, বিলোকন করে তা কিরূপ?</p>
<p><a class='sc' id='sc7'></a>এক্ষেত্রে, হে ভিক্ষুগণ, কোনো কোনো পুদ্গল উত্থিত হয়ে চিন্তা করে, কুশল ধর্মে সাধু শ্রদ্ধা,… সাধু হিরি,… সাধু, ঔত্তপ্য,… সাধু বীর্য,… সাধু প্রজ্ঞা কুশল ধর্মে। সে ত্রি-সংযোজন <span class='add'>(বন্ধন)</span> ক্ষয় করে স্রোতাপন্ন হয়, পতনশীল হয় না, নিশ্চিত সম্বোধিপরায়ণ <span class='add'>(সর্বোচ্চ প্রজ্ঞার লক্ষ্যস্থলে)</span> হয়। হে ভিক্ষুগণ, এরূপ ব্যক্তি উত্থিত হয়ে দর্শন করে, বিলোকন করে। এবং হে ভিক্ষুগণ, ব্যক্তি উত্থিত হয়ে পার হয় তা কিরূপ?</p>
<p><a class='sc' id='sc8'></a>এক্ষেত্রে, হে ভিক্ষুগণ, কোনো কোনো ব্যক্তি উত্থিত হয়ে চিন্তা করে-কুশল ধর্মে সাধু শ্রদ্ধা, কুশলধর্মে সাধু হিরি, কুশলধর্মে সাধু ঔত্তপ্য, কুশলধর্মে সাধু বীর্য, কুশলধর্মে সাধু প্রজ্ঞা। সে ত্রি-সংযোজন ক্ষয় করে রাগ-দ্বেষ-মোহ ক্ষয় করে সকৃদাগামী হয় যে একবার মাত্র জগতে প্রত্যাবর্তন করে দুঃখের পরিসমাপ্তি করে। ভিক্ষুগণ, এরূপ পুদ্গল উত্থিত হয়ে পার হয়। এবং হে ভিক্ষুগণ, কোনো কোনো ব্যক্তি উত্থিত হয়ে কঠিন মাটিতে পৌঁছে যায় তা কিরূপ?</p>
<p><a class='sc' id='sc9'></a>এক্ষেত্রে, হে ভিক্ষুগণ, কোনো ব্যক্তি উত্থিত হয়ে চিন্তা করে-কুশল ধর্মে সাধু শ্রদ্ধা, কুশলধর্মে সাধু হ্রী, কুশলধর্মে সাধু ঔত্তপ্য, কুশলধর্মে সাধু বীর্য, কুশলধর্মে সাধু প্রজ্ঞা। সে পঞ্চ নিম্নতর জগতের বন্ধন ছিন্ন করে ঔপপাতিক <span class='add'>(আপনা হতেই জন্ম নেয়)</span> হয়, সেখান থেকে এ জগতে আর আগমন করে না, সেখান থেকে পরিনির্বাণ লাভ করে। এরূপ হে ভিক্ষুগণ, কোনো পুদ্গল উত্থিত হয়ে কঠিন মাটিতে পৌঁছে জয় লাভ করে। এবং হে ভিক্ষুগণ, উত্থিত হয়ে উত্তীর্ণ, পারগত, স্থলে স্থিত হয় ব্রাহ্মণ কিরূপ?</p>
<p><a class='sc' id='sc10'></a>এক্ষেত্রে, ভিক্ষুগণ, কোনো পুদ্গল উত্থিত হয়ে চিন্তা করে-কুশল ধর্মে সাধু শ্রদ্ধা, কুশলধর্মে সাধু হিরি, কুশলধর্মে সাধু ঔত্তপ্য, কুশলধর্মে সাধু বীর্য, কুশলধর্মে, সাধু প্রজ্ঞা। সে আসক্তি ক্ষয় করে অনাসক্তভাবে চিত্ত-বিমুক্তি, প্রজ্ঞা-বিমুক্তি দৃষ্টধর্মে <span class='add'>(এ জীবনে)</span> স্বয়ং অভিজ্ঞা দ্বারা প্রত্যক্ষ করে লাভ করে অবস্থান করে। ভিক্ষুগণ, এরূপ ব্যক্তি উত্থিত হয়ে উত্তীর্ণ, পারগত, স্থলে স্থিত হয় ব্রাহ্মণ।</p>
<p><a class='sc' id='sc11'></a>হে ভিক্ষুগণ, এই সপ্ত উদকোপম ব্যক্তি জগতে বিদ্যমান।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
