<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.80' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>বিনয়-বর্গ</li>
</ul>
<h1 class='sutta'>৭.৮০. দ্বিতীয় বিনয়ধর শোভন সূত্র</h1>
</header>
<p><a class='sc' id='sc1'></a>“হে ভিক্ষুগণ, এই সপ্তধর্মে বিভূষিত বিনয়ধর ভিক্ষু বিখ্যাত হয়। সপ্ত কী কী?</p>
<p><a class='sc' id='sc2'></a>সে আপত্তি কী তা জানে, অনাপত্তি কী তা জানে, সে লঘু আপত্তি <span class='add'>(দোষ)</span> কী তা জানে, মারাত্মক আপত্তি কী তা জানে, সে শীলবান হয়, সে প্রাতিমোক্ষের <span class='add'>(নৈতিক দায়িত্বের)</span> সংযম দ্বারা সংযত হয়ে অবস্থান করে। আচার আচরণে দ্বোষমুক্ত, সামান্যতম দোষযুক্ত বিষয়ে ভয়দর্শী, শিক্ষাপদসমূহ শিক্ষা করে, সে চতুর্ধ্যান যেগুলো সম্পূর্ণরূপে চৈতসিক, যেগুলো এখানে ইহজীবনে সুখ আনয়ন করে সেগুলি বিনাকষ্টে, সহজে, বিনাশ্রমে লাভ করে, আসক্তি ক্ষয় করে অনাসক্ত চিত্ত-বিমুক্তি, প্রজ্ঞা-বিমুক্তি, দৃষ্টধর্মে স্বয়ং অভিজ্ঞা প্রত্যক্ষ করে লাভ করে অবস্থান করে।</p>
<p><a class='sc' id='sc3'></a>হে ভিক্ষুগণ, এই সপ্তগুণে বিভূষিত বিনয়ধর ভিক্ষু বিখ্যাত হয়, সপ্ত গুণে গুণান্বিত ভিক্ষু বিনয়ধর হয়। সপ্ত কী কী?</p>
<p><a class='sc' id='sc4'></a>সে আপত্তি কী তা জানে, অনাপত্তি কী তা জানে, ক্ষুদ্র আপত্তি কী তা জানে, গুরুতর আপত্তি কী তা জানে; উভয় প্রকার প্রাতিমোক্ষ যথাযথভাবে সম্পূর্ণরূপে তার নিকট ন্যস্ত হয়েছে, সুবিভক্ত, সুনিয়ন্ত্রিত, সূত্রে নিশ্চিত এবং বিস্তৃত করা হয়েছে; সে চতুর্ধ্যান যেগুলো সম্পূর্ণরূপে চৈতসিক, সেগুলি এখানে ইহ জীবনে সুখ আনয়ন করে, আসক্তি ক্ষয় করে অনাসক্ত চিত্ত-বিমুক্তি, প্রজ্ঞা-বিমুক্তি, দৃষ্টধর্মে স্বয়ং অভিজ্ঞা প্রত্যক্ষ করে লাভ করে অবস্থান করে।</p>
<p><a class='sc' id='sc5'></a>হে ভিক্ষুগণ, এই সপ্তধর্মে বিভূষিত বিনয়ধর ভিক্ষু বিখ্যাত হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
