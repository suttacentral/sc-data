<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.73' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৭৩. সুনেত্র সূত্র</h1>
</header>
<p><a class='sc' id='sc1'></a>“অতীতে হে ভিক্ষুগণ, সুনেত্র নামক শাস্তার জন্ম হয়েছিল, তিনি ছিলেন তীর্থঙ্কর, কামে বীতরাগ <span class='add'>(কামমুক্ত)</span>। হে ভিক্ষুগণ, সুনেত্র শিক্ষকের অনেক শত শ্রাবক ছিল। তিনি শ্রাবকদিগকে ব্রহ্মলোকের সহব্যতার ধর্মশিক্ষা দিতেন। এবং হে ভিক্ষুগণ, যেসব শ্রাবক তাঁর দেশনানুসারে চিত্তকে পবিত্র করতে পারেন নি তারা কায়ভেদে মৃত্যুর পর অপায় দুর্গতিতে বিনিপাত নরকে পুনর্জন্ম লাভ করেছিল। কিন্তু যারা শাস্তা সুনেত্তের ব্রহ্মলোকের সহব্যতার শিক্ষানুসারে চিত্তকে প্রসাদিত করেছিল তারা কায়ভেদে মৃত্যুর পর সুগতি স্বর্গলোকে পুনর্জন্ম লাভ করে।</p>
<p><a class='sc' id='sc2'></a>হে ভিক্ষুগণ, পূর্বে মূগপক্‌খ নামক শাস্তা ছিলেন… অরনেমি নামক শাস্তা ছিলেন… কুদ্দাল নামক শাস্তা ছিলেন… হস্তীপাল নামক শাস্তা ছিলেন… জ্যোতিপাল নামক শাস্তা ছিলেন… অরকো নামক শাস্তা ছিলেন তীর্থঙ্কর, কামে বীতরাগ [বিন্দু চিহ্নিত স্থানে প্রত্যেক শাস্তার ১নং বর্ণনানুসারে অনুরূপ ধর্ম অনুসরণ করে শ্রাবকেরা এবং মৃত্যুর পর যথাচিত্ত গতি প্রাপ্ত হয়েছিল] হে ভিক্ষুগণ, অরকো শাস্তার শিক্ষানুসারে যেসব শ্রাবক চিত্তকে সেভাবে প্রসন্ন করেছিল তারা কায়ভেদে মৃত্যুর পর সুগতি স্বর্গলোকে পুনর্জন্ম লাভ করেছিল কিন্তু যারা তদনুরূপ চিত্তকে প্রসন্ন করতে পারেনি তারা কায়ভেদে মৃত্যুর পর অপায় দুর্গতিতে বিনিপাত নরকে পুনর্জন্ম লাভ করেছিল।</p>
<p><a class='sc' id='sc3'></a>হে ভিক্ষুগণ, যে প্রদুষ্টচিত্ত ব্যক্তি সশ্রাবক এ সপ্ত তীর্থঙ্কর শাস্তা যাঁরা কামে বীতরাগ তাঁদেরকে আক্রোশ করে, দুর্নাম করে সে কি বহু অপুণ্য অর্জন করে নয় কি?” “হ্যাঁ ভন্তে, তাই।”</p>
<p><a class='sc' id='sc4'></a>হে ভিক্ষুগণ, যে প্রদুষ্টচিত্ত ব্যক্তি বহুশত শ্রাবকসংঘ পরিবেষ্টিত কামে বীতরাগ এই সপ্ত তীর্থঙ্কর শাস্তাকে আক্রোশ করে, দুর্নাম করে সে বহু অপুণ্য প্রসব করে। যে এক দৃষ্টিসম্পন্ন <span class='add'>(দৃষ্টিপ্রাপ্ত)</span> পুদ্গলকে আক্রোশ করে, দুর্নাম করে সে অনেক অনেক অপুণ্যই প্রাপ্ত হয়। এর হেতু কী? হে ভিক্ষুগণ, আমি ঘোষণা করছি, আক্রোশ করে সে নিজে বাইরের কারো জন্য তত বৃহৎ কূপ খনন করে না যতটুকু করে সব্রহ্মচারীর জন্য। সে কারণে, হে ভিক্ষুগণ, তোমাদের এরূপ শিক্ষা করা উচিত :</p>
<p><a class='sc' id='sc5'></a>সব্রহ্মচারীর প্রতি আমরা প্রদুষ্ট চিত্ত হব না। হে ভিক্ষুগণ, তোমাদের এরূপই শিক্ষা করা উচিত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
