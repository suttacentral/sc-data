<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.42' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৭.৪২. প্রথম প্রশংসা সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীর জেতবনে অনাথপিণ্ডিক নির্মিত বিহারে অবস্থান করতেছিলেন। তখন আয়ুষ্মান সারিপুত্র পূর্বাহ্ণ সময়ে চীবর পরিধান করে পাত্রচীবর নিয়ে শ্রাবস্তীতে পিণ্ডচারণে প্রবেশ করেন। সে সময় আয়ুষ্মান সারিপুত্রের মনে এ চিন্তার উদ্রেক হলো : “শ্রাবস্তীতে পিণ্ডচারণের অনেক সময় আছে <span class='add'>(অর্থাৎ পিণ্ডচারণের সঠিক সময় এখনো হয়নি)</span>। এখন আমার অন্যতীর্থিয় পরিব্রাজকারামে উপস্থিত হওয়া উচিত।” এ চিন্তা করে শ্রদ্ধেয় সারিপুত্র অন্যতীর্থিয় পরিব্রাজকারামে উপস্থিত হন, উপস্থিত হয়ে সেই অন্যতীর্থিয় পরিব্রাজকদের সাথে কুশল বিনিময় করেন, কুশল বিনিময় কার্য পরিসমাপ্তির পর এক প্রান্তে উপবেশন করেন।</p>
<p><a class='sc' id='sc2'></a>সে সময়ে সেই সমবেত উপবিষ্ট অন্যতীর্থিয় পরিব্রাজকদের মধ্যে হঠাৎ এ কথা <span class='add'>(মন্তব্য)</span> উঠল, “আবুসো <span class='add'>(শ্রদ্ধেয় বন্ধুগণ)</span>, যদি কেউ দ্বাদশ বৎসর যাবত পরিপূর্ণ পরিশুদ্ধ ব্রহ্মচর্য জীবন যাপন করেন তাহলে তাঁর জন্য এ কথাটা বলা যথার্থ, “সেই ভিক্ষু প্রশংসার্হ”। অতঃপর আয়ুষ্মান সারিপুত্র সেই অন্যতীর্থিয় পরিব্রাজকদের ভাষিত বিষয়কে অভিনন্দনও করলেন না কিংবা নিন্দাও প্রকাশ করলেন না; অভিনন্দন কিংবা নিন্দা কোনটা না করেই আসন হতে উঠে প্রস্থান করলেন এ ভেবে “ভগবানের সমীপে এ ভাষিত বিষয়ের অর্থ শিক্ষা করব <span class='add'>(জানব)</span>”।</p>
<p><a class='sc' id='sc3'></a>অতঃপর আয়ুষ্মান সারিপুত্র শ্রাবস্তীতে পিণ্ডচারণ সমাপ্ত করে পিণ্ড গ্রহণের পর ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট শ্রদ্ধেয় সারিপুত্র ভগবানকে বলেন, “ভন্তে, আজ পূর্বাহ্ণে চীবর পরিধান করে পাত্রচীবর নিয়ে আমি পিণ্ডচারণে বের হই। তখন ভন্তে, আমার মনে এ চিন্তার উদ্রেক হয়, “শ্রাবস্তীতে পিণ্ডচারণের অনেক সময় আছে। ইতিমধ্যে আমার অন্যতীর্থিয় পরিব্রাজকারামে উপস্থিত হওয়া উচিত।” অতঃপর ভন্তে, সেই আমি অন্যতীর্থিয় পরিব্রাজকারামে উপস্থিত হই, উপস্থিত হয়ে সেই অন্যতীর্থিয় পরিব্রাজকদের সাথে কুশল বিনিময় করি, পরস্পর কুশল বিনিময় কার্য সমাপ্ত করে এক প্রান্তে উপবেশন করি। ভন্তে, সে সময়ে সেই সমবেত উপবিষ্ট অন্যতীর্থিয় পরিব্রাজকদের মধ্যে হঠাৎ এ মন্তব্য উঠল, আবুসো, যদি কেউ দ্বাদশ বৎসর যাবত পরিপূর্ণ পরিশুদ্ধ জীবন যাপন করেন তাহলে তাঁর জন্য এ কথাটা বলা যথার্থ্ল, “সেই ভিক্ষু প্রশংসার্হ।” অতঃপর ভন্তে, আমি সেই অন্যতীর্থিয় পরিব্রাজকদের ভাষিত বিষয়কে অভিনন্দনও করলাম না কিংবা নিন্দাও করলাম না। অভিনন্দন কিংবা নিন্দা কোনটা না করেই আসন হতে উঠে প্রস্থান করলাম এ ভেবে যে, ভগবানের সমীপে এ ভাষিত বিষয়ের অর্থ জানব। ভন্তে, এই ধর্মবিনয়ে কেবল বর্ষ গণনায় কোনো ভিক্ষুকে প্রশংসার্হ বলে প্রজ্ঞাপন <span class='add'>(ঘোষণা)</span> করা যায় কি?” “না সারিপুত্র, এই ধর্মবিনয়ে কেবল বর্ষ গণনায় কোনো ভিক্ষু প্রশংসার যোগ্য বলে ঘোষণা করা যায় না। সারিপুত্র, এই সপ্ত প্রশংসার ক্ষেত্র আমার স্বয়ং অভিজ্ঞা দ্বারা প্রত্যক্ষকৃত। সপ্ত কী কী?”</p>
<p><a class='sc' id='sc4'></a>“এক্ষেত্রে, হে সারিপুত্র, ভিক্ষু শিক্ষা গ্রহণের প্রতি তীব্র ছন্দ <span class='add'>(ইচ্ছা)</span>সম্পন্ন এবং শিক্ষা গ্রহণকালে তার উৎসাহ হ্রাস পায় না। সে ধর্ম প্রতিপালনে খুব উৎসুক হয় এবং ধর্ম প্রতিপালনকালে তার উৎসাহ হ্রাস পায় না। সে ইচ্ছা বিনয়ে তীব্র ছন্দসম্পন্ন এবং ইচ্ছা বিনয় শিক্ষাকালে তার উৎসাহ হ্রাস প্রাপ্ত হয় না। সে নির্জনতায় <span class='add'>(প্রবিবেকে)</span> তীব্র ইচ্ছাসম্পন্ন এবং নির্জনতা পালনে তার উৎসাহ হ্রাস পায় না। সে বীর্যারম্ভে তীব্র ইচ্ছাসম্পন্ন হয় এবং বীর্যারম্ভকালে তার উৎসাহ হ্রাস প্রাপ্ত হয় না। সে স্মৃতি আয়ত্তকরণে তীব্র ছন্দসম্পন্ন হয় এবং তার স্মৃতি আয়ত্তকালে উৎসাহ হ্রাস প্রাপ্ত হয় না। সে দৃষ্টি প্রতিবিদ্ধ করণে তীব্র ছন্দসম্পন্ন এবং দৃষ্টি প্রতিবিদ্ধকরণকালে তার উৎসাহের হ্রাস ঘটে না।</p>
<p><a class='sc' id='sc5'></a>হে সারিপুত্র, এই সপ্ত প্রশংসার ক্ষেত্র আমার স্বয়ং অভিজ্ঞা দ্বারা প্রত্যক্ষকৃত।</p>
<p><a class='sc' id='sc6'></a>হে সারিপুত্র, এই সপ্ত প্রশংসার ক্ষেত্রসম্পন্ন কোনো ভিক্ষু যদি দ্বাদশ বৎসর পরিপূর্ণ পরিশুদ্ধ ব্রহ্মচর্য জীবন যাপন করে তাহলে তার সম্পর্কে যথার্থ বলতে হয়, “ভিক্ষুটি প্রশংসার্হ”, যদি চতুর্বিংশতি বৎসর পরিপূর্ণ পরিশুদ্ধ ব্রহ্মচর্য জীবন যাপন করে তাহলে তার সম্পর্কে যথার্থ বলতে হয়, “ভিক্ষুটি প্রশংসার্হ”, যদি ছত্রিশ বৎসর পরিপূর্ণ পরিশুদ্ধ ব্রহ্মচর্য আচরণ করে তাহলে যথার্থ বলতে হয়, “ভিক্ষুটি প্রশংসার্হ”, যদি আটচল্লিশ বৎসর পরিপূর্ণ পরিশুদ্ধ ব্রহ্মচর্য যাপন করে তাহলে তার সম্পর্কে যথার্থ বলতে হয়, “ভিক্ষুটি প্রশংসার্হ”।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
