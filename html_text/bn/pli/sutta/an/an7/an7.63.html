<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.63' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৬৩. ভার্যা সূত্র</h1>
</header>
<p><a class='sc' id='sc1'></a>একসময় ভগবান বুদ্ধ শ্রাবস্তীর জেতবনে অনাথপিণ্ডিক-এর বিহারে অবস্থান করছিলেন। সে সময়ে ভগবান পূর্বাহ্ণ সময়ে চীবর পরিধান করে পাত্র-চীবর সঙ্গে নিয়ে অনাথপিণ্ডিক গৃহপতির আবাসে উপনীত হন, উপনীত হয়ে প্রজ্ঞাপিত আসনে উপবেশন করেন। সে সময়ে গৃহপতি অনাথপিণ্ডিক এর আবাসে লোকেরা উচ্চশব্দ মহাশব্দ করছিল। তৎপর গৃহপতি অনাথপিণ্ডিক ভগবানের নিকট গমন করেন, ভগবানকে অভিবাদন করে তিনি এক পার্শ্বে উপবেশন করেন। এক প্রান্তে উপবিষ্ট অনাথপিণ্ডিককে ভগবান বললেন, “গৃহপতি, আপনার গৃহের লোকেরা কেন উচ্চশব্দ মহাশব্দ করছে? এ যেন মনে হয় জেলের মৎস্য-আকর্ষণ।” “ভন্তে, এ যে সুজাতা, আমার পুত্রবধূ আমাদের সাথে বসবাস করছে। সে ধনী এবং তাকে ধনাঢ্য-কুল হতে এ ঘরে আনা হয়েছে। সে তার শাশুড়ী, শ্বশুর কিংবা স্বামী কাউকে গ্রাহ্য করে না; ভগবানকেও সে সৎকার, গৌরব, সম্মান করে না কিংবা শ্রদ্ধা করে না।”</p>
<p><a class='sc' id='sc2'></a>তৎপর ভগবান বুদ্ধ সুজাতাকে আহ্বান করলেন, “এস সুজাতা!” “হ্যাঁ ভন্তে,” বলে প্রত্যুত্তরে সম্মতি জ্ঞাপন করেন সুজাতা। ভগবান কর্তৃক প্রতিশ্রুতা হয়ে তিনি ভগবৎ সমীপে উপনীত হন, উপনীত হয়ে ভগবানকে অভিবাদন করে এক পার্শ্বে উপবিষ্ট হন। এক পার্শ্বে উপবিষ্ট সুজাতাকে ভগবান বললেন, “সুজাতা, একজন পুরুষের সাত প্রকার ভার্যা থাকতে পারে। সাত কী কী? বধকসমা, চোরীসমা, আর্যসমা, মাতৃসমা, ভগিনীসমা, সখীসমা, দাসীসমা <span class='add'>(বধকসদৃশা, চোর-সদৃশা, আর্যা-সদৃশা, মাতৃ-সদৃশা, ভগিনী-সদৃশা, দাসী-সদৃশা)</span>। হে সুজাতা, এই হলো পুরুষের সাত প্রকার ভার্যা। তন্মধ্যে আপনি কোন প্রকার?” “ভদন্ত, ভগবানের এই সংক্ষিপ্ত ভাষিত বিষয়ের বিস্তৃতার্থ আমার বোধগম্য নয়। সাধু ভদন্ত, ভগবান যদি তাদৃশ ধর্ম শিক্ষা দিতেন যদ্বারা ভগবৎ ভাষিত সংক্ষিপ্ত বিষয়ের বিস্তৃতার্থ উপলব্ধি করতে সক্ষম হতাম।” “তাহলে সুজাতা, শ্রবণ কর, উত্তমরূপে মনোনিবেশ কর, আমি তা বিবৃত করছি।” “যথা আজ্ঞা, প্রভু,” বলে সুজাতা প্রত্যুত্তরে সম্মতি জ্ঞাপন করলেন। ভগবান বললেন :</p>
<blockquote class='gatha'>
<p><a class='sc' id='sc3'></a>যেই ভার্যা হয় প্রদুষ্টচিত্তা, অহিতানুকম্পিনী,<br>
অন্য পুরুষের আসক্তা, স্বামীর অশুভ চিন্তাকারিণী,<br>
যে স্ত্রী পতিকে করে অবজ্ঞা ও অবমাননা,<br>
ধন-দ্বারা ক্রীতাও স্বামী বধে হয় উৎসাহিত,<br>
সেই হেতু স্ত্রী বধকা নামে হয় কথিত।<br>
যে স্ত্রী স্বামীর শিল্প, বাণিজ্য, কৃষি দ্বারা করে ধনোপার্জন,<br>
যে স্ত্রী অল্পও করে নষ্ট স্বামীর কষ্টার্জিত ধন,<br>
সেই স্ত্রী “চোরী ও ভার্যা” নামে কথিত যে হয়।<br>
পুরুষের যেই ভার্যা হয় নিষ্কর্মা, আলস্যপরায়ণা,<br>
বহু ভোজী, প্রখরা, প্রচণ্ডা, দুর্মুখপরায়ণা,<br>
স্বামীর বীর্য-উৎসাহ মর্দনে হয় প্রবৃত্তা,<br>
স্বামী যদি করে কোনো উক্তি ভার্যা হয় ৰিপ্তা,<br>
ইদৃশ ভার্যা “আর্যা ও ভার্যা” নামে হয় যে কথিত।<br>
সে স্ত্রী হয় সদা স্বামীর মঙ্গলকামিনী<br>
পতিকে করে রক্ষা মাতা পুত্রকে যেমন করে,<br>
স্বামীর সঞ্চিত ধন সতত রক্ষা করে,<br>
সেই স্ত্রী “মাতা ও ভার্যা” নামে হয় যে কথিত।<br>
কনিষ্ঠা ভগিনী জ্যেষ্ঠ সহোদরে যেমনি হয় অনুগতা,<br>
সেরূপ স্বীয় স্বামীর প্রতি যে স্ত্রী হয় লজ্জাশীলা ও বশীভূতা,<br>
স্বামীর ইচ্ছানুরূপ করে সর্ব কাজ সম্পাদন,<br>
পুরুষের এরূপ ভার্যা “ভগিনী ও ভার্যা” নামে হয় কথিত।<br>
যে স্ত্রী পতি দর্শনে হয় তথৈব আনন্দিত<br>
দীর্ঘ পরে সখী সখাকে দর্শনে হয় যেমন,<br>
সেরূপ কুলসম্পন্না, শীলবতী, পতিব্রতা<br>
যে স্ত্রী হয়, “সখী ও ভার্যা” বলে হয় সে কথিত।<br>
স্বামীর বধ দণ্ডেতেও অভীতা অবিচলিতা<br>
যে স্ত্রী হয়, স্বামীর প্রতি করে না ক্রোধ প্রকাশ,<br>
করে সহ্য পতির বাক্য নির্দোষ চিত্তে,<br>
পুরুষের যে ভার্যা হয় অক্রোধী, স্বামী-অনুগতা,<br>
সেই স্ত্রী “দাসী” বলে হয় পরিচিতা।<br>
ইহলোকে যারা হয় কথিত বধকা, চোরী ও<br>
আর্যা ভার্যা বলে, তারা হয় দুঃশীলা, প্রখরা<br>
ও নির্দয়িনী, কায়ভেদে মৃত্যুর পর করে তারা নিরয় গমন।<br>
ইহলোকে যারা হয় কথিত-মাতা, ভগিনী, সখী এবং<br>
দাসী ভার্যা বলে, তারা হয় শীলে স্থিত, চির সংযত,<br>
সেহেতু দেহ ভেদে মৃত্যুর পর তাদের হয় সুগতি গমন।</p>
</blockquote>
<p><a class='sc' id='sc4'></a>হে সুজাতা, এই হলো পুরুষের সপ্ত ভার্যা। এগুলোর মধ্যে আপনি কোনটি?”</p>
<p><a class='sc' id='sc5'></a>ভন্তে ভগবান, আজ হতে আমাকে স্বামীর দাসী-সমা ভার্যা হিসাবে ধারণা করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
