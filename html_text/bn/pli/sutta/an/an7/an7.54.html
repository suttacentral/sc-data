<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.54' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৫৪. অব্যাকৃত সূত্র</h1>
</header>
<p><a class='sc' id='sc1'></a>অতঃপর জনৈক ভিক্ষু ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট সেই ভিক্ষু ভগবানকে এরূপ বলেন, “ভন্তে, কোন হেতু, কোন প্রত্যয়ে শ্রুতবান <span class='add'>(শিক্ষিত)</span> আর্যশ্রাবকের অব্যাকৃত <span class='add'>(অব্যাখ্যাত)</span> বিষয়ে বিচিকিৎসা <span class='add'>(সন্দেহ)</span> উৎপন্ন হয় না?”</p>
<p><a class='sc' id='sc2'></a>“হে ভিক্ষু, দৃষ্টি নিরোধবশত অব্যাকৃত বিষয়ে সন্দেহ উৎপন্ন হয় না। “মৃত্যুর পর তথাগত থাকেন?”, “মৃত্যুর পর তথাগত থাকেন না?”, “মৃত্যুর পর তথাগত থাকেন নাও থাকেন?” “মৃত্যুর পর তথাগত থাকেনও না, না থাকেনও না?” হে ভিক্ষু এসব দৃষ্টিগত প্রশ্ন। হে ভিক্ষু, অশ্রুতবান <span class='add'>(অশিক্ষিত)</span> পৃথগ্‌জন <span class='add'>(সাধারণ লোক, আর্যশ্রাবক ব্যতীত)</span> দৃষ্টি সম্পর্কে বোঝে না, দৃষ্টি সমুদয় <span class='add'>(দৃষ্টি উৎপত্তি)</span>, দৃষ্টি নিরোধ, দৃষ্টি নিরোধগামিনী প্রতিপদা <span class='add'>(যে উপায় অবলম্বনে দৃষ্টি নিরোধ হয়)</span> বোঝে না। তাই তার দৃষ্টি প্রবর্ধিত হয়। সে জন্ম-জরা-মরণ, শোক-পরিদেবন-দুঃখ-দুর্মনতা-উপায়াস <span class='add'>(দুর্দশা)</span> হতে মুক্তি লাভ করে না, দুঃখ হতে মুক্ত হয় না, আমি বলি। কিন্তু হে ভিক্ষু, শ্রুতবান আর্যশ্রাবক দৃষ্টি, এর উৎপত্তি, এর নিরোধ, নিরোধের উপায় বিশেষভাবে জানে। তাই তার দৃষ্টি নিরুদ্ধ হয়; সে জন্ম-জরা-মরণ-শোক-পরিদেবন-দুঃখ-দুর্মনতা-উপায়াস হতে মুক্তি লাভ করে, দুঃখ হতে মুক্ত হয়, আমি বলি। হে ভিক্ষু, এরূপ জ্ঞাত হয়ে, দর্শন করে শ্রুতবান আর্যশ্রাবক সত্য সত্যই “তথাগত মৃত্যুর পর থাকেন, নাও থাকেন?”, “মৃত্যুর পর তথাগত থাকেন না?”, “মৃত্যুর পর তথাগত থাকেন, নাও থাকেন?”, মৃত্যুর পর তথাগত থাকেনও না, নাও থাকেন না” ইত্যাদি ব্যাখ্যা করে না। হে ভিক্ষু, এরূপ জ্ঞাত হয়ে, দর্শন করে শ্রুতবান আর্যশ্রাবক অব্যাকৃত বিষয়ে অব্যাখ্যাত <span class='add'>(ব্যাখ্যাতীত)</span> ধর্মের শিকার হয়। হে ভিক্ষু, এরূপ জ্ঞাত হয়ে, এরূপ দর্শন করে শ্রুতবান আর্যশ্রাবক অব্যাকৃত বিষয়ে ভীত হয় না, কম্পিত হয় না, ইতস্তত করে না, বিচলিত হয় না। হে ভিক্ষু, “তথাগত মৃত্যুর পর থাকেন?”, প্রশ্নটা কিন্তু তৃষ্ণাগত, সংজ্ঞাগত <span class='add'>(প্রত্যক্ষ জ্ঞানমূলক)</span>, মোহমূলক, কল্পনামূলক, উপাদানগত, বিপ্রতিসারী <span class='add'>(মনস্তাপের বিষয়)</span>। তদ্রূপ হে ভিক্ষু, “তথাগত মৃত্যুর পর থাকেন না?”, “তথাগত মৃত্যুর পর থাকেন, নাও থাকেন?”, “মৃত্যুর পর তথাগত থাকেনও না, নাও থাকেন না?” ইত্যাদি প্রশ্নও কিন্তু তৃষ্ণাগত, সংজ্ঞাগত, মোহমূলক, কল্পনামূলক, উপাদানগত, বিপ্রতিসারী। হে ভিক্ষু, অশ্রুতবান সাধারণ লোক মনস্তাপ, মনস্তাপের উৎপত্তি, মনস্তাপের নিরোধ, মনস্তাপ নিরোধগামিনী প্রতিপদা <span class='add'>(নিরোধের উপায়)</span> যথার্থ জানে না। তার মনস্তাপ প্রবর্ধিতই হয়। তাই সে জন্ম-জরা-মরণ-শোক-পরিদেবন-দুঃখ-দৌর্মনস্য-উপায়াস হতে মুক্তি লাভ করে না, দুঃখ হতে মুক্ত হয় না, আমি বলি। কিন্তু হে ভিক্ষু, শ্রুতবান <span class='add'>(শিক্ষিত)</span> আর্যশ্রাবক মনস্তাপ, মনস্তাপের উৎপত্তি, মনস্তাপের নিরোধ, মনস্তাপ নিরোধের যথার্থ উপায় জানে। তার মনস্তাপ নিরুদ্ধ হয়। জন্ম-জরা-মৃত্যু-শোক-পরিদেবন-দুঃখ-দুর্মনতা, উপায়াস হতে সে মুক্তি লাভ করে, দুঃখ হতে মুক্ত হয়, আমি বলি। হে ভিক্ষু, এরূপ জ্ঞাত হয়ে, দর্শন করে শ্রুতবান <span class='add'>(দক্ষ)</span> আর্যশ্রাবক “মৃত্যুর পর তথাগত থাকেন?”, “মৃত্যুর পর তথাগত থাকেন না?”, “মৃত্যুর পর তথাগত থাকেন, নাও থাকেন?” “মৃত্যুর পর তথাগত থাকেনও না, না থাকেনও না?” এসব প্রশ্ন ব্যাখ্যা করে না। হে ভিক্ষু, এরূপ জ্ঞাত হয়ে, দর্শন করে শ্রুতবান আর্যশ্রাবক অব্যাকৃত বিষয়ে ব্যাখ্যাতীত ধর্মের শিকার হয়। হে ভিক্ষু, এরূপ জ্ঞাত হয়ে, এরূপ দর্শন করে শ্রুতবান আর্যশ্রাবক অব্যাকৃত বিষয়ে ভীত হয় না, কম্পিত হয় না, ইতস্তত করে না, বিচলিত হয় না। হে ভিক্ষু, এটাই হেতু, এটাই প্রত্যয় যেজন্য শ্রুতবান আর্যশ্রাবকের অব্যাখ্যাত বিষয়ে সন্দেহ উৎপন্ন হয় না।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
