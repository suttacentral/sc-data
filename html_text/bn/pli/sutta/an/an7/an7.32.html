<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.32' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৭.৩২. অপ্রমাদ গারব সূত্র</h1>
</header>
<p><a class='sc' id='sc1'></a>অতঃপর দিব্য আভরণে সজ্জিত এক দেবতা দিব্যজ্যোতিতে সমগ্র জেতবন আলোকিত করে রাত্রিতে ভগবান বুদ্ধের নিকট উপনীত হয়ে ভগবানকে অভিবাদন পূর্ব্বক এক প্রান্তে দাঁড়িয়ে সেই দেবতা ভগবানকে এরূপ বলেন, “ভন্তে, এই সপ্ত বিষয় ভিক্ষুকে অপরিহানির পথে নিয়ে যায়। সপ্ত কী কী? শাস্তার প্রতি গৌরব, ধর্মের প্রতি গৌরব, সংঘের প্রতি গৌরব, শিক্ষার প্রতি গৌরব, সমাধির প্রতি গৌরব, অপ্রমাদের প্রতি গৌরব, বন্ধুত্বপূর্ণ সম্ভাষণের প্রতি গৌরব। ভন্তে, এই সপ্ত বিষয় ভিক্ষুকে অপরিহানির পথে নিয়ে যায়।” সেই দেবতা এরূপ বললেন। ভগবান তা অনুমোদন করেন। অতঃপর সেই দেবতা “শাস্তা আমার কথা অনুমোদন করেছেন” বলে ভগবানকে অভিবাদন করে প্রদক্ষিণ করে সেখান থেকে চলে গেলেন।</p>
<p><a class='sc' id='sc2'></a>অতঃপর ভগবান সেই রাত্রির অবসানে ভিক্ষুদিগকে আহ্বান করলেন, “হে ভিক্ষুগণ, এই রাত্রিতে দিব্য আভরণে সজ্জিত এক দেবতা দিব্যজ্যোতিতে সমগ্র জেতবন আলোকিত করে আমি যেখানে আছি সেখানে উপস্থিত হন, উপস্থিত হয়ে আমাকে অভিবাদন করে এক প্রান্তে দাঁড়িয়ে, হে ভিক্ষুগণ, সেই দেবতা আমাকে এরূপ বলেন, “ভন্তে, এই সপ্ত বিষয় ভিক্ষুকে অপরিহানির দিকে নিয়ে যায়। সপ্ত কী কী? শাস্তার প্রতি গৌরব, ধর্মের প্রতি গৌরব, সংঘের প্রতি গৌরব, শিক্ষার প্রতি গৌরব, সমাধির প্রতি গৌরব, অপ্রমাদের প্রতি গৌরব, বন্ধুত্বপূর্ণ সম্ভাষণের প্রতি গৌরব। ভন্তে, এই সপ্তধর্ম ভিক্ষুকে অপরিহানির পথে নিয়ে যায়।” “হে ভিক্ষুগণ, সেই দেবতা এরূপ বলেন, এরূপ বলে আমাকে অভিবাদন করে প্রদক্ষিণ করে সেখান থেকে চলে গেলেন।</p>
<blockquote class='gatha'>
<p><a class='sc' id='sc3'></a>বুদ্ধ, ধর্ম ও সংঘের প্রতি তীব্র গৌবর,<br>
সমাধি ও শিক্ষার প্রতি একান্ত গৌরব,<br>
অপ্রমাদ ও অনুগ্রহের গৌরবকারী ভিক্ষু<br>
হয় পরিহানির অযোগ্য নির্বাণের সমীপ।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
