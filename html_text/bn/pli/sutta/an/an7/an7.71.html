<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.71' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৭১. ভাবনা সূত্র</h1>
</header>
<p><a class='sc' id='sc1'></a>“হে ভিক্ষুগণ, যদিও কোনো ভিক্ষু ভাবনা বিহীন হয়ে অবস্থানকালে এরূপ কোনো ইচ্ছা তদন্তরে উৎপন্ন হতে পারে, “অহো! আমার চিত্ত যদি আসক্তি শূন্য এবং বিমুক্ত হত!” তথাপি তার অন্তর আসক্তিশূন্য ও বিমুক্ত হয় না। তার কারণ কী? এটা বলা যেতে পারে, “ধ্যানহীনতা।” কিসের ধ্যানহীনতা? চারি স্মৃতিপ্রস্থান, চারি সম্যক প্রধান <span class='add'>(সম্যক প্রচেষ্টা)</span>, চারি ঋদ্ধিপাদ, পঞ্চ ইন্দ্রিয়, পঞ্চ বল, সপ্ত বোজ্ঝাঙ্গ, অষ্টাঙ্গিক মার্গ। যেমন, হে ভিক্ষুগণ, কুক্কুটি আট বা দশ বা বারটি অণ্ড যথাযথভাবে স্থাপিত হয়নি কিংবা সম্পূর্ণরূপে উত্তপ্ত করা হয়নি কিংবা যথার্থভাবে বর্ধিত হয়নি, তৎসত্ত্বেও সে কুক্কুটির এরূপ ইচ্ছা উৎপন্ন হতে পারে, “অহো! আমার ছানাগুলো তাদের পায়ের থাবা বা ঠোঁট এবং চঞ্চু দ্বারা অণ্ডকোষ বিদীর্ণ করে স্বস্তিতে জন্ম লাভ করুক”। তবুও ওসব মুরগীর ছানার পক্ষে তাদের থাবা এবং ঠোঁট দ্বারা খোলক বিদীর্ণ করা এবং নিরাপদে কুক্কুটির শাবক জন্ম দান সম্ভব হয় না। তার কারণ কী? যেহেতু ভিক্ষুগণ, কুক্কুটির ওই ডিমগুলো যথার্থভাবে স্থাপিত হয়নি কিংবা সম্পূর্ণরূপে উত্তপ্ত করা হয়নি কিংবা যথার্থভাবে ভাবিত হয়নি। তদ্রূপ, হে ভিক্ষুগণ, ভাবনায় নিযুক্ত না হয়ে অবস্থানকালে ভিক্ষুর অন্তরে এরূপ ইচ্ছা উৎপন্ন হতে পারে, “ওহে, আমার চিত্ত যদি আসক্তি শূন্য ও বিমুক্ত হত!” তথাপি তার চিত্ত আসক্তিশূন্য ও বিমুক্ত হয় না। এবং এর কারণ কী? এটা বলা যেতে পারে, “ধ্যানহীনতা।” কোন ধ্যানহীনতা? চারি স্মৃতিপ্রস্থান, চার সম্যক প্রধান <span class='add'>(সম্যক প্রচেষ্টা)</span>, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ।</p>
<p><a class='sc' id='sc2'></a>হে ভিক্ষুগণ, ভাবনায় অনুযুক্ত <span class='add'>(নিযুক্ত)</span> হয়ে অবস্থানকালে ভিক্ষুর অন্তরে এরূপ ইচ্ছা উৎপন্ন হতে পারে না, “ওহো! আমার চিত্ত যদি আসক্তিশূন্য ও বিমুক্ত হত!” তথাপি তার চিত্ত আসক্তিশূন্য ও বিমুক্ত হয়। কেন? “ধ্যানবশত।” কোন ধ্যান? চারি স্মৃতি প্রস্থান, চার সম্যক প্রধান <span class='add'>(সম্যক প্রচেষ্টা)</span>, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ। যেমন হে ভিক্ষুগণ, কুক্কুটির আট বা দশ বা বারোটি অণ্ড যথাযথভাবে স্থাপিত বা সম্পূর্ণরূপে উত্তপ্ত করা হয়েছে বা যথার্থরূপে ভাবিত হয়েছে। তথাপি কুক্কুটির এরূপ কোনো ইচ্ছা উৎপন্ন হতে পারে না, “অহো! আমার ছানাগুলো তাদের পায়ের থাবা বা ঠোঁট এবং চঞ্চু দ্বারা অণ্ডকোষ বিদীর্ণ করে স্বস্তিতে জন্ম লাভ করুক!” তথাপি ওসব মুরগীর ছানার পক্ষে এদের থাবা এবং ঠোঁট দ্বারা খোলক বিদীর্ণ করা এবং নিরাপদ কুক্কুটির শাবক জন্ম দান সম্ভব হয়। এর হেতু কী? যেহেতু হে ভিক্ষুগণ, কুক্কুটির ওই ডিমগুলো যথার্থভাবে স্থাপিত হয়েছে, উত্তপ্ত করা হয়েছে এবং যথার্থভাবে ভাবিত হয়েছে। তদ্রূপ হে ভিক্ষুগণ, ভাবনায় অনুযুক্ত <span class='add'>(মনোযোগী)</span> হয়ে অবস্থানকালে ভিক্ষুর অন্তরে এরূপ ইচ্ছা উৎপন্ন হতে পারে না, “ওহে, আমার চিত্ত যদি আসক্তিশূন্য এবং বিমুক্ত হত!” তথাপি তার চিত্ত আসক্তিশূন্য এবং বিমুক্ত হয়। এর হেতু কী? এটা বলা যেতে পারে, “ধ্যান হেতু।” কোন ধ্যান? চারি স্মৃতিপ্রস্থান, চার সম্যক প্রধান <span class='add'>(সম্যক প্রচেষ্টা)</span>, চার ঋদ্ধিপাদ, পঞ্চ ইন্দ্রিয়, পঞ্চবল, সপ্ত বোজ্ঝাঙ্গ, আর্য অষ্টাঙ্গিক মার্গ।</p>
<p><a class='sc' id='sc3'></a>যেমন, হে ভিক্ষুগণ, একজন কার্পেণ্টার বা কর্পেণ্টারের শিক্ষা নবিশ তার কুড়ালির হাতল পরিদর্শন করতে গিয়ে তাতে তার আঙ্গুলের এবং বুড়ো আঙ্গুলের চিহ্নই দেখে কিন্তু কুড়ালির হাতলের কতটুকু আজ বা কতটুকু গতকল্য বা কতটুকু অন্য সময়ে ক্ষয় হয়েছে তা জানে না। তবে এতটুকু মাত্র জানে ক্ষয় হয়ে গেলে ক্ষয় হয়ে গেছে। তদ্রূপ হে ভিক্ষুগণ, একজন ভিক্ষু ভাবনায় মনোযোগী হয়ে অবস্থানকালে জানে না, “আজ আমার এতটুকু আসক্তি ক্ষয় হয়েছে বা গতকল্য এতটুকু বা অন্যদিন এতটুকু ক্ষয় প্রাপ্ত হয়েছে।” তবে সে এতটুকু মাত্র জানে যে, ক্ষয় হয়ে গেলে ক্ষয় হয়ে গেছে। যেমন হে ভিক্ষুগণ, মাস্তুলবাহী কোনো সমুদ্রগামী জাহাজ সমুদ্র পাড়ি দিয়ে ছয় মাস সমুদ্রে অবস্থানের পর বাত্যাবিধ্বস্ত, উত্তাপে উত্তপ্ত, বারি বর্ষিত হয়ে সমুদ্র সৈকতে অবস্থান এবং সহজে ক্ষয় প্রাপ্ত হয় ও পচে যায়, তদ্রূপ হে ভিক্ষুগণ, ভাবনায় অনুযুক্ত হয়ে অবস্থানকালে ভিক্ষুর সংযোজনসমূহ সহজে ধ্বংস হয়ে যায়, ক্ষয় প্রাপ্ত হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
