<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.22' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>বজ্জী বর্গ</li>
</ul>
<h1 class='sutta'>৭.২২. বর্ষাকার সূত্র</h1>
</header>
<p><a class='sc' id='sc1'></a>আমাকর্তৃক এরূপ শ্রুত, একসময় ভগবান রাজগৃহস্থ গৃধ্রকুট পর্বতে বিহার করিতেছিলেন। সে সময়ে মগধরাজ বৈদেহীপুত্র অজাতশত্রু বজ্জী রাজদিগকে পরাভূত করতে গমনোদ্যত হন। তিনি এরূপ বলেন, আমি নিশ্চয়ই এরূপ মহতী রাজঋদ্ধিসম্পন্ন মহা প্রভাবশালী বজ্জিগণের উচ্ছেদ সাধন করব৬. বজ্জিগণের বিনাশ ঘটাব। তাদের উন্নতির ব্যসন সম্পাত করব। অতঃপর মগধরাজ বৈদেহীপুত্র অজাতশত্রু মগধের মহামাত্য বর্ষাকার ব্রাহ্মণকে আহ্বান করলেন, “হে ব্রাহ্মণ, আপনি ভগবৎ সমীপে গমন করুন এবং তদীয় শ্রীপাদ পদ্মে আমার কথামত শির দ্বারা বন্দনা করে তাঁর নীরোগতা, রোগাতঙ্কহীনতা ও সুখ স্বাচ্ছন্দ্য সবল শরীরে, নিরাপদে বিহারের বিষয় জিজ্ঞাসা করুন এবং এটাও বলুন, “ভন্তে, মগধের রাজা বৈদেহীপুত্র অজাতশত্রু ভগবানের শ্রীপাদ পদ্মে মস্তক স্থাপন পূর্বক বন্দনা করতেছেন। ভগবান নীরোগ, রোগাতঙ্কহীন হয়ে সুখ স্বচ্ছন্দে, সবল শরীরে নিরাপদে বিহার করতেছেন কি না জিজ্ঞাসা করতেছেন” এবং এও নিবেদন করুন, “ভন্তে, মগধরাজ বৈদেহীপুত্র অজাতশত্রু বজ্জিগণকে পরাভূত করতে গমনেচ্ছু। তিনি এরূপ ঘোষণা করেছেন, আমি নিশ্চয়ই এরূপ মহতী রাজঋদ্ধিসম্পন্ন মহা প্রভাবশালী বজ্জিগণের উচ্ছেদ সাধন করব, বজ্জিগণের বিনাশ ঘটাব, তাদের উন্নতির ব্যসন <span class='add'>(ধ্বংস)</span> ঘটাব,” ভগবান আপনার নিকট যেরূপ প্রকাশ করেন তা ভালোভাবে শিক্ষা করে আমাকে প্রকাশ করবেন। তথাগতগণ কখনো মিথ্যা বলেন না।”</p>
<p><a class='sc' id='sc2'></a>“এরূপ হোক” বলে মগধ মহামাত্য বর্ষাকার ব্রাহ্মণ মগধরাজ বৈদেহীপুত্র অজাতশত্রু র আদেশে সম্মত হয়ে ভগবান যেখানে ছিলেন তথায় উপস্থিত হন, উপস্থিত হয়ে ভগবানের সাথে প্রীত্যালাপ করলেন, সাদর সম্ভাষণ ও সদালাপ শেষ করে এক প্রান্তে উপবেশন করেন। একপার্শ্বে উপবেশন করে মগধের মহামাত্য বর্ষাকার ব্রাহ্মণ ভগবানকে এরূপ নিবেদন করলেন, “ভো গৌতম, মগধরাজ বৈদেহীপুত্র অজাতশত্রু ভগবান গৌতমের শ্রীপাদ পদ্মে মস্তক স্থাপন পূর্বক বন্দনা করতেছেন এবং ভবদীয় নীরোগ ও রোগাতঙ্কহীন হয়ে সুখ স্বচ্ছন্দে সবল শরীরে নিরাপদ বিহার জিজ্ঞাসা করছেন। ভো গৌতম, মগধরাজ বৈদেহীপুত্র অজাতশত্রু বজ্জিদিগকে পরাভূত করতে গমনোদ্যত। তিনি এরূপ ঘোষণা করেছেন, “আমি নিশ্চয়ই এরূপ মহতী রাজঋদ্ধিসম্পন্ন, মহাপ্রভাবশালী বজ্জিগণের উচ্ছেদ সাধন করব। বজ্জিগণের বিনাশ ঘটাব, তাদের উন্নতির মূল আমি ধ্বংস সাধন করব।”</p>
<p><a class='sc' id='sc3'></a>সে সময় আয়ুষ্মান <span class='add'>(শ্রদ্ধেয়)</span> আনন্দ ভগবানের পশ্চাতে দাঁড়িয়ে ভগবানকে ব্যজন করতেছিলেন। অতঃপর ভগবান আয়ুষ্মান আনন্দকে সম্বোধন করলেন, “হে আনন্দ, তুমি কি শুনেছ যে, বজ্জিগণ সর্বদা সম্মিলিত হয়, তারা একত্রবহুল?” “হ্যাঁ ভন্তে, আমি শুনেছি যে, বজ্জিগণ সর্বদা সম্মিলিত হয়, সর্বদা সম্মিলিত বহুল।” “আনন্দ, বজ্জিগণ যতদিন সর্বদা সম্মিলিত হবে, সম্মিলিতবহুল থাকবে ততদিন হে আনন্দ, বজ্জিদের শ্রীবৃদ্ধি অবশ্যম্ভাবী, পরিহানি হবে না। হে আনন্দ, তুমি কি শ্রবণ করেছ যে, বজ্জিগণ একতাবদ্ধভাবে সম্মিলিত হয়, সকলে একমত হয়ে একই সঙ্গে বৈঠক হতে উত্থান করে, একতাবদ্ধ হয়ে বজ্জিদের স্বীয় কর্তব্য সম্পাদন করে?” “ভন্তে, আমি শুনেছি যে, বজ্জিগণ একতাবদ্ধভাবে সম্মিলিত হয়, সকলে একমত হয়ে একই সঙ্গে বৈঠক হতে উত্থান করে, একতাবদ্ধভাবে বজ্জিদের করণীয় কাজ সম্পাদন করে।” “হে আনন্দ, যতদিন বজ্জিগণ একতাবদ্ধভাবে সম্মিলিত হবে, একমত হয়ে এক সঙ্গে বৈঠক হতে উঠবে, একতাবদ্ধ হয়ে বজ্জিদের কর্তব্যসমূহ সম্পাদন করবে ততদিন বজ্জিদের শ্রীবৃদ্ধি অবশ্যম্ভাবী, পরিহানি হবে না। হে আনন্দ, তুমি কি শ্রবণ করেছ যে, বজ্জিগণ পূর্বে যে বিধি প্রজ্ঞাপিত হয়নি এরূপ কোনো বিধি প্রজ্ঞাপ্ত করে না, পূর্বে প্রজ্ঞাপিত সুনীতিগুলি সমুচ্ছেদ করে না, যথা ব্যবস্থাপিত পৌরাণিক বজ্জী রাজধর্মের অনুবর্তী হয়ে চলে?” “ভন্তে, আমি শ্রবণ করেছি যে, বজ্জিগণ পূর্বে যে বিধি প্রজ্ঞাপিত হয়নি এমন কোনো বিধি বর্তমানে প্রজ্ঞাপিত করে না, পূর্ব ব্যবস্থাকৃত সুনীতিগুলি উচ্ছেদ করে না, যথা ব্যবস্থাকৃত পৌরাণিক বজ্জীরাজধর্মের অনুবর্তী হয়ে চলে।” “আনন্দ, যতদিন বজ্জিগণ অপ্রজ্ঞাপ্ত বিধি প্রজ্ঞাপিত করবে না, প্রজ্ঞাপ্ত বিধিসমূহ উচ্ছেদ করবে না, পৌরাণিক বজ্জী রাজধর্মানুযায়ী যথা প্রজ্ঞাপ্ত নিয়মে রাজ্য শাসন করবে ততদিন বজ্জিদের শ্রীবৃদ্ধি অবশ্যম্ভাবী, পরিহানি হবে না। হে আনন্দ, তুমি কি শ্রবণ করেছ যে, বজ্জিদের মধ্যে যাঁরা বয়োজ্যেষ্ঠ, বজ্জিগণ তাঁদের প্রতি সৎকার সমাদর করে, গৌরব করে, সম্মান ও পূজা করে এবং তাঁদের উপদেশ মেনে চলা উচিত মনে করে?” “হ্যাঁ ভন্তে, আমি শুনেছি যে, বজ্জিগণ তাঁদের মধ্যে যাঁরা বৃদ্ধ তাঁদের প্রতি সৎকার, গৌরব, সম্মান ও পূজা করে এবং তাঁদের উপদেশ মেনে চলা উচিত মনে করে”। “হে আনন্দ, যতদিন বজ্জিগণ বৃদ্ধ বজ্জিদের প্রতি সৎকার, গৌরব, সম্মান ও পূজা করবে এবং তাঁদের উপদেশ মেনে চলা উচিত মনে করবে ততদিন তাদের শ্রীবৃদ্ধি অবশ্যম্ভাবী, পরিহানি ঘটবে না। হে আনন্দ, তুমি কি শ্রবণ করেছ যে, যারা কুলবধু কুলকুমারী বজ্জিগণ তাদিগকে বলপূর্বক ধরে এনে স্বীয় গৃহে বাস করায় না?” “হ্যাঁ ভন্তে” আমি শুনেছি যে, বজ্জিগণ কুলস্ত্রী কুলকুমারীদিগকে বলপূর্বক ধরে এনে গৃহে বাস করায় না।” “হে আনন্দ, যতদিন বজ্জিগণ কুলকুমারীদিগকে বলপূর্বক ধরে এনে স্বীয় গৃহে বাস করাবে না ততদিন বজ্জিদের শ্রীবৃদ্ধি অবশ্যম্ভাবী, কখনো পরিহানি হবে না। হে আনন্দ, তুমি কি শ্রবণ করেছ যে, বজ্জিগণ তাদের স্বীয় নগরে ও বহির্নগরে বজ্জী রাজাদের যে সকল চৈত্য আছে তৎসমুদয়ের সৎকার করে, গৌরব করে, সম্মান করে এবং দেবসেবার্থে যেসব রাজস্ব প্রদত্ত হয়েছিল তা ফিরিয়ে নেয় না ও পূর্বকৃত ধর্মত পূজার পরিহানি করে না?” “হ্যাঁ ভন্তে, আমি শুনেছি যে, বজ্জিরাজগণ তাদের স্বীয় নগরে বহির্নগরে বজ্জিদের যেসব চৈত্য আছে তৎসমুদয়ের সৎকার, গৌরব, সম্মান ও পূজা করে এবং দেবসেবার্থে যেসব রাজস্ব প্রদত্ত হয়েছিল তা ফিরিয়ে নেয় না ও পূর্বকৃত ধর্মত পূজার পরিহানি করে না।” “আনন্দ, যতদিন বজ্জিগণ তাদের স্বীয় নগরে ও বহির্নগরে যে সমস্ত চৈত্য আছে তৎসমুদয়ের সৎকার, গৌরব, সম্মান ও পূজা করবে এবং দেবসেবার্থে প্রদত্ত রাজস্ব ফিরিয়ে নেবে না এবং পূর্বকৃত ধর্মত পূজার পরিহানি না করবে ততদিন তাদের শ্রীবৃদ্ধিই অবশ্যম্ভাবী, পরিহানি ঘটবে না। হে আনন্দ, তুমি কি শ্রবণ করেছ যে, বজ্জিরাজগণ অর্হৎগণের প্রতি ধর্মত রক্ষাবরণ গুপ্তির সুব্যবস্থা করেছে, যাতে অনাগত অর্হৎগণ রাজ্যে আগমন করে ও আগত অর্হৎগণ রাজ্যে সুখে বাস করতে পারে?” “হ্যাঁ ভন্তে, শুনেছি যে, বজ্জিরাজগণ অর্হৎগণের প্রতি ধর্মত রক্ষাবরণ গুপ্তির সুব্যবস্থা করেছেন যাতে অনাগত অর্হৎগণ রাজ্যে আগমন করেন এবং আগত অর্হৎগণ রাজ্যে সুখে বাস করতে পারেন।” “আনন্দ যতদিন বজ্জিরাজগণ অর্হৎগণের প্রতি ধর্মত রক্ষাবরণ গুপ্তির সুব্যবস্থা করবে যাতে অনাগত অর্হৎগণ স্বীয় রাজ্যে আগমন করে এবং আগত অর্হৎগণ সুখে বাস করতে পারে ততদিন বজ্জিরাজাদের শ্রীবৃদ্ধি অবশ্যম্ভাবী, কখনো পরিহানি ঘটবে না।”</p>
<p><a class='sc' id='sc4'></a>অতঃপর ভগবান মগধ মহামাত্য বর্ষাকার ব্রাহ্মণকে সম্বোধন করে বললেন, “হে ব্রাহ্মণ, একদা বৈশালীস্থ সারন্দদ চৈত্যে অবস্থানকালে আমি বজ্জিরাজগণকে পরিহানি নিবারক শ্রীবৃদ্ধিজনক এই সপ্ত ধর্মের উপদেশ প্রদান করেছিলাম। হে ব্রাহ্মণ, যতদিন এই সপ্ত অপরিহানিয় ধর্ম বজ্জিরাজাদের মধ্যে প্রচলিত থাকবে এবং বজ্জিরাজগণ এই সপ্ত ধর্মের অনুবর্তী হয়ে চলবে ততদিন বজ্জী রাজাদের উন্নতি অবশ্যম্ভাবী, পরিহানি হবে না।”</p>
<p><a class='sc' id='sc5'></a>এরূপ উক্ত হলে মগধ মহামাত্য বর্ষাকার ব্রাহ্মণ ভগবানকে এরূপ বললেন, “ভো গৌতম, অপরিহানিয় ধর্মের এক একটি ধর্ম সমন্বিত থাকলেও বজ্জিরাজাদের উন্নতি অবশ্যম্ভাবী, পরিহানি হতে পারবে না, আর অপরিহানিয় সপ্ত ধর্ম সমন্বিত হলে তার কথাই বা কী? ভো গৌতম, বজ্জিরাজগণের সহিত প্ররোচনা ব্যতীত অথবা বজ্জিদের মধ্যে পরস্পর বিচ্ছেদ ঘটান ব্যতীত মগধরাজ বৈদেহীপুত্র অজাতশত্রু বজ্জিরাজগণকে সম্মুখ যুদ্ধে পরাস্ত করতে পারবেন না৭।” “ভো গৌতম, আমরা প্রস্থান করতেছি আমাদের বহু কার্য বহু করণীয় রয়েছে।” ভগবান বললেন, “ব্রাহ্মণ, যা তোমার অভিরুচি তা করতে পার।” অতঃপর মগধ মহামাত্য ব্রাহ্মণ বর্ষাকার তথাগতের ভাষিত বিষয় অভিনন্দন ও অনুমোদন করে আসন হতে উঠে প্রস্থান করলেন।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
