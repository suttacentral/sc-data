<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.66' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৬৬. সপ্ত সূর্য সূত্র</h1>
</header>
<p><a class='sc' id='sc1'></a>আমি এরূপ শ্রবণ করেছি। একসময় ভগবান বৈশালীতে অম্বপালির বনে অবস্থান করতেছিলেন। তখন ভগবান ভিক্ষুগণকে আহ্বান করলেন, “ভিক্ষুগণ,” সেই ভিক্ষুগণ “ভদন্ত” বলে উত্তর প্রদান করেন। ভগবান বললেন :</p>
<p><a class='sc' id='sc2'></a>“হে ভিক্ষুগণ, সংস্কার অনিত্য। ভিক্ষুগণ, সংস্কার অধ্রুব <span class='add'>(অস্থায়ী)</span>। ভিক্ষুগণ, সংস্কার নিরাপদ নয়। সুতরাং, ভিক্ষুগণ, পার্থিব সর্ব সংস্কারে <span class='add'>(সর্ব বস্তুতে)</span> বীতস্পৃহ হও, বিরাগ <span class='add'>(অনাসক্ত)</span> ভাব প্রাপ্ত হও, বিমুক্ত হও। হে ভিক্ষুগণ, পবর্তরাজ সিনেরু দৈর্ঘ্যে চুরাশি হাজার যোজন, প্রসে’ চুরাশি হাজার যোজন, চুরাশি হাজার যোজন মহাসমুদ্রে নিমগ্ন। ভিক্ষুগণ, কোনো সময় এমন হতে পারে যে, বহু বৎসর, বহু শত বৎসর, বহু সহস্র বৎসর, বহু শত সহস্র বৎসর বৃষ্টি বর্ষিত হয় না। এবং যখন কোনো বারি বর্ষিত হয় না তখন সব বীজ জীবন এবং গাছগাছরা সব বৃক্ষ যেগুলো হতে ওষধ তৈরী হয়, জঙ্গলের তাল জাতীয় বৃক্ষ, দৈত্য দগ্ধ বিদগ্ধ হয়ে যায়, অস্তিত্ব থাকে না। হে ভিক্ষুগণ, সংস্কার তদ্রূপ অনিত্য। ভিক্ষুগণ, সংস্কার তদ্রূপ অধ্রুব। ভিক্ষুগণ, সংস্কার তদ্রূপ নিরাপদ নয়। তাই হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। ভিক্ষুগণ, এমন সময়ও আসে যখন দীর্ঘকাল পর দ্বিতীয় সূর্যের আবির্ভাব দেখা যায়।</p>
<p><a class='sc' id='sc3'></a>হে ভিক্ষুগণ, যখন দ্বিতীয় সূর্য আবির্ভূত হয় সকল ছোটো নদী, শাখা নদী শুষ্ক-বিশুষ্ক হয়ে যায়, অস্তিত্ব থাকে না। হে ভিক্ষুগণ, সংস্কার তদ্রূপ অনিত্য। ভিক্ষুগণ, সংস্কার তদ্রূপ অধ্রুব, ভিক্ষুগণ, সংস্কার তদ্রূপ নিরাপদ নয়। তাই, হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। হে ভিক্ষুগণ, এমন একসময় আসে যখন দীর্ঘকাল পর তৃতীয় সূর্যের আবির্ভাব ঘটে।</p>
<p><a class='sc' id='sc4'></a>ভিক্ষুগণ, তৃতীয় সূর্যের আবির্ভাবকালে যে সকল মহানদী আছে যেমন গঙ্গা, যমুনা, অচিরবতী, সরভূ, মহী ইত্যাদি সেসব শুষ্ক-বিশুষ্ক হয়ে যায়, অস্তিত্ব থাকে না। হে ভিক্ষুগণ, তদ্রূপ সংস্কার অনিত্য। ভিক্ষুগণ, সংস্কার তদ্রূপ অধ্রুব, ভিক্ষুগণ, সংস্কার তদ্রূপ নিরাপদ নয়। তাই, হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। হে ভিক্ষুগণ, এমন একসময় আসে যখন দীর্ঘকাল পর চতুর্থ সূর্যের আবির্ভাব ঘটে।</p>
<p><a class='sc' id='sc5'></a>হে ভিক্ষুগণ, চতুর্থ সূর্যের আবির্ভাবে যেসব মহাহ্রদ আছে সেগুলো হতে যেসব মহানদী প্রবাহিত হয় সেসব শুষ্ক-বিশুষ্ক হয়ে যায়, অস্তিত্ব থাকে না যেমন, অনোতত্তা, সীহপপাত, রথকারা, কণ্নমুণ্ডা, কুণালা, ছদ্দন্তা, মন্দাকিনি। তদ্রূপ, হে ভিক্ষুগণ, সংস্কার অনিত্য। ভিক্ষুগণ, সংস্কার তদ্রূপ অধ্রুব, ভিক্ষুগণ, সংস্কার তদ্রূপ নিরাপদ নয়। তাই, হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। ভিক্ষুগণ, এমন একসময় আসে যখন দীর্ঘকাল পর পঞ্চম সূর্য প্রাদুর্ভূত হয়।</p>
<p><a class='sc' id='sc6'></a>হে ভিক্ষুগণ, পঞ্চম সূর্যের প্রাদুর্ভাবে মহাসমুদ্রে শত যোজন জলে ডুবে যায়, মহাসমুদ্রে দ্বি-শত যোজন, ত্রি-শত যোজন, চতুর্শত যোজন, পঞ্চ-শত যোজন, ষষ্ঠ-শত যোজন, সপ্ত শত যোজন মহাসমুদ্রে জলে ডুবে যায়; মহাসমুদ্রের সপ্ত তালবৃক্ষবৎ দীর্ঘ গভীরে জল থাকে, ষষ্ঠ, পঞ্চ; চতু, ত্রি, দ্বি এমন কি এক তালবৃক্ষ গভীরে মহাসমুদ্রে জল আছে; সপ্ত পুরুষের দৈহিক উচ্চতায়ও মহাসমুদ্রে জল থাকে, ষষ্ঠ, পঞ্চ, চতু, ত্রি, দ্বি এমন কি এক পুরুষের দৈহিক উচ্চতায়ও মহাসমুদ্রে জল থাকে; অর্ধপুরুষ মাত্র, পুরুষের কটিমাত্র, হ্যাঁটু মাত্র, পায়ের গাঁট মাত্র মহাসমুদ্রে জল থাকে। যেমন, হে ভিক্ষুগণ, শরৎকালে যখন বৃষ্টি দেয় বৃহৎ ফোঁটায় বারিপাত করে এখানে সেখানে গোপদে জল স্থিত হয়, তদ্রূপ, হে ভিক্ষুগণ, তত্র তত্র গোপদে সঞ্চিত মাত্র জল মহাসমুদ্রে স্থিত হয়। ভিক্ষুগণ, পঞ্চম সূর্যের আবির্ভাবকালে মহাসমুদ্রে অঙ্গুলি পরিমাণ জলও থাকে না। তদ্রূপই হে ভিক্ষুগণ, সংস্কার অনিত্য। ভিক্ষুগণ, সংস্কার তদ্রূপ অধ্রুব, ভিক্ষুগণ, সংস্কার তদ্রূপ নিরাপদ নয়। তাই, হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। হে ভিক্ষুগণ, এমন একসময় আসে যখন দীর্ঘকাল পর ষষ্ঠ সূর্যের আবির্ভাব ঘটে।</p>
<p><a class='sc' id='sc7'></a>হে ভিক্ষুগণ, ষষ্ঠ সূর্যের আবির্ভাবে এই পৃথিবী এবং পর্বতরাজ সিনেরু উভয়ই ধুম্র নির্গত করে, ধুম্র বহির্গত করে, ধুম্র উদ্গিরণ করে। যেমন হে ভিক্ষুগণ, কুম্ভকারের চুল্লী প্রজ্বলিত করলে প্রথমে ধোঁয়া নির্গত হয়, ধোঁয়া বহির্গত হয়, ধোঁয়া উদ্গিরণ করে, তদ্রূপ হে ভিক্ষুগণ, যখন ষষ্ঠ সূর্যের আবির্ভাব ঘটে এই পৃথিবী ও পর্বতরাজ সিনেরু ধোঁয়া নির্গত করে, বহির্গত করে, ধোঁয়া উদ্গিরণ করে। তদ্রূপ হে ভিক্ষুগণ, সংস্কার অনিত্য। ভিক্ষুগণ, সংস্কার তদ্রূপ অধ্রুব, ভিক্ষুগণ, সংস্কার তদ্রূপ নিরাপদ নয়। তাই, হে ভিক্ষুগণ, সংস্কার হতে বীতস্পৃহ হও, অনাসক্তভাব প্রাপ্ত হও, বিমুক্ত হও। ভিক্ষুগণ, এমন একসময় আসে যখন সপ্তম সূর্যের আবির্ভাব হয়।</p>
<p><a class='sc' id='sc8'></a>হে ভিক্ষুগণ, সপ্তম সূর্যের আবির্ভাবে এই মহা পৃথিবী ও পর্বতরাজ সিনেরু জ্বলে উঠে, প্রজ্বলিত হয়, একটি অগ্নিশিখার থালার মত হয়। ভিক্ষুগণ, এই মহা পৃথিবী ও পর্বতরাজ সিনেরু প্রজ্বলিত শিখা বায়ু দ্বারা বিক্ষিপ্ত হয়ে ব্রহ্মলোক পর্যন্ত পৌঁছে যায়। হে ভিক্ষুগণ, পর্বতরাজ সিনেরুর প্রজ্বলিত, দাহ্যমান, ধ্বংসশীল বৃহৎ তেজ স্কন্ধ প্রভাবে শত যোজন, দ্বি-শত যোজন, ত্রি-শত যোজন, চতুর্শত যোজন, পঞ্চশত যোজন বিস্তৃত চূড়াও খণ্ড-বিখণ্ড হয়ে যায়। হে ভিক্ষুগণ, প্রজ্বলিত, দাহ্যমান মহাপৃথিবী ও পর্বতরাজ সিনেরুর আধাপোড়া কয়লা বা কাঠ কিংবা ছাই তৈলের আধপোড়া কাঠ কিংবা ছাই দৃষ্ট হয় না, তদ্রূপ হে ভিক্ষুগণ, সংস্কার অনিত্য, ভিক্ষুগণ, এরূপই সংস্কার অধ্রুব, হে ভিক্ষুগণ, সংস্কার নিরাপদ নয়। সুতরাং, হে ভিক্ষুগণ, পার্থিব সর্ব সংস্কারে বীতস্পৃহ হও, অনাসক্ত হও, বিমুক্ত হও! হে ভিক্ষুগণ, কোথায় সেই ঋষি, সেই শ্রদ্ধাবান যিনি চিন্তা করেন, “এই মহা পৃথিবী ও পর্বতরাজ সিনেরু প্রজ্বলিত হবে, নিঃশেষ হয়ে যাবে এবং থাকবে না” একমাত্র যাঁরা দৃষ্টপদ <span class='add'>(যাঁদের নির্বাণ দর্শন হয়েছে)</span> তাঁরা ব্যতীত!</p>
<p><a class='sc' id='sc9'></a>ভিক্ষুগণ, পূর্বে সুনেত্ত নামে এক শিক্ষক ছিলেন যিনি তিত্থক <span class='add'>(গতিপথ তৈরিকারক)</span>, কাম বীতরাগ। হে ভিক্ষুগণ, শিক্ষক সুনেত্তর বহু শত শিষ্য ছিল। তাদেরকে তিনি ব্রহ্মলোকের সহব্যতা <span class='add'>(বন্ধুত্ব)</span> ধর্ম শিক্ষা দিতেন। যে সকল শিষ্য সুনেত্ত দ্বারা দেশিত ব্রহ্মলোক সহব্যতা ধর্ম পুরোপুরি শিক্ষা করেছিল তারা কায়ভেদে মৃত্যুর পর সুগতি ব্রহ্মলোকে জন্মগ্রহণ করল। পক্ষান্তরে যেসব শিষ্য ব্রহ্মলোকের সহব্যতা ধর্ম পুরোপুরি শিক্ষা করেনি তাদের কেউ কেউ পরনির্মিত-বশবর্তী দেবগণের সহব্যতায় জন্মগ্রহণ করে, কেউ তুষিত দেবতাদের সহব্যতায়, কেউ যাম দেবগণের সহব্যতায়, কেউ তাবতিংস দেবতাদের সহব্যতায়, কেউ কেউ চতুর্মহারাজিক দেবতাদের সহব্যতায় কেউ কেউ ক্ষত্রিয় ধনশালীদের সহব্যতায়, কেউ কেউ ধনবান গৃহপতিদের সহব্যতায় জন্মগ্রহণ করে।</p>
<p><a class='sc' id='sc10'></a>অতঃপর হে ভিক্ষুগণ, শিক্ষক সুনেত্ত এরূপ চিন্তা করেন, “মৃত্যুর পর আমি আমার শিষ্যসম গতি প্রাপ্ত হব তা বেমানান, এখন হতে আমার উত্তরোত্তর মৈত্রীভাব পোষণ করা উচিত।” তৎপর হে ভিক্ষুগণ, শিক্ষক সুনেত্ত সাত বৎসর যাবৎ মৈত্রীভাব পোষণ করেন। সপ্ত বর্ষ মৈত্রী চিত্ত পোষণ করে সপ্ত সংবর্ত-বিবর্ত কল্পে এ জগতে পুনরায় জন্মধারণ করেননি। হে ভিক্ষুগণ, সংবর্তমান লোকে, আভাস্বর লোকে, বিবর্তমান লোকে, শূন্য ব্রহ্মবিমানে উৎপন্ন হন। হে ভিক্ষুগণ, সেখানে ব্রহ্মা মহাব্রহ্মা অভিভূ অনভিভূত অপরপক্ষে বশীভূত হন। ছত্রিশবার শক্র দেবতাদের ইন্দ্র অনেকবার চক্রবর্তী ধার্মিক ধর্মরাজা হন, চতুর্প্রান্ত জয়ী সপ্তরত্নসম্পন্ন রাজ্যে জন নিরাপত্তা বিধান করেন। অধিকন্তু তাঁর ছিল সহস্র পুত্র, বীর পর প্রমর্দনকারী। তিনি এ পৃথিবী সাগর পর্যন্ত বিনাদণ্ডে বিনা অস্ত্রে ধর্মত শাসন করে বাস করেন। তথাপি হে ভিক্ষুগণ, সেই সুনেত্ত আচার্য এরূপ দীর্ঘায়ু এবং স্থায়ী হয়েও জন্ম, জরা, মরণ, শোক, পরিদেবন, দুঃখ, দৌর্মনস্য হতে অপরিমুক্ত, দুঃখ হতে পরিমুক্ত নয় বলে আমি ঘোষণা করছি। এর কারণ কী? চার ধর্মের অনুপলব্ধি ও অজ্ঞতাই এর কারণ।</p>
<p><a class='sc' id='sc11'></a>চার কী কী?</p>
<p><a class='sc' id='sc12'></a>হে ভিক্ষুগণ, আর্যশীলের অনুপলব্ধি, অজ্ঞতা, আর্য সমাধির অনুপলব্ধি, অজ্ঞতা, আর্য প্রজ্ঞার অনুপলব্ধি, অজ্ঞতা-আর্য বিমুক্তির অনুপলব্ধি, অজ্ঞতা। হে ভিক্ষুগণ, এই আর্যশীলের উপলব্ধি, প্রতিবিদ্ধকরণ, আর্য সমাধির উপলব্ধি, প্রতিবিদ্ধকরণ, আর্য প্রজ্ঞার উপলব্ধি, প্রতিবিদ্ধকরণ, আর্যবিমুক্তির উপলব্ধি, প্রতিবিদ্ধকরণ সম্ভব। ভবতৃষ্ণা ছিন্ন হলে ভবের বন্ধন ক্ষীণ হলে পুনঃ সংসারে আগমন করতে হয় না।”</p>
<p><a class='sc' id='sc13'></a>ভগবান এরূপ বললেন। এরূপ বলে সুগত অতঃপর বললেন :</p>
<blockquote class='gatha'>
<p><a class='sc' id='sc14'></a>“শীল, সমাধি, প্রজ্ঞা এবং অনুত্তর বিমুক্তি<br>
জেনেছেন এসব ধর্ম গৌতম যশস্বী।<br>
এরূপে হয়ে অভিজ্ঞাত ধর্ম বুদ্ধ বলেন ভিক্ষুগণে<br>
দুঃখান্তকারী শাস্তা, চক্ষুষ্মান পরিনিবৃত।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
