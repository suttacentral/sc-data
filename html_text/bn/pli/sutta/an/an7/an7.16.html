<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.16' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অনুশয় (ঝোঁক) বর্গ</li>
</ul>
<h1 class='sutta'>৭.১৬. অনিত্যানুদর্শী সূত্র</h1>
</header>
<p><a class='sc' id='sc1'></a>“হে ভিক্ষুগণ, এই সপ্ত পুদ্গল জগতে আহ্বানের যোগ্য, আতিথেয়তার যোগ্য, দান লাভের যোগ্য, অঞ্জলিকরণীয়, জগতের শ্রেষ্ঠ পুণ্যক্ষেত্র। সপ্ত কী কী?</p>
<p><a class='sc' id='sc2'></a>হে ভিক্ষুগণ, কোনো কোনো পুদ্গল সর্ব সংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী <span class='add'>(উপলব্ধিকারী)</span>, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ, প্রজ্ঞা দ্বারা উপলব্ধি করে। সে আসক্তি ক্ষয় করে অনাসক্ত চিত্ত-বিমুক্তি, প্রজ্ঞা-বিমুক্তি দৃষ্টধর্মে <span class='add'>(ইহ জীবনে)</span> স্বয়ং অভিজ্ঞা প্রত্যক্ষ করে লাভ করে অবস্থান করে। হে ভিক্ষুগণ, এই প্রথম ব্যক্তি যে আহ্বানের যোগ্য, আতিথেয়তার যোগ্য, দক্ষিণালাভের যোগ্য, অঞ্জলিযোগ্য, জগতের শ্রেষ্ঠ পুণ্যক্ষেত্র।</p>
<p><a class='sc' id='sc3'></a>পুনঃ হে ভিক্ষুগণ, এক্ষেত্রে কোনো পুদ্গল সর্ব সংস্কারে অনিত্যদর্শী হয়ে বিহার করে অনিত্য সংজ্ঞাযুক্ত, অনিত্য প্রতিসংবেদী, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ, প্রজ্ঞা দ্বারা উপলব্ধি করে। তার একই সময়ে আসক্তি ক্ষয় এবং জীবন অবসান ঘটে, একটা পূর্বে এবং অপরটা পরে নহে। হে ভিক্ষুগণ, এই দ্বিতীয় ব্যক্তি যে আহ্বানের যোগ্য, প্রহ্বানের যোগ্য, দক্ষিণা লাভের যোগ্য, অঞ্জলিযোগ্য, জগতের শ্রেষ্ঠ পুণ্যক্ষেত্র।</p>
<p><a class='sc' id='sc4'></a>পুনঃ হে ভিক্ষুগণ, এক্ষেত্রে, কোনো পুদ্গল সর্ব সংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী <span class='add'>(উপলব্ধিকারী)</span>, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ, প্রজ্ঞা দ্বারা উপলব্ধি করে। সে নিম্নতর জগতের পঞ্চ সংযোজন <span class='add'>(যেগুলো নীচলোকে পুনর্জন্ম লাভে বাধ্য করে)</span> ক্ষয় করে অন্তরা পরিনির্বাণ <span class='add'>(মধ্যপথে পরিনির্বাণ)</span> লাভ করে। এইটা তৃতীয় ব্যক্তি যে আহ্বানের যোগ্য, প্রহ্বানের যোগ্য, দক্ষিণা লাভের যোগ্য, অঞ্জলিযোগ্য, জগতের অনুত্তর পুণ্যক্ষেত্র।</p>
<p><a class='sc' id='sc5'></a>পুনঃ হে ভিক্ষুগণ, এক্ষেত্রে, কোনো পুদ্গল সর্বসংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ, প্রজ্ঞা দ্বারা উপলব্ধি করে। সে নিম্নতর জগতের পঞ্চ সংযোজন ক্ষয় করে উপহত পরিনির্বাণ <span class='add'>(সময় হ্রাসে পরিনির্বাণ)</span> লাভ করে। হে ভিক্ষুগণ, এইটা চতুর্থ ব্যক্তি যে আহ্বানের যোগ্য, প্রহ্বানের যোগ্য, দক্ষিণা লাভের যোগ্য, অঞ্জলিযোগ্য, শ্রেষ্ঠ পুণ্যক্ষেত্র।</p>
<p><a class='sc' id='sc6'></a>পুনঃ হে ভিক্ষুগণ, এক্ষেত্রে, কোনো পুদ্গল সর্বসংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ প্রজ্ঞা দ্বারা উপলব্ধি করে। সে নিম্নতর জগতের পঞ্চ সংযোজন ক্ষয় করে অসংস্কার <span class='add'>(বিনাকষ্টে)</span> পরিনির্বাণ লাভ করে। হে ভিক্ষুগণ, এটা পঞ্চম ব্যক্তি যে আহ্বানের যোগ্য, প্রহ্বানের যোগ্য, দক্ষিণার যোগ্য, অঞ্জলিযোগ্য, জগতের শ্রেষ্ঠ পুণ্যক্ষেত্র।</p>
<p><a class='sc' id='sc7'></a>পুনঃ হে ভিক্ষুগণ, এক্ষেত্রে কোনো পুদ্গল সর্বসংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ, প্রজ্ঞা দ্বারা উপলব্ধি করে। সে নিম্নতর জগতের পঞ্চ সংযোজন ক্ষয় করে সসংস্কার পরিনির্বাণ <span class='add'>(সামান্য কষ্ট বিদ্যমান থাকা অবস্থায়)</span> লাভ করে। ভিক্ষুগণ, এটা ষষ্ঠ ব্যক্তি যে আহ্বানের যোগ্য, প্রহ্বানের যোগ্য, দক্ষিণা লাভের যোগ্য, অঞ্জলিযোগ্য, জগতের শ্রেষ্ঠ পুণ্যক্ষেত্র।</p>
<p><a class='sc' id='sc8'></a>পুনঃ হে ভিক্ষুগণ, এক্ষেত্রে কোনো পুদ্গল সর্বসংস্কারে অনিত্যদর্শী হয়ে বিহার করে, অনিত্য সংজ্ঞাযুক্ত, অনিত্য প্রতিসংবেদী <span class='add'>(উপলব্ধিকারী)</span>, সতত, অনবরত, নিরবচ্ছিন্ন চেতনাযুক্ত, সংকল্পবদ্ধ প্রজ্ঞা দ্বারা উপলব্ধি করে। সে নিম্নতর জগতের পঞ্চ সংযোজন <span class='add'>(যেগুলো নীচ লোকে পুনর্জন্ম লাভে বাধ্য করে)</span> ক্ষয় করে ঊর্ধ্বগামী হয়, অকনিষ্ঠগামী হয় <span class='add'>(সর্বোচ্চ স্থানে গমন করে)</span>। হে ভিক্ষুগণ, এটা সপ্তম ব্যক্তি যে আহ্বানের যোগ্য, প্রহ্বানের যোগ্য, দান লাভের যোগ্য, অঞ্জলিকরণীয়, জগতের অনুত্তর পুণ্যক্ষেত্র।</p>
<p><a class='sc' id='sc9'></a>হে ভিক্ষুগণ, এই সপ্ত পুদ্গল আহ্বানের যোগ্য, প্রহ্বানের যোগ্য, দান লাভের যোগ্য, অঞ্জলিকরণীয়, জগতের অনুত্তর পুণ্যক্ষেত্র।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
