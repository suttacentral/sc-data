<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.50' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাযজ্ঞ-বর্গ</li>
</ul>
<h1 class='sutta'>৭.৫০. মৈথুন সূত্র</h1>
</header>
<p><a class='sc' id='sc1'></a>অতঃপর ব্রাহ্মণ জানুস্‌সোণী ভগবান যেখানে ছিলেন তথায় উপস্থিত হন, উপস্থিত হয়ে ভগবানের সাথে প্রাথমিক কুশল বিনিময় করেন, বন্ধুত্বপূর্ণ সম্ভাষণ সমাপ্ত করে তিনি এক প্রান্তে উপবেশন করেন। এক প্রান্তে উপবিষ্ট জানুস্‌সোণী ব্রাহ্মণ ভগবানকে এরূপ বলেন, “ভবৎ গৌতম কি ব্রহ্মচর্য জীবন স্বীকার করেন?” “হে ব্রাহ্মণ, যাকে এ কথা বলা হোক না কেন, সে সম্যকভাবে বলতে পারে “সে অখণ্ড, অচ্ছিদ্র, নিদাগ, নিখুঁত, পরিপূর্ণ, পরিশুদ্ধ ব্রহ্মচর্য আচরণ করে”, হে ভিক্ষুগণ, আমার সম্পর্কেও সে সম্যকভাবে বলতে পারে; যেহেতু আমি প্রকৃতপক্ষে অখণ্ড, অচ্ছিদ্র, নিদাগ, অকলঙ্কিত, পরিপূর্ণ, পরিশুদ্ধ ব্রহ্মচর্য আচরণ করি।” “কিন্তু ভবৎ গৌতম, ব্রহ্মচর্যের খণ্ড, ছিদ্র, খুঁত, কলঙ্ক কী?”</p>
<p><a class='sc' id='sc2'></a>“মনে করুন ব্রাহ্মণ, কোনো কোনো শ্রমণ বা ব্রাহ্মণ যথার্থভাবে ব্রহ্মচর্য জীবনের প্রতিজ্ঞা করে, কিন্তু প্রকৃতপক্ষে মাতৃজাতির সাথে সম্মিলিত হয় না, তথাপি মাতৃজাতি দ্বারা শরীর ঘর্ষিত, মর্দিত, স্নাত হয়ে উপভোগ করে, পরিতৃপ্ত হয়, আশা করে, সুখ উপভোগ করে। হে ব্রাহ্মণ, এটাই ব্রহ্মচর্যের খণ্ড, ছিদ্র, দাগ, কলঙ্ক। হে ব্রাহ্মণ, এই ব্যক্তি মৈথুন সংযোগে অপরিশুদ্ধ ব্রহ্মচর্য যাপন করে বলে কথিত। সে জন্ম, জরা, মরণ, শোক, পরিদেবন, দুঃখ, দৌর্মনস্য, উপায়াস <span class='add'>(দুর্দশা)</span> হতে পরিমুক্ত হয় না, দুঃখ হতে মুক্ত হয় না, আমি বলি।</p>
<p><a class='sc' id='sc3'></a>পুনশ্চ হে ব্রাহ্মণ, কোনো কোনো শ্রমণ বা ব্রাহ্মণ যথার্থভাবে ব্রহ্মচর্য জীবনের প্রতিজ্ঞা করে কিন্তু প্রকৃতপক্ষে মাতৃজাতির দ্বারা শরীর ঘর্ষিত, মর্দিত, স্নাত, অঙ্গ মর্দিত না হলেও মাতৃজাতি কর্তৃক তামাশাকৃত, কৌতুককৃত, উল্লাসকৃত হয়ে থাকে। যদিও সে এসব বিষয়ের কোনোটি করে না তথাপি তাদের জন্য চক্ষু দ্বারা চক্ষু দগ্ধ হয়, তাদেরকে এক দৃষ্টিতে তাকায়…, যদিও সে এসব বিষয়ের কোনোটি করে না তথাপি তারা <span class='add'>(মাতৃজাতি)</span> যেরূপ ভঙ্গিতে হাসে দেওয়ালের অদূরে, বেড়ার অদূরে তা শ্রবণ করে, কথা বলে, গান করে বা রোদন করে… যদিও সে এগুলোর কোনোটি করে না তথাপি সে তাদের সাথে পূর্বেকার হাসি, কথাবার্তা, তামাশা অনুসরণ করে। যদিও সে এসব বিষয়ের কোনোটি করে না তথাপি গৃহপতি বা গৃহপতিপুত্রকে পঞ্চকামগুণে সমর্পিত, সমঙ্গীভূত, আমোদিত-প্রমোদিত দর্শন করে। যদিও সে কোনো গৃহপতি বা গৃহপতিপুত্রকে পঞ্চকামগুণে সমর্পিত, সমঙ্গীভূত, আমোদিত-প্রমোদিত দেখা যায় না তথাপি অন্যতর দেবনিকায়ের <span class='add'>(কায়ে)</span> আশায় ব্রহ্মচর্য আচরণ করে এই ভেবে : “এই শীল, ব্রত, তপস্যা, ব্রহ্মচর্যা দ্বারা আমি দেব বা অন্যতর দেব হবো।” সে তা পরিভোগ করে, আকাঙ্ক্ষা করে, তদ্বারা মোহিত হয়। হে ব্রাহ্মণ, প্রকৃতপক্ষে এটাই ব্রহ্মচর্যের খণ্ড, ছিদ্র, খুঁত, কলঙ্ক। হে ব্রাহ্মণ, এই ব্যক্তি মৈথুন সংযুক্ত অপরিশুদ্ধ ব্রহ্মচর্য জীবন যাপন করে বলে কথিত, সে জন্ম, জরা, মরণ, শোক, পরিদেবন, দুঃখ, দৌর্মনস্য, উপায়াস হতে মুক্ত হয় না, দুঃখ হতে মুক্ত হয় না আমি বলি। এবং যাবৎ হে ব্রাহ্মণ, এই সপ্ত মৈথুন সংযোগের যে কোনোটি আমার মধ্যে অপ্রহীন <span class='add'>(অমুক্ত)</span> দেখি তাবৎ হে ব্রাহ্মণ, কি দেবলোকে, কি মারলোকে, কি ব্রহ্মলোকে, কি শ্রমণ, ব্রাহ্মণ, দেবতা ও মনুষ্যের মধ্যে অনুত্তর সম্যক সম্বোধি লাভ করেছি বলে আমি প্রকাশ করিনি। কিন্তু যখন হে ব্রাহ্মণ, এই সপ্ত মৈথুন সংযোগের যেকোনো সংযোগ আমাতে অপ্রহীন দৃষ্ট হয়নি তখনই হে ব্রাহ্মণ, আমি দেবলোকে, মারলোকে, শ্রমণ, ব্রাহ্মণ, দেবতা ও মনুষ্যের মধ্যে অনুত্তর <span class='add'>(শ্রেষ্ঠ)</span> সম্যক সম্বোধি লাভ করেছি বলে আমি প্রকাশ করি। তখন আমার এরূপ জ্ঞান-দর্শন উৎপন্ন হয়-আমার বিমুক্তি অচলা, এ আমার শেষ জন্ম, আমার আর পুনর্জন্মের সম্ভাবনা নেই।</p>
<p><a class='sc' id='sc4'></a>এরূপ বলা হলে জানুস্‌সোণী ব্রাহ্মণ ভগবানকে এরূপ বলেন, ভবৎ গৌতম… ভবৎ গৌতম, আজ হতে জীবনের শেষ দিন পর্যন্ত আমাকে আপনার শরণাগত উপাসক হিসাবে গ্রহণ করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
