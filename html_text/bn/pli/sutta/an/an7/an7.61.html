<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.61' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৬১. পচলায়মান সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান বুদ্ধ ভগ্গদের সুংসুমার পর্বতে ভেসকলা মৃগদাবে অবস্থান করছিলেন। সে সময়ে আয়ুষ্মান মহামৌদ্গল্লায়ন মাগধদের মধ্যে কল্লবালমুত্ত গ্রামে তন্দ্রাচ্ছন্ন উপবিষ্ট ছিলেন। ভগবান মনুষ্যাতীত দিব্যচক্ষু দ্বারা আয়ুষ্মান মহামৌদ্গল্লায়নকে কল্লবালমুত্ত গ্রামে মাগধগণের মধ্যে তন্দ্রাচ্ছন্ন উপবিষ্ট দেখলেন, দেখে যেমন কোনো বলবান পুরুষ সংকুচিত বাহুকে প্রসারিত, প্রসারিত বাহুকে সংকুচিত করে, তদ্রূপ <span class='add'>(সময়ের মধ্যে)</span> ভগবান ভগ্গদের সুংসুমার পর্বতের ভেসকলাবনের মৃগদাব হতে অন্তর্হিত হয়ে মাগধদের কল্লবালমুত্ত গ্রামে আয়ুষ্মান মহামৌদ্গল্লায়নের সম্মুখে প্রাদুর্ভূত হন। তথায় প্রজ্ঞাপিত আসনে ভগবান উপবেশন করেন। উপবিষ্ট হয়ে ভগবান শ্রদ্ধেয় মহামৌদ্গল্লায়নকে বললেন, “মৌদ্গল্লায়ন, তুমি তন্দ্রাচ্ছন্ন, মৌদ্গল্লায়ন, তুমি তন্দ্রাচ্ছন্ন?” “হ্যাঁ ভন্তে।”</p>
<p><a class='sc' id='sc2'></a>“মৌদ্গল্লায়ন, তুমি যেভাবে সংজ্ঞাশীল আছ তদাবস্থায় তন্দ্রা আসে, সংজ্ঞা মননশীলতা আসে, সংজ্ঞাবহুল হয় এবং সম্ভবত যেহেতু তুমি এরূপ <span class='add'>(সংজ্ঞাবহুল)</span> অবস্থান করতেছ, সেই তন্দ্রা ছেড়ে যাবে।</p>
<p><a class='sc' id='sc3'></a>যদি এভাবে অবস্থানকালে সেই তন্দ্রা ছেড়ে না যায় তখন মৌদ্গল্লায়ন, তোমার যথাশ্রুত, যথা আয়ত্ত <span class='add'>(অর্জিত)</span> ধর্ম অন্তরে অনুধ্যান করা, বিচার করা, মন দ্বারা পর্যবেক্ষণ করা উচিত, সম্ভবত যেহেতু তুমি এভাবে অবস্থান করতেছ <span class='add'>(সংজ্ঞাশীল হয়ে)</span>, সেই তন্দ্রা ছেড়ে যাবে।</p>
<p><a class='sc' id='sc4'></a>যদি এভাবে অবস্থানকালে সেই তন্দ্রা ছেড়ে না যায় মৌদ্গল্লায়ন, তখন তোমার যথাশ্রুত, যথা আয়ত্ত ধর্ম বিস্তৃতভাবে পুনরাবৃত্তি করা উচিত, সম্ভবত যেহেতু তুমি এভাবে সংজ্ঞাশীল হয়ে অবস্থান করতেছ, সেই তন্দ্রা ছেড়ে যাবে।</p>
<p><a class='sc' id='sc5'></a>যদি এভাবে অবস্থানকালে সেই তন্দ্রা ছেড়ে না যায় তখন, মৌদ্গল্লায়ন, তোমার উভয় কর্ণ শ্রোত্র এবং হস্ত দ্বারা অঙ্গ প্রত্যঙ্গ ঠাসা করে নেয়া উচিত, সম্ভবত যেহেতু তুমি এভাবে সংজ্ঞাশীল হয়ে অবস্থান করতেছ, সেই তন্দ্রা ছেড়ে যাবে।</p>
<p><a class='sc' id='sc6'></a>যদি এভাবে অবস্থানকালে সেই তন্দ্রা ছেড়ে না যায় তখন মৌদ্গল্লায়ন, তোমার আসন হতে উঠে জল দ্বারা চক্ষু পরিষ্কার করা, চক্রবাল অবলোকন করা, নক্ষত্রপুঞ্জের দিকে তাকানো উচিত, সম্ভবত যেহেতু তুমি এভাবে সংজ্ঞাশীল হয়ে অবস্থান করছ তাই সেই তন্দ্রা ছেড়ে যেতে পারে।</p>
<p><a class='sc' id='sc7'></a>যদি এভাবে অবস্থানকালে সেই তন্দ্রা ছেড়ে না যায় তখন মৌদ্গল্লায়ন, আলোক সংজ্ঞা মনস্কার করবে, দিবা সংজ্ঞা অধিষ্ঠান করবে; যথা দিবা তথা রাত্রি, যথা রাত্রি তথা দিবা। এভাবে চিত্তের বাধা-বিঘ্ন না ঘটিয়ে উচিত চিত্তকে প্রভাস্বর করার জন্য ভাবনা করা; যেহেতু তুমি এভাবে সংজ্ঞাশীল হয়ে অবস্থান করছ, তাই সেই তন্দ্রা ছেড়ে যেতে পারে।</p>
<p><a class='sc' id='sc8'></a>যদি এভাবে অবস্থানকালে সেই তন্দ্রা ছেড়ে না যায় মৌদ্গল্লায়ন, তখন সংজ্ঞা-পূর্ব <span class='add'>(সংজ্ঞা তুলে নিয়ে)</span> অন্তোগত ইন্দ্রিয়ে, অবহির্গত মনস্কার <span class='add'>(চিত্তে)</span> চঙ্ক্রমণ অধিষ্ঠান করা <span class='add'>(মনোযোগ নিবদ্ধ করা)</span> উচিত, যেহেতু তুমি এভাবে <span class='add'>(নিবদ্ধ চিত্তে)</span> অবস্থান করছ, তোমার সেই তন্দ্রা ছেড়ে যেতে পারে।</p>
<p><a class='sc' id='sc9'></a>যদি সেই তন্দ্রা ছেড়ে না যায়, তখন মৌদ্গল্লায়ন, দক্ষিণ-পার্শ্ব হয়ে সিংহশয্যায় শায়িত হবে, পায়ের উপর পা রেখে, স্মৃতিযুক্ত উত্থান মনস্কার করে, জাগ্রত হয়ে ধ্রুত প্রত্যুত্থান করা উচিত এই ভেবে, “আমি শয্যাসুখ, পার্শ্ব-<span class='add'>(অর্ধ-শয়ান)</span> সুখ কিংবা তন্দ্রা-সুখ অনুযুক্ত <span class='add'>(অভিলাষযুক্ত)</span> হয়ে অবস্থান করব না।” মৌদ্গল্লায়ন, তোমার এরূপ শিক্ষা করা কর্তব্য।</p>
<p><a class='sc' id='sc10'></a>অধিকন্তু মৌদ্গল্লায়ন, তোমার শিক্ষণীয় হবে এরূপ, “উচ্চ শুঁড় <span class='add'>(উচ্চ অহংকার)</span> পরিগ্রহ করে কুল <span class='add'>(পরিবার)</span> সমূহে উপনীত হব না।” মৌদ্গল্লায়ন, এরূপই হবে তোমার শিক্ষা। মৌদ্গল্লায়ন, যদি ভিক্ষু উচ্চ শুঁড় পরিগ্রহ করে কুলগমন করে তাহলে পরিবারের বহু করণীয় কর্মের মধ্যে লোকেরা ভিক্ষুর আগমন প্রত্যক্ষ না করে থাকতে পারে। তাই ভিক্ষু যদি উচ্চ অহংকার যুক্ত হয়ে কুলগমন করে সে এরূপ মনে করতে পারে, “ইদানিং এই পরিবারে কে আমায় বিব্রত করছে? এ লোকদের এখন আমাতে কোনো অভিরুচি নেই।” সুতরাং কোনো কিছু লাভ না করায় সে দুঃখিত হওয়ায় সে উদ্ধত <span class='add'>(উত্তেজিত)</span>, উদ্ধত হওয়ায় সে অসংযত, অসংযত হলে চিত্ত সমাধি হতে বহু দূরেই থাকে। সে কারণে মৌদ্গল্লায়ন, তোমার এরূপ শিক্ষা করা উচিত, “আমি কোনো ক্রোধোদ্দীপক কথা বলবই না।” মৌদ্গল্লায়ন, তোমার এরূপই শিক্ষা করা উচিত। মৌদ্গল্লায়ন, ক্রোধোদ্দীপক কথায় কথা-বাহুল্য প্রত্যাশিত। কথা-বাহুল্য হলে স্মৃতি উদ্ধত হয়, উদ্ধত হলে অসংযত হয়, অসংযত হলে চিত্ত সমাধি হতে বহু দূরেই থাকে। মৌদ্গল্লায়ন, আমি সবার সাথে সংসর্গ মাত্র প্রশংসা করি না, কিংবা এরূপ সংসর্গ আমি অপ্রশংসা করি না, সত্য সত্যই মৌদ্গল্লায়ন, আমি গৃহস্থদের সাথে পরিব্রাজকদের সাথে সংসর্গ প্রশংসা করি না; কিন্তু যেসব শয্যাসন শব্দ-রহিত, ঘোষ <span class='add'>(চীৎকার)</span> রহিত, জন-বাত-বিরল, মানুষের গুপ্ত-মন্ত্রণার যোগ্য, সাধনানুকূল তদ্রূপ শয্যাসন সংসর্গ আমি প্রশংসা করি।”</p>
<p><a class='sc' id='sc11'></a>ভগবান বুদ্ধ এরূপ ব্যাখ্যা করলে আয়ুষ্মান মৌদ্গল্লায়ন ভগবানকে বলেন, “ভন্তে, কীরূপে ভিক্ষু সংক্ষিপ্তভাবে তৃষ্ণাক্ষয়বিমুক্ত হয়, স্থায়ী সমাপ্তি, স্থায়ী যোগক্ষেম <span class='add'>(উদ্যম হতে প্রশান্তি)</span>, স্থায়ী ব্রহ্মচর্য, স্থায়ী পর্যাবসান <span class='add'>(পূর্ণতা)</span> লাভ করেন এবং দেব-মনুষ্যদের মধ্যে শীর্ষস্থানীয় হন?” “মৌদ্গল্লায়ন, ভিক্ষু শিক্ষা করেছিল, পৃথিবীর সব বিষয়ে অভিনিবেশ <span class='add'>(মনোযোগ)</span> করা ঠিক নয়। মৌদ্গল্লায়ন, যদি ভিক্ষু এরূপ শিক্ষা করে থাকে, জগতের সব বিষয়ে অভিনিবেশ নিয়োগ ঠিক নয়। সে প্রত্যেক বিষয়ে অভিজ্ঞান <span class='add'>(বিশেষ জ্ঞান)</span> লাভ করে; প্রত্যেক বিষয়ে অভিজ্ঞান লাভ করে প্রত্যেক বিষয়ে পরিজ্ঞান <span class='add'>(যথার্থ জ্ঞান)</span> লাভ করে; প্রত্যেক বিষয়ে পরিজ্ঞান লাভ করে সে যা কিছু সুখ, দুঃখ বা না-দুঃখ না-সুখ বেদনা <span class='add'>(সুখ-দুঃখাদির অনুভূতি)</span> অনুভব করে। সেসব বেদনায় সে অনিত্যানুর্শী, বিরাগানুদর্শী <span class='add'>(অনুরাগহীনতায় অনুদর্শী)</span>, নিরোধানুদর্শী <span class='add'>(নিরোধ বা নিবৃত্তি অনুদর্শী)</span>, প্রতিনিসর্গানুদর্শী <span class='add'>(যেসব পরিত্যাগের বিষয় সেগুলোর অনুদর্শী)</span> হয়ে অবস্থান করে। সে সেই বেদনাসমূহে অনিত্যানুদর্শী, বিরাগানুদর্শী, নিরোধানুদর্শী, প্রতিনিসর্গানুদর্শী হয়ে অবস্থানকালে জগতের কোনো কিছুতে সংলগ্ন <span class='add'>(আসক্ত)</span> হয় না, কোনো কিছুতে সংলগ্ন না হয়ে সে কোনো কিছুই আকাঙ্ক্ষা করে না, কোনো কিছু আকাঙ্ক্ষা না করে সে স্বয়ং পরিনির্বাণ লাভ করে এবং তখন সে প্রকৃষ্টরূপে জানে, জন্ম ক্ষীণ <span class='add'>(ক্ষয়প্রাপ্ত)</span>, ব্রহ্মচর্য উদ্‌যাপিত, করণীয় <span class='add'>(যা করার ছিল)</span> কৃত হয়েছে, তার এ অবস্থা আর হবে না।</p>
<p><a class='sc' id='sc12'></a>মৌদ্গল্লায়ন, এ উপায়ে সংক্ষিপ্তভাবে ভিক্ষু তৃষ্ণা-ক্ষয় বিমুক্ত, শাশ্বত সমাপ্তিতে উপনীত, শাশ্বত, যোগক্ষেমী, শাশ্বত পূর্ণতায় উপনীত হয় এবং দেব-মনুষ্যদের মধ্যে শীর্ষস্থানীয় হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
