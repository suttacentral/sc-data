<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.68' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৬৮. ধর্মজ্ঞ সূত্র</h1>
</header>
<p><a class='sc' id='sc1'></a>হে ভিক্ষুগণ, সপ্ত ধর্মে গুণান্বিত ভিক্ষু দান দেয়ার যোগ্য, আনন্দ চিত্তে দানের যোগ্য, শ্রদ্ধাদান লাভের যোগ্য, অঞ্জলিযোগ্য, জগতের শ্রেষ্ঠ পুণ্যক্ষেত্র। সপ্ত কী কী?</p>
<p><a class='sc' id='sc2'></a>হে ভিক্ষুগণ, এক্ষেত্রে, একজন ভিক্ষু ধর্মজ্ঞ, অর্থজ্ঞ, আত্মজ্ঞ, মাত্রাজ্ঞ, কালজ্ঞ, পরিষদজ্ঞ, মহৎ বা নিকৃষ্ট পুরুষজ্ঞ হয়। ভিক্ষুগণ, কীরূপে একজন ভিক্ষু ধর্মজ্ঞ হয়?</p>
<p><a class='sc' id='sc3'></a>এক্ষেত্রে, হে ভিক্ষুগণ, একজন ভিক্ষু ধর্ম জানে-সূত্র, গেয়্য, ব্যাকরণ, গাথা, উদান, ইতিবুত্তক, জাতক, অদ্ভুত ধর্ম, বেদল্ল ইত্যাদি। হে ভিক্ষুগণ, ভিক্ষু যদি ধর্ম সূত্র, গেয়্য, ব্যাকরণ, গাথা, উদান, ইতিবুত্তক, জাতক, অদ্ভুতধর্ম, বেদল্ল না জানত তাহলে ধর্মজ্ঞ বলে অভিহিত হত না। যেহেতু, হে ভিক্ষুগণ, ভিক্ষু ধর্ম জানে-সূত্র, গেয়্য, ব্যাকরণ, গাথা, উদান, ইতিবুত্তক, জাতক, অদ্ভুতধর্ম, বেদল্ল জানে সেহেতু ধর্মজ্ঞ বলে অভিহিত। ধর্মজ্ঞ এরূপ। এবং কীরূপে সে অর্থজ্ঞ হয়?</p>
<p><a class='sc' id='sc4'></a>এক্ষেত্রে, হে ভিক্ষুগণ, একজন ভিক্ষু সেই সেই ভাষিত বিষয়ের অর্থ জানে : এটা এই ভাষিত বিষয়ের অর্থ, ওটা ওই ভাষিত বিষয়ের অর্থ। হে ভিক্ষুগণ, ভিক্ষু যদি সেই সেই ভাষিত বিষয়ের অর্থ না জানত, “এটা এই ভাষিত বিষয়ের অর্থ, ওটা ওই ভাষিত বিষয়ের অর্থ” তাহলে সে অর্থজ্ঞ বলে অভিহিত হত না। হে ভিক্ষুগণ, যেহেতু ভিক্ষু সেই সেই ভাষিত বিষয়ের অর্থ জানে : “এটা এই ভাষিত বিষয়ের অর্থ, ওটা ওই ভাষিত বিষয়ের অর্থ” সে কারণে সে অর্থজ্ঞ বলে অভিহিত। ধর্মজ্ঞ, অর্থজ্ঞ এরূপ। এবং আত্মজ্ঞ কিরূপ?</p>
<p><a class='sc' id='sc5'></a>এক্ষেত্রে, হে ভিক্ষুগণ, ভিক্ষু নিজকে জানে, “শ্রদ্ধা, শীল, বিদ্যা, ত্যাগ, প্রজ্ঞা, প্রত্যুৎপন্নমতিতায় আমি এতটুকু! হে ভিক্ষুগণ, ভিক্ষু যদি নিজকে এরূপ না জানত; “শ্রদ্ধা, শীল, বিদ্যা, প্রজ্ঞা প্রত্যুৎপন্নমতিতায় আমি এতটুকু” তাহলে আত্মজ্ঞ বলে অভিহিত হত না। হে ভিক্ষুগণ, যেহেতু ভিক্ষু নিজকে জানে : “শ্রদ্ধা, শীল, বিদ্যা, ত্যাগ, প্রজ্ঞা, প্রত্যুৎপন্নমতিতায় আমি এতটুকু, সে-কারণে সে আত্মজ্ঞ বলে অভিহিত। ধর্মজ্ঞ, অর্থজ্ঞ, আত্মজ্ঞ এরূপ। এবং মাত্রাজ্ঞ কিরূপ?</p>
<p><a class='sc' id='sc6'></a>হে ভিক্ষুগণ, এক্ষেত্রে, ভিক্ষু আবশ্যক দ্রব্যাদি; যেমন : চীবর, পিণ্ডপাত, শয্যাসন, গিলান প্রত্যয়, ভৈষজ্য ইত্যাদি প্রতিগ্রহণে মাত্রা জানে। হে ভিক্ষুগণ, ভিক্ষু যদি আবশ্যক দ্রব্যাদি; যেমন : চীবর, পিণ্ডপাত, শয্যাসন, গিলান প্রত্যয়, ভৈষজ্য ইত্যাদি প্রতিগ্রহণে মাত্রা না জানত তাহলে মাত্রাজ্ঞ বলে অভিহিত হত না। হে ভিক্ষুগণ, যেহেতু ভিক্ষু আবশ্যক দ্রব্যাদি যেমন চীবর, পিণ্ডপাত, শয্যাসন, গিলান প্রত্যয়, ভৈষজ্য ইত্যাদি প্রতিগ্রহণে মাত্রা সম্পর্কে অবহিত সেহেতু মাত্রাজ্ঞ বলে অভিহিত। ধর্মজ্ঞ, অর্থজ্ঞ, আত্মজ্ঞ, মাত্রাজ্ঞ এরূপ। এবং কালজ্ঞ কিরূপ?</p>
<p><a class='sc' id='sc7'></a>এক্ষেত্রে, হে ভিক্ষুগণ, ভিক্ষু সময় জানে, “এটা আবৃত্তির কাল, এটা প্রশ্ন জিজ্ঞাসা করার কাল, এটা উদ্যোগ করার কাল, এটা নির্জনতার উপযুক্ত কাল।” হে ভিক্ষুগণ, ভিক্ষু যদি সময় না জানত, “এটা আবৃত্তির কাল, এটা প্রশ্ন জিজ্ঞাসা করার কাল, এটা উদ্যোগ করার কাল, এটা নির্জনতার উপযুক্ত কাল তাহলে কালজ্ঞ বলে অভিহিত হত না। যেহেতু ভিক্ষু কাল সম্পর্কে অবহিত; এটা আবৃত্তির কাল, এটা প্রশ্ন জিজ্ঞাসা করার কাল, এটা উদ্যোগ করার কাল, এটা নির্জনতার উপযুক্ত কাল, সে কারণে ভিক্ষু মাত্রাজ্ঞ, কালজ্ঞ বলে অভিহিত। ধর্মজ্ঞ, অর্থজ্ঞ, আত্মজ্ঞ, কালজ্ঞ এরূপ। এবং পরিষদজ্ঞ কিরূপ?</p>
<p><a class='sc' id='sc8'></a>এক্ষেত্রে, হে ভিক্ষুগণ, ভিক্ষু পরিষদকে জানে, “এটা ক্ষত্রিয়-পরিষদ, এটা ব্রাহ্মণ-পরিষদ, এটা গৃহপতি-পরিষদ, এটা শ্রমণ-পরিষদ, সেখানে এভাবে উপস্থিত হওয়া উচিত, এভাবে দাঁড়ানো উচিত, এভাবে উপবেশন করা উচিত, এভাবে কথা বলা উচিত, এভাবে তূষ্ণীম্ভাব ধারণ করা উচিত।” হে ভিক্ষুগণ, ভিক্ষু যদি এরূপ না জানত, “এটা ক্ষত্রিয়-পরিষদ, এটা ব্রাহ্মণ-পরিষদ, এটা গৃহপতি-পরিষদ, এটা শ্রমণ-পরিষদ, সেখানে এভাবে উপস্থিত হওয়া উচিত, এভাবে দাঁড়ানো উচিত, এভাবে উপবেশন করা উচিত, এভাবে কথা বলা উচিত, এভাবে তূষ্ণীম্ভাব ধারণ করা উচিত, তাহলে পরিষদজ্ঞ বলে অভিহিত হত না। যেহেতু হে ভিক্ষুগণ, ভিক্ষু পরিষদজ্ঞকে জানে, “এটা ক্ষত্রিয়-পরিষদ, এটা ব্রাহ্মণ-পরিষদ, এটা গৃহপতি-পরিষদ, এটা শ্রমণ-পরিষদ, সেখানে এভাবে উপস্থিত হওয়া উচিত, এভাবে দাঁড়ানো উচিত, এভাবে উপবেশন করা উচিত, এভাবে কথা বলা উচিত, এভাবে তূষ্ণীম্ভাব ধারণ করা উচিত, সে কারণে ভিক্ষু পরিষদজ্ঞ বলে অভিহিত। ধর্মজ্ঞ, অর্থজ্ঞ, মাত্রাজ্ঞ, কালজ্ঞ, পরিষদজ্ঞ এরূপ। মহৎ বা নিকৃষ্ট পুরুষজ্ঞ কিরূপ?</p>
<p><a class='sc' id='sc9'></a>এক্ষেত্রে, হে ভিক্ষুগণ, ভিক্ষুর নিকট জনগণ দ্বিবিধ উপায়ে জ্ঞাত হয়, দুজন লোকের মধ্যে একজন আর্যদের দর্শনেচ্ছু, অপরজন দর্শনেচ্ছু নয়। যে ব্যক্তি আর্যদের দর্শনেচ্ছু নয় সে সেজন্য নিন্দার্হ। কিন্তু অপর পক্ষে যে ব্যক্তি আর্যদের দর্শনেচ্ছু সে তজ্জন্য প্রশংসার্হ। আর্য দর্শনে দুজন ব্যক্তির মধ্যে একজন সদ্ধর্ম শ্রবণেচ্ছু, অপরজন নয়। যে ব্যক্তি সদ্ধর্ম শ্রবণে অনিচ্ছুক সে সে-কারণে নিন্দার্হ, যে ব্যক্তি সদ্ধর্ম শ্রবণে ইচ্ছুক সে তজ্জন্য প্রশংসার্হ। সদ্ধর্ম শ্রবণে দুই ব্যক্তির মধ্যে একজন শ্রোত্র তৎপর, অপরজন শ্রোত্র তৎপর নয়। একজন শ্রোত্র তৎপর হয়ে ধর্ম শ্রবণ করে, অপরজন তদ্রূপ শ্রবণ করে না। যে ব্যক্তি শ্রোত্র বিহীন হয়ে ধর্ম শ্রবণ করে সে সেজন্য নিন্দার্হ, অপর পক্ষে শ্রোত্র তৎপর হয়ে ধর্ম শ্রবণ করে সে তজ্জন্য প্রশংসার্হ। দুই ব্যক্তি শ্রোত্রযুক্ত হয়ে ধর্ম শ্রবণ করে-তাদের মধ্যে একজন শ্রবণ করে ধর্ম ধারণ করে, অপরজন ধারণ করে না। যে ব্যক্তি শ্রবণ করে ধর্ম ধারণ করে না সে তজ্জন্য নিন্দার্হ। যে ব্যক্তি শ্রবণ করে ধর্ম ধারণ করে তজ্জন্য সে প্রশংসার্হ। দুই ব্যক্তি ধর্ম শ্রবণ করে ধারণ করে তাদের মধ্যে একজন অন্তরে ধারণকৃত ধর্মের অর্থ পরীক্ষা করে, অপরজন তা করে না। যে ব্যক্তি অন্তরে ধারণকৃত ধর্মের অর্থ পরীক্ষা করে না সে তজ্জন্য নিন্দার্হ, অপরপক্ষে যে ব্যক্তি তা পরীক্ষা করে সে সেজন্য প্রশংসার্হ। দুই ব্যক্তি ধারণকৃত ধর্মের পরীক্ষা করে, তাদের মধ্যে একজন অর্থ জেনে, ধর্ম জ্ঞাত হয়ে ধর্মানুধর্ম প্রতিপন্ন <span class='add'>(ধর্মানুরূপ চলে)</span> হয়। অপর ব্যক্তি অর্থ জেনে, ধর্ম জ্ঞাত হয়ে ধর্মানুরূপ চলে না। যে ব্যক্তি অর্থ জেনে, ধর্ম জ্ঞাত হয়ে ধর্মানুরূপ চলে না সে সেজন্য নিন্দার্হ। যে ব্যক্তি অর্থ জেনে, ধর্ম জ্ঞাত হয়ে ধর্মানুরূপ চলে সে সেজন্য প্রশংসার্হ। অর্থ জ্ঞাত হয়ে, ধর্ম জেনে ধর্মানুধর্ম প্রতিপন্ন দুই ব্যক্তির মধ্যে একজন আত্মহিতে প্রতিপন্ন, পরহিতে নহে; অপরজন আত্মহিত ও পরহিতে প্রতিপন্ন। যে ব্যক্তি আত্মহিতে প্রতিপন্ন, পরহিতে নহে সে তজ্জন্য নিন্দার্হ; যে ব্যক্তি আত্মহিত ও পরহিতে প্রতিপন্ন সে সে-কারণে প্রশংসার্হ। এভাবে, হে ভিক্ষুগণ, একজন ভিক্ষুর নিকট ব্যক্তি দ্বিবিধ উপায়ে জ্ঞাত হয়। হে ভিক্ষুগণ, এরূপে ভিক্ষু মহৎ বা নিকৃষ্ট পুরুষজ্ঞ হয়।</p>
<p><a class='sc' id='sc10'></a>হে ভিক্ষুগণ, এই সপ্ত ধর্মে গুণান্বিত ভিক্ষু আহ্বানযোগ্য, দান দেয়ার যোগ্য, আনন্দ চিত্তে দানের যোগ্য, শ্রদ্ধাদান লাভের যোগ্য, অঞ্জলিযোগ্য। জগতের শ্রেষ্ঠ পুণ্যক্ষেত্র।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
