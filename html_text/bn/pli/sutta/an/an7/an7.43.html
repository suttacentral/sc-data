<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.43' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৭.৪৩. দ্বিতীয় প্রশংসা সূত্র</h1>
</header>
<p><a class='sc' id='sc1'></a>আমার এরূপ শ্রুত হয়েছে। একসময় ভগবান কৌশাম্বীর ঘোষিতারামে অবস্থান করছিলেন। তখন আয়ুষ্মান আনন্দ পূর্বাহ্ণ সময়ে চীবর পরিধান করে পাত্রচীবর নিয়ে কৌশাম্বীতে পিণ্ডচারণে প্রবেশ করেন। অতঃপর আয়ুষ্মান আনন্দের মনে এরূপ চিন্তার উদয় হলো, “কৌশাম্বীতে পিণ্ডচারণের এখন অনেক সময় আছে। এখন আমার অন্যতীর্থিয় পরিব্রাজক আরামে উপস্থিত হওয়া উচিত।” অতঃপর শ্রদ্ধেয় আনন্দ অন্যতীর্থিয় পরিব্রাজক আরামে উপস্থিত হয়ে তাঁদের সাথে কুশল বিনিময় করেন, কুশল বিনিময় কর্ম সমাপ্ত করে এক প্রান্তে উপবেশন করেন।</p>
<p><a class='sc' id='sc2'></a>সে সময়ে সেই সমবেত অন্যতীর্থিয় পরিব্রাজকদের মধ্যে হঠাৎ এ কথার উদ্রেক হলো, “আবুসো, যদি কেউ দ্বাদশ বৎসর পরিপূর্ণ পরিশুদ্ধ ব্রহ্মচর্য জীবন যাপন করেন তাহলে তাঁর জন্য এ কথাটা বলা যথার্থ, “সেই ভিক্ষু প্রশংসার্হ।” অতঃপর শ্রদ্ধেয় আনন্দ সেই অন্যতীর্থিয় পরিব্রাজকদের ভাষিত বিষয়কে অভিনন্দন কিংবা নিন্দা কোনোটাই করলেন না, অভিনন্দন কিংবা নিন্দা কোনোটা না করেই আসন হতে উঠে প্রস্থান করেন এ ভেবে-ভগবানের সমীপে এ ভাষিত বিষয়ের অর্থ জানব।”</p>
<p><a class='sc' id='sc3'></a>তৎপর আয়ুষ্মান আনন্দ কৌশাম্বীতে পিণ্ডচারণ করে পিণ্ডপাত গ্রহণ শেষে ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। এক প্রান্তে উপবিষ্ট আয়ুষ্মান আনন্দ ভগবানকে এরূপ বলেন, “ভন্তে, আজ পূর্বাহ্ণে চীবর পরিধান করে পাত্র চীবর নিয়ে আমি পিণ্ডচারণে বের হই। তখন ভন্তে, আমার মনে এ চিন্তা উৎপন্ন হলো, “কৌশাম্বীতে পিণ্ডচারণের অনেক সময় আছে। এ সময়টুকুতে আমার অন্যতীর্থিয় পরিব্রাজক আরামে উপনীত হওয়া উচিত।” “অতঃপর ভন্তে, সেই আমি অন্যতীর্থিয় পরিব্রাজক আরামে উপনীত হই। উপনীত হয়ে তাঁদের সাথে প্রাথমিক কুশল বিনিময়সম্পন্ন করি। তৎপর আমি এক প্রান্তে উপবেশন করি। ভন্তে, সে সময় সেই সমবেত উপবিষ্ট অন্যতীর্থিয় পরিব্রাজকদের মধ্যে হঠাৎ এ মন্তব্য উঠল, “আবুসো, যদি কেউ দ্বাদশ বৎসর যাবত পরিপূর্ণ পরিশুদ্ধ ব্রহ্মচর্য উদ্‌যাপন করেন তাহলে তাঁর জন্য এ কথাটা বলা যথার্থ, “সেই ভিক্ষু প্রশংসার যোগ্য”। অতঃপর ভন্তে, সেই আমি সেই অন্যতীর্থিয় পরিব্রাজকদের ভাষিত বিষয়ের অভিনন্দনও করলাম না কিংবা নিন্দাও করলাম না। অভিনন্দন কিংবা নিন্দা কোনটা না করেই আসন হতে উঠে প্রস্থান করি এ ভেবে-ভগবানের সমীপে এ ভাষিত বিষয়ের অর্থ জানব”। ভন্তে এই ধর্মবিনয়ে কেবল বর্ষ গণনায় কোনো ভিক্ষু প্রশংসার যোগ্য বলে ঘোষণা করা যায় কি? আনন্দ, এই ধর্মবিনয়ে কেবল বর্ষগণনায় কোনো ভিক্ষু প্রশংসার যোগ্য বলে ঘোষণা করা যায় না। হে আনন্দ, এই সপ্ত প্রশংসার ক্ষেত্র আমার স্বয়ং অভিজ্ঞা দ্বারা প্রত্যক্ষকৃত <span class='add'>(উপলব্ধ)</span>। সপ্ত কী কী?</p>
<p><a class='sc' id='sc4'></a>হে আনন্দ, এক্ষেত্রে, ভিক্ষু শ্রদ্ধাবান, হিরিসম্পন্ন <span class='add'>(পাপে লজ্জাশীলী)</span>, ঔত্তপ্পী <span class='add'>(পাপে ভয়শীল)</span>, বহুশ্রুত, আরব্ধবীর্য, স্মৃতিমান, প্রজ্ঞাবান হয়।</p>
<p><a class='sc' id='sc5'></a>হে আনন্দ, এই সপ্ত প্রশংসার ক্ষেত্র আমাকর্তৃক স্বয়ং অভিজ্ঞা দ্বারা প্রত্যক্ষকৃত, প্রবেদিত।</p>
<p><a class='sc' id='sc6'></a>হে আনন্দ, এই সপ্ত প্রশংসার ক্ষেত্রসম্পন্ন কোনো ভিক্ষু যদি দ্বাদশ বৎসর পরিপূর্ণ পরিশুদ্ধ ব্রহ্মচর্য যাপন করে তাহলে তার সম্পর্কে যথার্থই বলতে হয়, “ভিক্ষুটি প্রশংসার যোগ্য; যদি চতুর্বিংশতি বৎসর পরিপূর্ণ পরিশুদ্ধ ব্রহ্মচর্য যাপন করে তাহলে তার সম্পর্কে যথার্থ বলতে হয়, “ভিক্ষুটি প্রশংসার যোগ্য, যদি ছত্রিশ বৎসর পরিপূর্ণ পরিশুদ্ধ ব্রহ্মচর্য যাপন করে তাহলে তার সম্পর্কে যথার্থই বলতে হয়-ভিক্ষুটি প্রশংসার যোগ্য, যদি আটচল্লিশ বৎসর পরিপূর্ণ পরিশুদ্ধ ব্রহ্মচর্য যাপন করে তাহলে তার সম্পর্কে যথার্থই বলতে হয়, “ভিক্ষুটি প্রশংসার যোগ্য।”</p>
<p class='end'><a class='sc' id='sc7'></a>দেবতা-বর্গ চতুর্থ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='sc' id='sc8'></a>অপ্রমাদ, হিরিমা এবং দুই সুবচ, দুই সখা<br>
দুই প্রতিসম্ভিদা, দ্বিবিধ বশ, প্রশংসার যোগ্য পরে দ্বিবিধ।</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
