<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.23' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>বজ্জী বর্গ</li>
</ul>
<h1 class='sutta'>৭.২৩. প্রথম সপ্তক সূত্র</h1>
</header>
<p><a class='sc' id='sc1'></a>আমি এরূপ শ্রবণ করেছি, একসময় ভগবান রাজগৃহের গৃধ্রকূট পর্বতে অবস্থান করছিলেন। তখন ভগবান ভিক্ষুগণকে সম্বোধন করলেন, “ওহে ভিক্ষুগণ, আমি তোমাদিগকে সপ্ত অপরিহানিয় ধর্ম বিষয়ে উপদেশ প্রদান করব, তোমরা তা অভিনিবেশ সহকারে শ্রবণ কর, আমি ভাষণ করছি।” “সাধু ভন্তে” বলে সেই ভিক্ষুগণ ভগবানের ভাষণ শ্রবণে আগ্রহী হলে ভগবান আরম্ভ করলেন :</p>
<p><a class='sc' id='sc2'></a>“হে ভিক্ষুগণ, সপ্ত অপরিহানিয় ধর্ম কী?</p>
<p><a class='sc' id='sc3'></a>হে ভিক্ষুগণ, যতদিন ভিক্ষুরা সর্বদা সম্মিলিত হবে, সর্বদা সম্মিলিত হতে সঙ্কোচবোধ করবে না ততদিন ভিক্ষুদের উন্নতি অবশ্যম্ভাবী, পরিহানি <span class='add'>(ক্ষতি)</span> হবে না। হে ভিক্ষুগণ, ভিক্ষুরা যতদিন একতাবদ্ধ হয়ে নিয়ত সম্মিলিত হবে ও একমত হয়ে এক সঙ্গে আসন হতে উঠবে এবং সংঘ কর্তব্যসমূহ একমত হয়ে সম্পাদন করবে ততদিন ভিক্ষুদের উন্নতি অবশ্যম্ভাবী, পরিহানি হবে না। ভিক্ষুগণ, যতদিন ভিক্ষুরা তথাগত কর্তৃক অপ্রজ্ঞাপ্ত শিক্ষাপদ প্রজ্ঞাপিত করবে না, প্রজ্ঞাপ্ত শিক্ষাপদ সমুচ্ছেদ করবে না, যথা প্রজ্ঞাপ্ত শিক্ষাপদসমূহের অনুবর্তী হয়ে চলবে ততদিন ভিক্ষুদের <span class='add'>(শীলাদি গুণের)</span> উন্নতি অবশ্যম্ভাবী, পরিহানি হবে না। হে ভিক্ষুগণ, ভিক্ষুরা যে সকল স্থবির বহু কালের প্রাচীন, বহুদিনের প্রব্রজিত, সংঘপিতা, সংঘনেতা তাঁদিগকে যতদিন সৎকার করবে, গৌরব করবে, সম্মান ও পূজা করবে এবং তাঁদের উপদেশ মেনে চলা উচিত মনে করবে ততদিন ভিক্ষুদের শ্রীবৃদ্ধি অবশ্যম্ভাবী, কখনো পরিহানি হবে না। হে ভিক্ষুগণ, ভিক্ষুরা যতদিন পুনর্জন্মদায়িকা উৎপন্ন তৃষ্ণার বশবর্তী না হবে ততদিন ভিক্ষুদের শ্রীবৃদ্ধি অবশ্যম্ভাবী, পরিহানি হবে না। হে ভিক্ষুগণ, ভিক্ষুরা যতদিন অরণ্যস্থিত শয়নাসনের প্রতি সাপেক্ষ অর্থাৎ অরণ্যে বাস করবার একান্ত পক্ষপাতী থাকবে ততদিন ভিক্ষুদের উন্নতি অবশ্যম্ভাবী, পরিহানি হবে না। হে ভিক্ষুগণ, ভিক্ষুবৃন্দ যতদিন প্রত্যেকে নিজ নিজ অন্তরে এরূপ স্মৃতি জাগ্রত করবে যে, কীরূপে আমার নিকট অনাগত শীলবান সব্রহ্মচারী আগমন করবেন এবং আগত শীলবান ব্রহ্মচারী সুখে স্বচ্ছন্দভাবে বাস করতে পারবেন ততদিন ভিক্ষুদের শ্রীবৃদ্ধি অবশ্যম্ভাবী, পরিহানি হতে পারবে না। হে ভিক্ষুগণ, যতদিন এই সপ্ত অপরিহানীয় ধর্মের অনুবর্তী হয়ে ভিক্ষুগণকে চলতে দেখা যাবে ততদিন ভিক্ষুদের উন্নতি অবশ্যম্ভাবী, পরিহানি হবে না।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
