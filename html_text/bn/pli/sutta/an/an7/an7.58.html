<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.58' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৫৮. অরক্ষণীয় সূত্র</h1>
</header>
<p><a class='sc' id='sc1'></a>“হে ভিক্ষুগণ, তথাগতের এই চার বিষয় আবৃত নহে এবং তিন বিষয়ে তিনি নির্দোষ। তথাগতের চার অনাবৃত কী কী?</p>
<p><a class='sc' id='sc2'></a>হে ভিক্ষুগণ, তথাগত কায়িক কর্মে সম্পূর্ণ পরিশুদ্ধ। কায় দুশ্চরিত তথাগতের নেই যা তিনি গোপন করতেন এই ভেবে, “আমার এ বিষয় কেউ না জানুক।” হে ভিক্ষুগণ, বাক্‌কর্মে তথাগত সম্পূর্ণরূপে পরিশুদ্ধ, বাক্‌দুশ্চরিত তথাগতের নেই যা তিনি গোপন করতেন এই ভেবে, “আমার এ বিষয় কেউ না জানুক।” হে ভিক্ষুগণ, তথাগত মনোকর্মে সম্পূর্ণ পরিশুদ্ধ। তথাগতের কোনো মনোদুশ্চরিত নেই যা তিনি রক্ষা করতেন এই ভেবে, “আমার এ বিষয় অপরে না জানুক।” হে ভিক্ষুগণ, তথাগত সম্পূর্ণরূপে আজীব <span class='add'>(জীবিকা)</span> পরিশুদ্ধ। তথাগতের কোনো মিথ্যা জীবিকা নেই যা তথাগত রক্ষা করতেন এই ভেবে, “আমার এ বিষয় অপরে না জানুক।”</p>
<p><a class='sc' id='sc3'></a>তথাগতের এই চারি বিষয় আবৃত নহে। কোন তিন বিষয়ে তিনি নির্দোষ?</p>
<p><a class='sc' id='sc4'></a>“হে ভিক্ষুগণ, তথাগতের ধর্ম সু-ব্যাখ্যাত। একে সত্য সত্যই জগতে যেকোনো শ্রমণ, ব্রাহ্মণ, দেব, মার বা অন্য যে কেউ আমাকে ধর্মত <span class='add'>(ন্যায়তঃ)</span> দোষারোপ করতে পারেন এই বলে, “এভাবে আপনার দ্বারা ধর্ম সু-বিঘোষিত হয়নি।” হে ভিক্ষুগণ, আমি এরূপ কোনো নিমিত্ত <span class='add'>(লক্ষণ)</span> দেখি না এবং কোনো নিমিত্ত দর্শন না করে আমি ক্ষেমপ্রাপ্ত <span class='add'>(প্রশান্তি লাভ)</span>, অভয়প্রাপ্ত, বৈশারদ্য প্রাপ্ত <span class='add'>(আত্ম বিশ্বাস লাভ)</span> হয়ে অবস্থান করি। হে ভিক্ষুগণ, আমাকর্তৃক আমার শ্রাবকদের জন্য নির্বাণগামিনী মার্গ সু-প্রজ্ঞাপিত যাতে প্রতিপন্ন <span class='add'>(আরূঢ়)</span> হয়ে আমার শ্রাবকগণ আসক্তি ক্ষয় করে অনাসক্ত চিত্তবিমুক্তি, প্রজ্ঞাবিমুক্তি দর্শন করে, ধর্মে স্বয়ং অভিজ্ঞা উপলব্ধি করে তা লাভ করে অবস্থান করে। এতে সত্য সত্যই জগতের যেকোনো শ্রমণ, ব্রাহ্মণ, দেব, মার বা অন্য যে কেউ ধর্মত আমাকে দোষারোপ করতে পারেন এই বলে, “এভাবে আপনার দ্বারা আপনার শ্রাবকদের জন্য নিব্বাণগামিনী মার্গ সু-প্রজ্ঞাপিত হয়নি, যে মার্গ অনুসরণ করে আপনার শ্রাবকগণ আসক্তি ক্ষয় করে অনাসক্ত চিত্তবিমুক্তি, প্রজ্ঞাবিমুক্তি দর্শন করে ধর্মে স্বয়ং অভিজ্ঞা প্রত্যক্ষ করে তা লাভ করে অবস্থান করতে পারেন।” কিন্তু হে ভিক্ষুগণ, আমি এ রকম কোনো লক্ষণ দেখি না। হে ভিক্ষুগণ, এরূপ কোনো নিমিত্ত দর্শন না করে আমি ক্ষেমপ্রাপ্ত, অভয়প্রাপ্ত, বৈশারদ্য প্রাপ্ত হয়ে বিহার করি। হে ভিক্ষুগণ, আমার অনেক শত শ্রাবক পরিষদ আসক্তি ক্ষয় করে অনাসক্ত চিত্তবিমুক্তি, প্রজ্ঞাবিমুক্তি ও দৃষ্টধর্মে স্বয়ং অভিজ্ঞা প্রত্যক্ষ করে তা লাভ করে অবস্থান করে। এতে সত্য সত্যই জগতের যেকোনো শ্রমণ, ব্রাহ্মণ, দেব, মার বা অন্য কেউ ধর্মত আমাকে দোষারোপ করতে পারেন এই বলে, “আপনার অনেক শত শ্রাবক পরিষদ আসক্তি ক্ষয়পূর্বক অনাসক্ত চিত্তবিমুক্তি, প্রজ্ঞাবিমুক্তি দর্শন করে ধর্মে স্বয়ং অভিজ্ঞা প্রত্যক্ষ করে তা লাভ করে অবস্থান করেন না।” কিন্তু হে ভিক্ষুগণ, আমি এরূপ কোনো নিমিত্ত দর্শন করি না। হে ভিক্ষুগণ, এরূপ কোনো নিমিত্ত দর্শন না করে আমি ক্ষেমপ্রাপ্ত, অভয়প্রাপ্ত, বৈশারদ্য প্রাপ্ত হয়ে বিহার করি। এই ত্রি-নির্দোষ।</p>
<p><a class='sc' id='sc5'></a>হে ভিক্ষুগণ, তথাগতের এই চার অরক্ষণীয় <span class='add'>(অগোপনীয়)</span> এবং ত্রি-নির্দোষ বিষয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
