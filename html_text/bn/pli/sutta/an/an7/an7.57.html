<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.57' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>অব্যাকৃত বর্গ</li>
</ul>
<h1 class='sutta'>৭.৫৭. সিংহ সেনাপতি সূত্র</h1>
</header>
<p><a class='sc' id='sc1'></a><span class='evam'>আমি এরূপ শুনেছি।</span> একসময় ভগবান বুদ্ধ বৈশালীর মহাবনে কুটাগারশালায় অবস্থান করছিলেন। তখন সেনাপতি সিংহ শাস্তার নিকট উপনীত হন, উপনীত হয়ে ভগবানকে অভিবাদন করে এক পার্শ্বে উপবেশন করেন। এক পার্শ্বে উপবিষ্ট সেনাপতি সিংহ ভগবানকে বললেন, “ভন্তে, সান্দৃষ্টিক দানফল প্রজ্ঞাপিত করা সম্ভবপর কি?”</p>
<p><a class='sc' id='sc2'></a>“এক্ষেত্রে, সিংহ, আমি আপনাকে প্রতিপ্রশ্ন করব, আপনি যা ভালো মনে করেন তা ব্যাখ্যা করবেন। সিংহ আপনার কী মনে হয়? এমন হতে পারে যে দুজন লোক, একজন অশ্রদ্ধাবান, মাৎসর্যপরায়ণ, হীন, দুর্ভাষক; অপরজন শ্রদ্ধাবান, দানপতি, নিত্য দানে সন্তুষ্ট। সিংহ, আপনি কী মনে করেন? অনুকম্পাশীল অর্হৎগণ প্রথমে কার প্রতি অনুকম্পা প্রদর্শন করবেন, যে অশ্রদ্ধাবান, মাৎসর্যপরায়ণ, হীন, দুর্ভাষক তাকে, না যে শ্রদ্ধাবান, দানপতি, সদা দানে সন্তুষ্ট তাকে?” “ভন্তে, যে অশ্রদ্ধাবান, মাৎসর্যপরায়ণ, হীন, দানের দুর্ভাষক তার প্রতি অনুকম্পাশীল অর্হৎগণ কেন প্রথমে অনুকম্পা প্রদর্শন করবেন? ভন্তে, যে পুরুষ শ্রদ্ধাবান, দানপতি, সদা দানে সন্তুষ্ট তাঁর প্রতিই তো অনুকম্পাশীল অর্হৎগণ প্রথমে অনুকম্পা প্রদর্শন করবেন।”</p>
<p><a class='sc' id='sc3'></a>“সিংহ, আপনার কী মনে হয়, অর্হৎগণ প্রথমে কার নিকট উপনীত হবেন; যে ব্যক্তি অশ্রদ্ধাবান, মাৎসর্যপরায়ণ, হীন, দুর্ভাষক তার নিকট, না যে শ্রদ্ধাবান, দানপতি, সদা দানে সন্তুষ্ট তার নিকট?”</p>
<p><a class='sc' id='sc4'></a>“ভন্তে, যে ব্যক্তি অশ্রদ্ধাবান, মাৎসর্যপরায়ণ, হীন, দানের দুর্ভাষক তার নিকট অর্হৎগণ কেন প্রথমে উপনীত হবেন? ভন্তে, যে ব্যক্তি শ্রদ্ধাবান, দানপতি, সদা দানে রত তাঁর নিকটেই তো অর্হৎগণ প্রথম উপনীত হবেন।”</p>
<p><a class='sc' id='sc5'></a>“সিংহ, আপনার কি মনে হয়, কার নিকট হতে অর্হৎগণ প্রথম দান প্রতিগ্রহণ করবেন; যে অশ্রদ্ধাবান, মাৎসর্যপরায়ণ, কৃপণ, দুর্ভাষক তার থেকে না যে শ্রদ্ধাবান, দানপতি, সদা দানে রত তার থেকে?” “ভন্তে, যে ব্যক্তি অশ্রদ্ধাবান, মাৎসর্যপরায়ণ, কৃপণ, দুর্ভাষক তার থেকে অর্হৎগণ কেন প্রথমে দান প্রতিগ্রহণ করবেন? ভন্তে, যে শ্রদ্ধাবান, দানপতি, সদা দানে রত তাঁর থেকেই তো অর্হৎগণ প্রথম দান প্রতিগ্রহণ করবেন।”</p>
<p><a class='sc' id='sc6'></a>“আপনার কি মনে হয় সিংহ, অর্হৎগণ ধর্ম দেশনা করলে কাকে প্রথম ধর্ম দেশনা করবেন; যে অশ্রদ্ধাবান, মাৎসর্যপরায়ণ, কৃপণ, দুর্ভাষক তাকে, না যে শ্রদ্ধাবান, দানপতি, সদা দানে রত তাকে?” “ভন্তে, যে অশ্রদ্ধাবান, মাৎসর্যপরায়ণ, কৃপণ, দানের দুর্ভাষক অর্হৎগণ ধর্ম দেশনা করার ইচ্ছা করলে কেন তাকে প্রথম ধর্মদেশনা করবেন? ভন্তে, অর্হৎগণ ধর্ম পরিবেশন করার ইচ্ছা করলে যে শ্রদ্ধাবান, দানপতি, সদা দানে রত তাঁকেই তো প্রথম ধর্ম ভাষণ করবেন।”</p>
<p><a class='sc' id='sc7'></a>“আপনার কি মনে হয় সিংহ, কার কল্যাণ কীর্তিশব্দ বিঘোষিত হয়; যে অশ্রদ্ধাবান, মাৎসর্যপরায়ণ, কৃপণ, দানের দুর্ভাষক তার, না যে শ্রদ্ধাবান, দানপতি, সদা দানে রত তার?” “ভন্তে, যে অশ্রদ্ধাবান, মাৎসর্যপরায়ণ, কৃপণ, দানের দুর্ভাষক কেনই বা তার কল্যাণ কীর্তিশব্দ বিঘোষিত হবে? ভন্তে, যে শ্রদ্ধাবান, দানপতি, সদা দানে রত তাঁর কল্যাণ কীর্তিশব্দই তো বিঘোষিত হবে।”</p>
<p><a class='sc' id='sc8'></a>“সিংহ, আপনার কী মনে হয়, যদি কোনো পরিষদ যেমন ক্ষত্রিয় পরিষদ, ব্রাহ্মণ পরিষদ, গৃহপতি পরিষদ, শ্রমণ পরিষদে উপনীত হতে হলে বিশারদ <span class='add'>(পারদর্শী)</span>, নিঃসঙ্কোচভাবে কে উপনীত হবে-অশ্রদ্ধাবান, মাৎসর্যপরায়ণ, কৃপণ, দানের দুর্ভাষক না যে শ্রদ্ধাবান, দানপতি, সতত দানে রত সে?” “ভন্তে, যদি কোনো পরিষদ, যেমন- ক্ষত্রিয়, ব্রাহ্মণ, গৃহপতি, শ্রমণ ইত্যাদি পরিষদে বিশারদ, নিঃসঙ্কোচভাবে উপনীত হতে হয় তাহলে কেনই বা অশ্রদ্ধাবান, মাৎসর্যপরায়ণ, কৃপণ, দানের দুর্ভাষক উপনীত হবে? ভন্তে, যদি কোনো পরিষদ যেমন ক্ষত্রিয়, ব্রাহ্মণ, গৃহপতি, শ্রমণ পরিষদে উপনীত হতে হয় তাহলে যে ব্যক্তি শ্রদ্ধাবান, দানপতি, সতত দানে নিরত তিনিই তো বিশারদ হয়ে নিঃসঙ্কোচভাবে উপনীত হবেন।”</p>
<p><a class='sc' id='sc9'></a>“সিংহ, আপনি কি মনে করেন, কায়ভেদে মৃত্যুর পর কে সুগতি স্বর্গলোকে উৎপন্ন হয়; যে অশ্রদ্ধাবান, মাৎসর্যপরায়ণ, কৃপণ, দানের দুর্ভাষক, না যে শ্রদ্ধাবান, দানপপতি, সতত দানে নিরত সে?” “ভন্তে, যে অশ্রদ্ধাবান, মাৎসর্যপরায়ণ, কৃপণ, দানের দুর্ভাষক কায়ভেদে মৃত্যুর পর কেন সে সুগতি স্বর্গলোকে উৎপন্ন হবে?” “ভন্তে, যে ব্যক্তি শ্রদ্ধাবান, দানপতি, সতত দানে নিরত তিনিই কায়ভেদে মৃত্যুর পর সুগতি স্বর্গলোকে উৎপন্ন হবেন।”</p>
<p><a class='sc' id='sc10'></a>“ভন্তে ভগবান কর্তৃক এই ছয় সান্দৃষ্টিক দানফল ব্যাখ্যাত, তজ্জন্য আমি কিন্তু শ্রদ্ধায় ভগবান সমীপে গমন করি না, আমি শুধু মাত্র এসব জানি। ভন্তে, আমি দায়ক, দানপতি। ভন্তে, অনুকম্পাশীল অর্হৎগণ আমাকে প্রথম অনুকম্পা করেন। ভন্তে, আমি দাতা, দানপতি। অর্হৎগণ প্রথমে আমার নিকট উপনীত হন। ভন্তে, আমি দায়ক, দানপতি; অর্হৎগণ দান প্রতিগ্রহণ করলে প্রথমে আমার দান প্রতিগ্রহণ করেন। ভন্তে, আমি দাতা, দানপতি। অর্হৎগণ ধর্ম দেশনা করলে প্রথমে আমাকে ধর্ম দেশনা করেন। ভন্তে, আমি দায়ক, দানপতি; আমার কল্যাণ কীর্তিশব্দ চারদিকে বিঘোষিত”, “সেনাপতি সিংহ একজন দাতা, কর্মকর্তা, সংঘ উপস্থাপক।” “ভন্তে, আমি দাতা, দানপতি; যদি কোনো পরিষদ যেমন ক্ষত্রিয়, ব্রাহ্মণ, গৃহপতি, শ্রমণ পরিষদে উপস্থিত হতে হয় আমি বিশারদ হয়ে নিঃসঙ্কোচে উপস্থিত হই। ভন্তে, ভগবান কর্তৃক এই ছয় সান্দৃষ্টিক দানফল ব্যাখ্যাত তজ্জন্য আমি শ্রদ্ধায় ভগবৎ সমীপে গমন করি না, শুধু আমি এসব জানি। কিন্তু ভন্তে ভগবান যখন আমাকে এরূপ বললেন, “দাতা, দানপতি সিংহ কায়ভেদে মৃত্যুর পর সুগতি স্বর্গলোকে উৎপন্ন হয়” তা আমি জানি না এবং এজন্য শ্রদ্ধায় আমি ভগবৎ সমীপে গমন করি।”</p>
<p><a class='sc' id='sc11'></a>“এটা এরূপ সিংহ, এটা এরূপ; দায়ক সিংহ দানপতি কায়ভেদে মৃত্যুর পর সুগতি স্বর্গলোকে উৎপন্ন হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
