<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.49' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাযজ্ঞ-বর্গ</li>
</ul>
<h1 class='sutta'>৭.৪৯. দ্বিতীয় সংজ্ঞা সূত্র</h1>
</header>
<p><a class='sc' id='sc1'></a>“হে ভিক্ষুগণ, এই সপ্ত সংজ্ঞা ভাবিত, বহুলীকৃত <span class='add'>(বৃদ্ধি করা)</span> হলে মহাফল মহা আনিশংস লাভ হয় যদ্বারা চরম লক্ষ্য প্রদায়ক অমরতার গভীরতা মাপা যায়। সপ্ত কী কী?</p>
<p><a class='sc' id='sc2'></a>অশুভসংজ্ঞা, মৃত্যুসংজ্ঞা, আহারে পরিতৃপ্তি সংজ্ঞা, সর্বলোকে অনভিরতি <span class='add'>(অসন্তোষ)</span> সংজ্ঞা, অনিত্যসংজ্ঞা, অনিত্যে দুঃখসংজ্ঞা, দুঃখে অনাত্ম সংজ্ঞা।</p>
<p><a class='sc' id='sc3'></a>“হে ভিক্ষুগণ, অশুভসংজ্ঞা ভাবিত, বহুলীকৃত <span class='add'>(বৃদ্ধি করা)</span> হলে অমৃতরূপ চরম লক্ষ্য প্রদায়ী মহাফল, মহা আনিশংস লাভ হয়, এটা এরূপ কথিত এবং এটা কোন বিষয়ে কথিত হয়েছে?</p>
<p><a class='sc' id='sc4'></a>হে ভিক্ষুগণ, ভিক্ষু যখন অশুভসংজ্ঞা পুঞ্জীভূত চেতনাযুক্ত <span class='add'>(চেতনাবহুল)</span> হয়ে বিহার করে তখন চিত্ত পশ্চাদ্দিকে আকর্ষণ করে, পশ্চাদ্দিকে গতি ফিরায়, মৈথুনধর্মে প্রবর্তিত করে, সম্প্রসারিত করে না এবং উপেক্ষা বা ঘৃণা প্রতিষ্ঠিত হয়। একটা মোরগের পালক বা কোমলাস্থি যেমন আগুনে নিক্ষিপ্ত হলে পশ্চাদ্দিকে আকর্ষণ করে। পশ্চাদ্দিকে গতি ফিরায়, পশ্চাদ্দিকে ঘুরে এবং স্ফীত হয় না, তদ্রূপ হে ভিক্ষুগণ, ভিক্ষু যখন অশুভসংজ্ঞা পুঞ্জীভূত চেতনাযুক্ত হয়ে বিহার করে তখন চিত্ত পশ্চাদ্দিকে ধাবিত হয়, পশ্চাদ্দিকে গতি ফিরায়, মৈথুনধর্মে নিপতিত হয়, সম্প্রসারিত করে না এবং উপেক্ষা বা ঘৃণার উদ্রেক করে। হে ভিক্ষুগণ, অশুভসংজ্ঞা পরিবৃত চেতনাবহুল হয়ে বিহারকালে যদি ভিক্ষু মৈথুন বিষয় অনুসন্ধান করে, আমোদিত হয় তাহলে, হে ভিক্ষুগণ, ভিক্ষুর এটা ভাবা উচিত, “আমাকর্তৃক অশুভ সংজ্ঞা অভাবিত, পূর্বাবস্থা হতে উন্নততর অবস্থা আমার অভাবিত, ভাবনাফল আমার অপ্রাপ্ত।” তখন সত্য সত্যই সে অভিনিবিষ্ট <span class='add'>(মনোযোগী)</span> হয়। কিন্তু হে ভিক্ষুগণ, ভিক্ষু যখন অশুভসংজ্ঞা পুঞ্জীভূত চেতনাযুক্ত হয়ে বিহার করে তখন চিত্ত পশ্চাদ্দিকে আকর্ষণ করে, গতি ফিরায়, মৈথুন বিষয়াসক্ত চিত্ত প্রবর্তিত করে, সম্প্রসারিত করে না এবং উপেক্ষা বা ঘৃণা জন্মে। তখন হে ভিক্ষুগণ, তার এটা উপলব্ধি করা উচিত : “অশুভসংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনাফল আমার প্রাপ্ত।” তখন সে নিশ্চয়ই মনোযোগী হয়। হে ভিক্ষুগণ, অশুভসংজ্ঞা ভাবা হলে, বৃদ্ধি করা হলে মহাফল, মহা আনিশংস লাভ হয় যা অমৃত রূপ চরম লক্ষ্য প্রদায়ী। এটা এরূপ কথিত এবং এ কারণেই এটা কথিত।</p>
<p><a class='sc' id='sc5'></a>হে ভিক্ষুগণ, মৃত্যুসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ী মহাফল, মহা আনিশংস লাভ হয় বলে কথিত এবং কোন কারণে এটা উক্ত হয়েছে?</p>
<p><a class='sc' id='sc6'></a>হে ভিক্ষুগণ, ভিক্ষু যখন মরণসংজ্ঞা পুঞ্জীভূত চেতনাযুক্ত হয়ে বিহার করে তখন চিত্ত জীবনের আশায় পশ্চাদ্দিকে আকর্ষণ করে, গতি ফিরায়, পরিবর্তন হয়, স্ফীত হয় না এবং উপেক্ষা বা ঘৃণা স্থাপিত হয়। একটা মোরগের পালক বা কোমলাস্থি যেমন আগুনে প্রক্ষিপ্ত হলে পশ্চাদ্দিকে আকর্ষণ করে, গতি ফিরায়, আবর্তিত হয় এবং স্ফীত হয় না, তদ্রূপ, হে ভিক্ষুগণ, ভিক্ষু যখন মরণসংজ্ঞা পুঞ্জীভূত চেতনাবহুল হয়ে বিহার করে তখন জীবনের আশায় পশ্চাদ্দিকে আকর্ষণ করে, গতি ফিরায়, আবর্তিত হয়, স্ফীত হয় না এবং উপেক্ষা বা ঘৃণার <span class='add'>(প্রতিকূলতা)</span> উদ্রেক করে। হে ভিক্ষুগণ, মরণসংজ্ঞা পরিবৃত চেতনাহুল হয়ে বিহারকালে যদি চিত্ত জীবনের আশা অনুসন্ধান করে, আমোদিত হয় তাহলে, ভিক্ষুগণ, ভিক্ষুর এটা ভাবা উচিত : “আমা দ্বারা মৃত্যুসংজ্ঞা অভাবিত, ভাবনাফল আমার অপ্রাপ্ত।” তখন সত্য সত্যই সে অভিনিবিষ্ট হয়। কিন্তু হে ভিক্ষুগণ, ভিক্ষু যখন মৃত্যুসংজ্ঞা পুঞ্জীভূত চিত্ত হয়ে বিহার করে তখন চিত্ত পশ্চাদ্দিকে আকর্ষণ করে, গতি ফিরায়, আবর্তিত হয়, স্ফীত হয় না এবং উপেক্ষা বা ঘৃণা জন্মে। তখন হে ভিক্ষুগণ, তার এটা উপলব্ধি করা উচিত : “মৃত্যুসংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত।” তখন সে নিশ্চয়ই মনোযোগী হয়। হে ভিক্ষুগণ, মৃত্যুসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ী মহাফল, মহা আনিশংস লাভ হয় বলে এটা কথিত এবং এটা এ কারণেই কথিত।</p>
<p><a class='sc' id='sc7'></a>হে ভিক্ষুগণ, আহারে প্রতিকূল সংজ্ঞা ভাবিত, বহুলীকৃত হলে মহাফল, মহা আনিশংস লাভ হয় যা অমৃতরূপ চরম লক্ষ্য প্রদায়ক বলে কথিত এবং এটা কোন কারণে কথিত হয়েছে?</p>
<p><a class='sc' id='sc8'></a>হে ভিক্ষুগণ, ভিক্ষু আহারে প্রতিকূল সংজ্ঞা পুঞ্জীভূত চেতনাযুক্ত হয়ে বিহারকালে রসতৃষ্ণায় চিত্ত পশ্চাদ্দিকে আকর্ষণ করে, গতি ফিরায়, পরিবর্তিত হয়, স্ফীত হয় না এবং উপেক্ষা বা ঘৃণা স্থাপিত হয়। যেমন, হে ভিক্ষুগণ, একটা মোরগের পালক বা কোমলাস্থি আগুনে প্রক্ষিপ্ত হলে তা পশ্চাদ্দিকে আকর্ষণ করে, গতি ফিরায়, আবর্তিত হয়, তদ্বারা স্ফীত হয় না, তদ্রূপ হে ভিক্ষুগণ, ভিক্ষু আহারে প্রতিকূল সংজ্ঞা পুঞ্জীভূত চেতনাযুক্ত হয়ে বিহারকালে রসতৃষ্ণায় চিত্ত পশ্চাদ্দিকে আকর্ষণ করে, গতি ফিরায়, পরিবর্তিত হয়, স্ফীত হয় না এবং উপেক্ষা বা ঘৃণা স্থাপিত হয়। হে ভিক্ষুগণ, যখন ভিক্ষু আহারে প্রতিকূল সংজ্ঞা পুঞ্জীভূত চেতনাযুক্ত হয়ে রসতৃষ্ণায় চিত্ত অনুসন্ধান করে, আমোদিত হয়, তখন হে ভিক্ষুগণ, ভিক্ষুর এটা ভাবা উচিত : “আহারে প্রতিকূল সংজ্ঞা আমার অভাবিত, পূর্বাবস্থা হতে উন্নততর অবস্থা আমার অভাবিত, ভাবনাফল আমার অপ্রাপ্ত।”, তখন হে ভিক্ষুগণ, সত্য সত্যই সে অভিনিবিষ্ট হয়। কিন্তু হে ভিক্ষুগণ, ভিক্ষু আহারে প্রতিকূল সংজ্ঞা পুঞ্জীভূত চেতনাযুক্ত হয়ে বিহারকালে রসতৃষ্ণায় চিত্ত পশ্চাদ্দিকে আকর্ষণ করে, গতি ফিরায়, আবর্তিত হয় এবং স্ফীত হয় না, উপেক্ষা বা ঘৃণা স্থাপিত হয়। তখন হে ভিক্ষুগণ, তার এটা উপলব্ধি করা উচিত : “আহারে প্রতিকূল সংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনাফল আমার প্রাপ্ত হয়েছে।” তখন সে নিশ্চয়ই মনোযোগী হয়। হে ভিক্ষুগণ, আহারে প্রতিকূল সংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ী মহাফল, মহা আনিশংস লাভ হয় বলে কথিত এবং এটা এ কারণেই কথিত।</p>
<p><a class='sc' id='sc9'></a>হে ভিক্ষুগণ, সর্বলোকে অনভিরতি <span class='add'>(অসন্তোষ)</span> সংজ্ঞা ভাবিত, বর্ধিত করা হলে অমৃত তুল্য চরম লক্ষ্য প্রদায়ী মহাফল, মহা আনিশংস লাভ হয় বলে কথিত এবং এটা কোন কারণে কথিত?</p>
<p><a class='sc' id='sc10'></a>হে ভিক্ষুগণ, ভিক্ষু সর্বলোকে <span class='add'>(জগতে)</span> অনভিরতি <span class='add'>(অসন্তোষ)</span> সংজ্ঞা পুঞ্জীভূত চেতনাবহুল হয়ে বাসকালে লোকচিত্তে চিত্ত পশ্চাদ্দিকে আকৃষ্ট হয়, পশ্চাদ্দিকে গতি ফিরায়, প্রবর্তিত করে, সম্প্রসারিত করে না এবং উপেক্ষা বা ঘৃণার উদ্রেক করে। যেমন হে ভিক্ষুগণ, একটা মোরগের পালক বা কোমলাস্থি আগুনে নিৰিপ্তি হলে পশ্চাদ্দিকে আকর্ষণ করে, পশ্চাদ্দিকে গতি ফিরায়, পশ্চাদ্দিকে আকর্ষণ করে, পশ্চাদ্দিকে গতি ফিরায়, পশ্চাদ্দিকে ঘুরে এবং স্ফীত হয় না, তদ্রূপ, হে ভিক্ষুগণ, ভিক্ষু সর্বলোকে অনভিরতি সংজ্ঞা চেতনাযুক্ত হয়ে বিহারকালে লোকচিত্তে চিত্ত পশ্চাদ্দিকে আকৃষ্ট হয়, পশ্চাদ্দিকে গতি ফিরায়, প্রবর্তিত করে, সম্প্রসারিত করে না এবং ঘৃণার উদ্রেক করে। হে ভিক্ষুগণ, ভিক্ষু সর্বলোকে অনভিরতি সংজ্ঞা পুঞ্জীভূত চেতনাযুক্ত হয়ে বাসকালে লোকচিত্তে চিত্ত অনুসন্ধান করে, আমোদিত হয়। তখন হে ভিক্ষুগণ, ভিক্ষুর এটা ভাবা উচিত : “সর্বলোকে অনভিরতি সংজ্ঞা আমার অভাবিত, পূর্ব অবস্থা হতে উন্নততর অবস্থা আমার অভাবিত, ভাবনা ফল আমার অপ্রাপ্ত।” তখন সত্য সত্যই সে মনোযোগী হয়। কিন্তু হে ভিক্ষুগণ, ভিক্ষু যখন সর্বলোকে অনভিরতি সংজ্ঞা পুঞ্জীভূত চেতনাযুক্ত হয়ে বিহার করে তখন লোকচিত্তে চিত্ত আকৃষ্ট হয়, পশ্চাদ্দিকে গতি ফিরায়, প্রবর্তিত করে, সম্প্রসারিত করে না এবং ঘৃণা জন্মায়। তখন হে ভিক্ষুগণ, তার এটা উপলব্ধি করা উচিত : “সর্বলোকে অনভিরতি সংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনা ফল আমার প্রাপ্ত।” তখন সে নিশ্চয়ই মনোযোগী হয়। হে ভিক্ষুগণ, সর্বলোকে অনভিরতি সংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয় বলে এটা কথিত এবং এটা এ কারণেই কথিত হয়েছে।</p>
<p><a class='sc' id='sc11'></a>হে ভিক্ষুগণ, অনিত্যসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ী মহাফল, মহা আনিশংস লাভ হয় বলে কথিত এবং এটা কোন কারণে কথিত হয়েছে?</p>
<p><a class='sc' id='sc12'></a>হে ভিক্ষুগণ, ভিক্ষু অনিত্যসংজ্ঞা পুঞ্জীভূত চেতনাবহুল হয়ে বিহারকালে সৎকারে চিত্ত পশ্চাদ্দিকে আকর্ষণ করে, গতি ফিরায়, আবর্তিত হয়, সম্প্রসারিত হয় না, উপেক্ষা বা ঘৃণা প্রতিষ্ঠিত হয়। যেমন, হে ভিক্ষুগণ, একটা মোরগের পালক বা কোমলাস্থি আগুনে নিক্ষিপ্ত হলে পশ্চাদ্দিকে আকর্ষণ করে, পশ্চাদ্দিকে গতি ফিরায়, পশ্চাদ্দিকে ঘুরে কিন্তু সম্প্রসারিত হয় না, তদ্রূপ, হে ভিক্ষুগণ, অনিত্যসংজ্ঞা পুঞ্জীভূত চেতনাবহুল হয়ে বিহারকালে লাভ সৎকারে চিত্ত পশ্চাদ্দিকে আকৃষ্ট হয়, পশ্চাদ্দিকে গতি ফিরায়, প্রবর্তিত করে এবং সম্প্রসারিত করে না এবং ঘৃণা প্রতিষ্ঠিত হয়। যখন হে ভিক্ষুগণ, ভিক্ষু অনিত্যসংজ্ঞা পুঞ্জীভূত চেতনাবহুল হয়ে বাস করে তখন লাভ সৎকারে চিত্ত অনুসন্ধান করে, অপ্রতিকূলতা প্রতিষ্ঠিত হয়। তখন হে ভিক্ষুগণ, তার এটা ভাবা উচিত : “অনিত্যসংজ্ঞা আমার অভাবিত, পূর্বাবস্থা হতে উন্নততর অবস্থা আমার অভাবিত, ভাবনাফল আমার অপ্রাপ্ত।” তখন সে সত্য সত্যই মনোযোগী হয়। হে ভিক্ষুগণ, যদি ভিক্ষু অনিত্যসংজ্ঞা পুঞ্জীভূত চেতনাযুক্ত হয়ে বিহার করে তখন চিত্ত লাভ-সৎকারে পশ্চাদ্দিকে আকৃষ্ট হয়, গতি ফিরায়, আবর্তিত হয়, সম্প্রসারিত হয় না, উপেক্ষা বা প্রতিকূলতা প্রতিষ্ঠিত হয় তখন হে ভিক্ষুগণ, ভিক্ষুর এটা উপলব্ধি করা উচিত : “অনিত্যসংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনাফল আমার প্রাপ্ত।” তখন সে সত্য সত্যই মনোযোগী হয়। হে ভিক্ষুগণ, অনিত্যসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয় বলে কথিত, এটা এ কারণেই কথিত হয়েছে।</p>
<p><a class='sc' id='sc13'></a>হে ভিক্ষুগণ, অনিত্যে দুঃখসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ী মহাফল মহা আনিশংস লাভ হয় বলে কথিত এবং কোন কারণে তা কথিত হয়েছে?</p>
<p><a class='sc' id='sc14'></a>হে ভিক্ষুগণ, অনিত্যে দুঃখসংজ্ঞা পুঞ্জীভূত হয়ে বিহারকালে ভিক্ষুর আলস্য, জড়তা, অবসন্নতা, প্রমাদ <span class='add'>(অসতর্কতা)</span>, অননুযোগে <span class='add'>(অশ্রদ্ধা)</span>, অপ্রত্যবেক্ষণে তীব্র ভয়সংজ্ঞা উৎপন্ন হয় একজন বধকের উৎক্ষিপ্ত অসি সদৃশ। হে ভিক্ষুগণ, যখন ভিক্ষু, অনিত্যে দুঃখসংজ্ঞা পুঞ্জীভূত চেতনাবহুল হয়ে বিহার করে তখন চিত্তে আলস্য, জড়তা, অবসন্নতা, প্রমাদ অননুযোগ আসে, একজন বধকের উৎক্ষিপ্ত অসি সদৃশ অপ্রত্যবেক্ষণ জনিত তীব্র ভয়সংজ্ঞা উৎপন্ন না হয় তাহলে হে ভিক্ষুগণ, ভিক্ষুর এটা ভাবা উচিত : “অনিত্যে দুঃখসংজ্ঞা আমার অভাবিত, পূর্বাবস্থা হতে উন্নততর অবস্থা আমার অভাবিত, ভাবনাফল আমার অপ্রাপ্ত।” তখন সত্য সত্যই সে মনোযোগী হয়। যদি হে ভিক্ষুগণ, ভিক্ষু অনিত্যে দুঃখসংজ্ঞা পুঞ্জীভূত চেতনাবহুল হয়ে বিহারকালে চিত্তে আলস্য, জড়তা, অবসন্নতা, প্রমাদ, অননুযোগ আসে, একজন বধকের উৎক্ষিপ্ত অসি সদৃশ অপ্রত্যবেক্ষণ জনিত তীব্র ভয়সংজ্ঞা উৎপন্ন হয় তাহলে হে ভিক্ষুগণ, ভিক্ষুর এটা উপলব্ধি করা উচিত : “অনিত্যে দুঃখসংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনাফল আমার প্রাপ্ত।” তখন সে একান্তভাবে অভিনিবিষ্ট হয়। হে ভিক্ষুগণ, অনিত্যে দুঃখসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয় বলে কথিত, এটা এ কারণেই কথিত হয়েছে।</p>
<p><a class='sc' id='sc15'></a>হে ভিক্ষুগণ, দুঃখে অনাত্মসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয় বলে কথিত এবং কোন কারণে এরূপ কথিত হয়েছে?</p>
<p><a class='sc' id='sc16'></a>হে ভিক্ষুগণ, ভিক্ষু দুঃখে অনাত্মসংজ্ঞা পুঞ্জীভূত চেতনাবহুল হয়ে বিহারকালে এই সবিজ্ঞান কায়ে ও বহির্দ্বারে সর্ব নিমিত্তে “অহংকার” “মমকার” <span class='add'>(আমি-আমার)</span> মান অপগত চিত্ত অহংকারমুক্ত হয়। হে ভিক্ষুগণ, ভিক্ষু যখন দুঃখে অনাত্মসংজ্ঞা পুঞ্জীভূত চেতনা বহুল হয়ে বিহারকালে এই সবিজ্ঞান কায়ে ও বহির্দ্বারে সর্ব নিমিত্তে “অহংকার” “মমকার ” মান অপগত, চিত্ত অহংকারমুক্ত না হয় তখন হে ভিক্ষুগণ, ভিক্ষুর এটা ভাবা উচিত : “দুঃখে অনাত্মসংজ্ঞা আমার অভাবিত, পূর্বাবস্থা হতে উন্নততর অবস্থা আমার অভাবিত, ভাবনাফল আমার অপ্রাপ্ত”, তখন ভিক্ষু সত্য সত্যই মনোযোগী হয়। কিন্তু হে ভিক্ষুগণ, যদি ভিক্ষু দুঃখে অনাত্মসংজ্ঞা পুঞ্জীভূত চেতনাবহুল হয়ে বিহারকালে এই সবিজ্ঞান কায়ে ও বহির্দ্বারে সর্ব নিমিত্তে “অহংকার” “মমকার” মান অপগত, চিত্ত অহংকার মুক্ত হয় তাহলে হে ভিক্ষুগণ, ভিক্ষুর এটা উপলব্ধি করা উচিত : “দুঃখে অনাত্মসংজ্ঞা আমার ভাবিত, পূর্বাবস্থা হতে উন্নততর অবস্থা আমার ভাবিত, ভাবনাফল আমার প্রাপ্ত।” এভাবে সত্য সত্যই সে অভিনিবিষ্ট হয়। হে ভিক্ষুগণ, দুঃখে অনাত্মসংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয় বলে কথিত, এটা এ কারণে কথিত।</p>
<p><a class='sc' id='sc17'></a>হে ভিক্ষুগণ, এই সপ্ত সংজ্ঞা ভাবিত, বহুলীকৃত হলে অমৃতরূপ চরম লক্ষ্য প্রদায়ক মহাফল, মহা আনিশংস লাভ হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
