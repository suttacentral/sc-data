<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.52' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাযজ্ঞ-বর্গ</li>
</ul>
<h1 class='sutta'>৭.৫২. দান মহাফল সূত্র</h1>
</header>
<p><a class='sc' id='sc1'></a>একসময় ভগবান চম্পার নিকটস্থ গগ্গরা পুষ্করিণীর তীরে অবস্থান করছিলেন। তখন বহুসংখ্যক চম্পেয়ক উপাসক শ্রদ্ধেয় সারিপুত্র সমীপে উপস্থিত হন, উপস্থিত হয়ে তাঁকে অভিবাদন করে এক প্রান্তে উপবেশন করেন। এক প্রান্তে উপবিষ্ট চম্পেয়ক উপাসকগণ আয়ুষ্মান সারিপুত্রকে এরূপ বলেন, “ভন্তে, আমরা ভগবান তথাগতের মুখনিঃসৃত ধর্ম-ভাষণ শ্রবণ করেছি বহুদিন পূর্বে। ভন্তে, ভগবানেরই মুখ-নিঃসৃত ধর্মকথা শ্রবণের সুযোগ লাভ আমাদের জন্য শুভকর।” “তাহলে বন্ধুগণ, আগামী উপোসথ দিবসে ভগবানের মুখে ধর্মবাণী শ্রবণের উদ্দেশ্যে আসতে পারেন।” “হ্যাঁ ভন্তে, তবে তাই হোক” বলে চম্পেয়ক উপাসকগণ শ্রদ্ধেয় সারিপুত্র কর্তৃক আশ্বস্ত হয়ে আসন হতে উঠে শ্রদ্ধেয় সারিপুত্রকে অভিবাদন করে প্রদক্ষিণ করে চলে গেলেন। তৎপর সেই চম্পেয়ক উপাসকগণ পরবর্তী উপোসথ দিবসে মহামান্য সারিপুত্র সমীপে উপস্থিত হন, উপস্থিত হয়ে তাঁকে অভিবাদন করে এক প্রান্তে স্থিত হন। তৎপর শ্রদ্ধেয় সারিপুত্র সেই চম্পেয়ক উপাসকদের সঙ্গে নিয়ে ভগবান যেখানে ছিলেন তথায় উপস্থিত হন, উপস্থিত হয়ে ভগবানকে অভিবাদন করে এক প্রান্তে উপবেশন করেন। এক প্রান্তে উপবিষ্ট শ্রদ্ধেয় সারিপুত্র ভগবানকে এরূপ বলেন :</p>
<p><a class='sc' id='sc2'></a>“ভন্তে, তাদৃশ এমন কোনো দান কি আছে যাদৃশ দান দিলে মহৎ ফল, মহা লাভ হয় না; ভন্তে তাদৃশ এমন কোনো দান কি আছে যেরূপ দান দিলে মহৎ ফল, মহালাভ হতে পারে?”</p>
<p><a class='sc' id='sc3'></a>“হ্যাঁ সারিপুত্র, এমন কোনো কোনো দান আছে যাদৃশ দান প্রদত্ত হলে মহৎ ফল, মহা আনিংশস লাভ হয় না কিন্তু সারিপুত্র, এমন কোনো কোনো দানও আছে যেরূপ দান দিলে মহৎ ফল, মহা আনিশংস লাভ হতে পারে।”</p>
<p><a class='sc' id='sc4'></a>“ভন্তে, কোন হেতু, কোন প্রত্যয়ে, কোনো কোনো দানে মহৎ ফল, মহা আনিশংস লাভ হয় না; ভন্তে, কোন হেতু, কোন প্রত্যয়ে কোনো কোনো দান দিলে মহৎ ফল, মহা লাভ হয়?”</p>
<p><a class='sc' id='sc5'></a>“এক্ষেত্রে, হে সারিপুত্র, কোনো কোনো ব্যক্তি সাপেক্ষ <span class='add'>(নিজে অন্বেষণ করে)</span> দান দেয়, প্রতিবদ্ধ চিত্তে <span class='add'>(মোহিত হয়ে)</span> দান দেয়, পুরস্কার চেয়ে দান দেয়, কেউ কেউ এরূপ চিন্তা করে দান দেয়, “আমি এর ফল পরবর্তীতে ভোগ করব।” সে শ্রমণ বা ব্রাহ্মণকে অন্ন, পানীয়, বস্ত্র, যান, মালা, গন্ধ, বিলেপন দ্রব্য, শয্যা, আবাস, প্রদীপ দান দেয়। সারিপুত্র, তুমি কী মনে কর, “কোনো কোনো ব্যক্তি এরূপ দান দেয় কি?”</p>
<p><a class='sc' id='sc6'></a>“হ্যাঁ ভন্তে, দেয়।”</p>
<p><a class='sc' id='sc7'></a>“সারিপুত্র, যে সাপেক্ষ দান দেয়, প্রতিবদ্ধচিত্তে দান দেয়, পুরস্কার চেয়ে দান দেয়, “আমি এর ফল পরবর্তীতে ভোগ করব” এ চিন্তা করে দান দেয়, সে এই দান দিয়ে কায় ভেদে মৃত্যুর পর চতুর্মহারাজিক দেবগণের সহব্যতায় <span class='add'>(সাহচর্যে)</span> উৎপন্ন হয়। সে সেই কর্ম, শক্তি, যশ, আধিপত্য ক্ষয়ের পর এই স্থানে আগমন করে।</p>
<p><a class='sc' id='sc8'></a>এক্ষেত্রে, হে সারিপুত্র, কেউ কেউ সাপেক্ষ দান দেয় না। প্রতিবদ্ধচিত্তে দান দেয় না, পুরস্কার চেয়ে দান দেয় না, “আমি এর ফল পরবর্তীতে ভোগ করব” এই ভেবে দান দেয় না; কিন্তু “দান দেওয়া ভালো” এ চিন্তা করে দান দেয়।… অথবা কেউ কেউ “দান দেওয়া ভালো” এরূপ চিন্তা না করে দান দেয়, কিন্তু “পূর্বে এ দান প্রদত্ত হয়েছে, অতীতে আমার পিতা এবং পিতার পিতা কর্তৃক এ দান প্রদত্ত হয়েছে; পরিবারের এ রীতি বাতিল করা আমার উচিত নহে” এরূপ চিন্তা করে দান দেয়। অথবা কেউ কেউ তদ্রূপ চিন্তা করে না, কিন্তু “আমি যোগ্য, এঁরা যোগ্য নন; আমি যোগ্য হয়ে অযোগ্যকে দান দেওয়া অনুচিত” এরূপ চিন্তা করে দান দেয়। কেউ কেউ দান দেওয়ার সময় তদ্রূপ চিন্তা করে না, কিন্তু সেসব প্রাচীনকালের ঋষিগণের যেমন অট্‌ঠক, বামক, বামদেব, বেস্সামিত্ত, যমতগ্গি, অঙ্গীরস, ভারদ্বাজ, বাসেট্‌ঠ, কস্‌সপ, ভগুর মহাযজ্ঞ ছিল, তদ্রূপ আমি এ দান দেব” এরূপ চিন্তা করে দান দেয়। কেউ কেউ দান দেওয়ার সময় তদ্রূপ চিন্তা করে না, কিন্তু “আমার এ দান চিত্তকে প্রসন্ন করে, চিত্তে আনন্দ, প্রফুল্লতা উৎপন্ন করে” ভেবে দান দেয়। কেউ কেউ দান দেওয়ার সময় “আমার এ দান চিত্তকে প্রসন্ন করে, চিত্তে আনন্দ, প্রফুল্লতা উৎপন্ন করে” এরূপ ভাবে না, কিন্তু চিত্তালংকারের <span class='add'>(চিত্তকে উন্নত করার জন্য, চিত্তের উৎকর্ষতা সাধনের জন্য)</span> জন্য, চিত্ত পরিষ্কারের <span class='add'>(সংশোধনের)</span> জন্য দান দেয়। সে অন্ন, পানীয়, বস্ত্র, যান, মালা, গন্ধ, বিলেপন দ্রব্য, শয্যা, বাসস্থান প্রদীপাদি শ্রমণ বা ব্রাহ্মণকে দান করে। তোমার কী মনে হয় সারিপুত্র, এখানে কেউ এরূপ দান দেয় কি?”</p>
<p><a class='sc' id='sc9'></a>“হ্যাঁ ভন্তে, দেয়।”</p>
<p><a class='sc' id='sc10'></a>“এখন সারিপুত্র, যে এরূপ সাপেক্ষ দান দেয় না, প্রতিবদ্ধচিত্তে দান দেয় না, পুরস্কার চেয়ে দান দেয় না, “আমি এর ফল পরবর্তীতে ভোগ করব” এই ভেবে দান দেয় না; কিন্তু “দান দেওয়া ভালো”, এ চিন্তা করে দান দেয়; অথবা কেউ কেউ “দান দেওয়া ভালো” এরূপ চিন্তা না করে দান দেয়, কিন্তু “পূর্বে এ দান প্রদত্ত হয়েছে, অতীতে আমার পিতা এবং পিতার পিতা কর্তৃক এ দান প্রদত্ত হয়েছে; পরিবারের এ রীতি বাতিল করা আমার উচিত নহে” এরূপ চিন্তা করে দান দেয়। অথবা কেউ কেউ তদ্রূপ চিন্তা করে না, কিন্তু “আমি যোগ্য, এঁরা যোগ্য নন; আমি যোগ্য হয়ে অযোগ্যকে দান দেওয়া অনুচিত”, এরূপ চিন্তা করে দান দেয়। কেউ কেউ দেওয়ার সময় তদ্রূপ চিন্তা করে না, কিন্তু সেসব প্রাচীন কালের ঋষিগণের যেমন অট্‌ঠক, বামক, বামদেব, বেস্সামিত্ত, যমতগ্গি, অঙ্গীরস, ভারদ্বাজ, বাসেট্‌ঠ, কস্‌সপ, ভগুর মহাযজ্ঞ ছিল, তদ্রূপ আমি এ দান দেব” এরূপ চিন্তা করে দান দেয়। কেউ কেউ দান দেওযার সময় তদ্রূপ চিন্তা করে না, কিন্তু “আমার এ দান চিত্তকে প্রসন্ন করে, চিত্তে আনন্দ, প্রফুল্লতা উৎপন্ন করে” ভেবে দান দেয়, কেউ কেউ দান দেওয়ার সময় “আমার এ দান চিত্তকে প্রসন্ন করে; চিত্তে আনন্দ, প্রফুল্লতা উৎপন্ন করে” এরূপ চিন্তা করে না, কিন্তু চিত্তালঙ্কারের <span class='add'>(চিত্তকে উন্নত করার জন্য চিত্তের উৎকর্ষতা সাধনের জন্য)</span> জন্য চিত্ত পরিস্কারের জন্য দান দেয়, সেই দান দিয়ে সে কায়ভেদে মৃত্যুর পর ব্রহ্মকায়িক দেবগণের সহাব্যতায় <span class='add'>(সাহচর্যে)</span> উৎপন্ন হয়। সেই কর্ম করে ঋদ্ধি <span class='add'>(শক্তি)</span>, যশ, আধিপত্য ক্ষয়ে সে অনাগামী হয়, এখানে আর আগমন করে না।</p>
<p><a class='sc' id='sc11'></a>হে সারিপুত্র, এটাই হেতু, এটাই প্রত্যয় যেজন্য কেউ কেউ দান দিয়ে মহাফল, মহা আনিশংস লাভ করে না। হে সারিপুত্র, এ কারণে, এই প্রত্যয়ে দান দিয়ে কেউ কেউ মহাফল, মহা উপকার লাভ করে থাকে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
