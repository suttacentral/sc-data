<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.72' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৭২. অগ্নিস্কন্ধোপম সূত্র</h1>
</header>
<p><a class='sc' id='sc1'></a>আমাকর্তৃক এরূপ শ্রুত, একসময় ভগবান বহুসংখ্যক ভিক্ষুসংঘ সহ কোশলে বিচরণ করতেছিলেন। বড় রাস্তায় পৌঁছে ভগবান এক জায়গায় বৃহৎ অগ্নিরাশি, হুতাশন প্রজ্বলিত, দগ্ধীভূত হতে দেখেন। তা দেখে রাস্তা হতে নেমে কোনো এক বৃক্ষের নীচে প্রজ্ঞাপিত একটা আসনে তিনি উপবেশন করেন। উপবিষ্ট হয়ে ভগবান ভিক্ষুদিগকে আহ্বান করলেন, “ওহে ভিক্ষুগণ, তোমরা কি বৃহৎ অগ্নি রাশি, হুতাশন প্রজ্বলিত, দগ্ধীভূত হতে দেখতে পাচ্ছ?” “হ্যাঁ ভন্তে,” “ভিক্ষুগণ, এ দুটোর মধ্যে তোমরা কোনটা শ্রেষ্ঠতর মনে কর-কোনো জ্বলন্ত, প্রজ্বলিত, দগ্ধকারী বৃহৎ অগ্নিরাশিকে আলিঙ্গন করে পাশে উপবেশন করা বা শায়িত হওয়া; বা কোনো ক্ষত্রিয় কন্যা বা ব্রাহ্মণ-কন্যা বা গৃহপতি-কন্যা যার হস্ত-পাদ কোমল ও সুন্দর তাকে আলিঙ্গন করে তার পাশে উপবেশন করা বা শায়িত হওয়া?” “ভন্তে, এটাই শ্রেয়তর, “ক্ষত্রিয় কন্যা বা ব্রাহ্মণ-কন্যা বা গৃহপতি-কন্যা যার হস্ত-পাদ কোমল ও সুন্দর তাকে আলিঙ্গন করে তার পাশে উপবেশন করা বা শায়িত হওয়া। ভন্তে, জ্বলন্ত, প্রজ্বলিত, দগ্ধকারী বৃহৎ অগ্নি রাশিকে আলিঙ্গন করে এর পাশে উপবেশন করা বা শায়িত হওয়া সত্যই দুঃখকর।”</p>
<p><a class='sc' id='sc2'></a>“হে ভিক্ষুগণ, আমি তোমাদের ঘোষণা করছি, আমি তোমাদের এ কথার প্রতিবাদ করছি। একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে কর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির ব্যক্তির পক্ষে জ্বলন্ত প্রজ্বলিত, দগ্ধকারী বৃহৎ অগ্নি রাশিকে আলিঙ্গন করে এর পাশে উপবেশন করা বা শায়িত হওয়া শ্রেয়তর। এর হেতু কী? হে ভিক্ষুগণ, এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা মৃত্যুও ঘটতে পারে; কিন্তু সে কারণে কায়ভেদে মৃত্যুর পর তাকে অপায় দুর্গতিতে বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল, পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির ব্যক্তি কোনো ক্ষত্রিয় কন্যা বা ব্রাহ্মণ-কন্যা বা গৃহপতি-কন্যা যার হস্ত-পাদ কোমল ও সুন্দর তাকে আলিঙ্গন করে পাশে উপবেশন করে বা শায়িত হয়, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতি বিনিপাত নরকে উৎপন্ন হয়।</p>
<p><a class='sc' id='sc3'></a>হে ভিক্ষুগণ, এ দুই-এর মধ্যে তোমরা কোনটা শ্রেয়তর মনে কর। একজন বলবান লোক অশ্বের দৃঢ় চুলের দ্বারা কারও উভয় পা বেঁধে দমন করে যার ফলে উপরের চামড়া ছিন্ন হয়, উপরের চামড়া ছেদ করে অভ্যন্তরীণ চামড়া ছেদ করে, অভ্যন্তরীণ চামড়া ছেদ করে মাংস ছেদ করে, মাংস ছেদ করে মাংস পেশী ছেদ করে, মাংস পেশী ছেদ করে অস্থি ছেদ করে, অস্থি ছেদ করে অস্থিমজ্জায় গিয়ে পৌঁছে; অথবা, ধনবান উচ্চপদস্থ ব্যক্তি বা ধনবান ব্রাহ্মণ বা ধনবান গৃহপতির অভিবাদন গ্রহণ?” “ভন্তে, এটাই শ্রেয়তর-ধনবান উচ্চপদস্থ ব্যক্তি বা ধনবান ব্রাহ্মণ বা ধনবান গৃহপতির অভিবাদন গ্রহণ। ভন্তে, এটা সত্যিই দুঃখকর যে, একজন বলবান লোক অশ্বের দৃঢ় চুলের রজ্জু দ্বারা কারো উভয় পা বেঁধে দমন করবে যার ফলে উপরের চামড়া ছিন্ন হয়, উপরের চামড়া ছিন্ন হয়ে অভ্যন্তরীণ চামড়া ছিন্ন হয়, অভ্যন্তরীণ চামড়া ছিন্ন হয়ে মাংস ছিন্ন হয়, মাংস ছিন্ন হয়ে মাংস পেশী ছিন্ন হয়, মাংস পেশী ছিন্ন হয়ে অস্থি ছিন্ন হয়, অস্থি ছিন্ন হয়ে অস্থি মজ্জায় গিয়ে পৌঁছে।”</p>
<p><a class='sc' id='sc4'></a>“হে ভিক্ষুগণ, আমি তোমাদের এ কথা ঘোষণা করছি, আমি তোমাদের জানাচ্ছি। একজন দুঃশীল, পাপধর্মী, অশুচি ও সন্দেহপূর্ণ আচারসম্পন্ন, গোপনে পাপধর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে একজন বলবান লোক অশ্বের দৃঢ় চুলের রজ্জু দ্বারা উভয় পা বেঁধে দমন করলে তার ফলে তার উপরের চামড়া ছিন্ন হয়, উপরের চামড়া ছিন্ন হয়ে নিচের চামড়া ছিন্ন হয়, নিচের চামড়া ছিন্ন হয়ে মাংস ছিন্ন হয়, মাংস ছিন্ন হয়ে মাংসপেশী ছিন্ন হয়, মাংস পেশী ছিন্ন হয়ে অস্থি ছিন্ন হয়, অস্থি ছিন্ন হয়ে অস্থি মজ্জায় গিয়ে পৌঁছে, তবুও হে ভিক্ষুগণ, এটা শ্রেয়তর। এর কারণ কী? হে ভিক্ষুগণ, এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যু ঘটতে পারে! কিন্তু সে কারণে কায় ভেদে মৃত্যুর পর তাকে অপায় দুর্গতিতে বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল, পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক কোনো ধনবান উচ্চপদস্থ ব্যক্তি বা ধনবান ব্রাহ্মণ বা ধনবান গৃহপতির অভিবাদন গ্রহণ করে, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতিতে বিনিপাত নরকে উৎপন্ন হয়।</p>
<p><a class='sc' id='sc5'></a>হে ভিক্ষুগণ, এ দুইয়ের মধ্যে তোমরা কোনটা শ্রেয়তর মনে কর, একজন শক্তিমান পুরুষের তৈল বিধৌত তীক্ষ্ণ অস্ত্র দ্বারা কারো নিতম্বে প্রহার করা উচিত অথবা, কোনো ধনবান ক্ষত্রিয় বা ব্রাহ্মণ বা ধনবান গৃহপতির অভিবাদন গ্রহণ করা উচিত? “ভন্তে, ধনবান ক্ষত্রিয় বা ধনবান ব্রাহ্মণ বা ধনবান গৃহপতির অভিবাদন গ্রহণই শ্রেয়তর। কিন্তু ভন্তে, একজন শক্তিশালী পুরুষ তৈল বিধৌত তীক্ষ্ণ অস্ত্র দ্বারা কারো নিতম্বে আঘাত করবে তা সত্যিই দুঃখকর।”</p>
<p><a class='sc' id='sc6'></a>“হে ভিক্ষুগণ, আমি তোমাদের এ বিষয়ে ঘোষণা করছি, আমি তোমাদিগকে বিশেষভাবে জানাচ্ছি। একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে একজন শক্তিমান পুরুষ তৈল বিধৌত তীক্ষ্ণ অস্ত্র দ্বারা নিতম্বে আঘাত করলেও তা শ্রেয়তর। এর কারণ কী? এর ফলে তার মৃত্যু ঘটতে পারে বা দুঃখ উৎপন্ন হতে পারে, যদ্বারা তার মৃত্যুও ঘটতে পারে; কিন্তু সে কারণে কায়ভেদে মৃত্যুর পর তাকে অপায় দুর্গতি বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক ধনবান ক্ষত্রিয় বা ধনবান ব্রাহ্মণ বা ধনবান গৃহপতির অভিবাদন গ্রহণ করে, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতিতে বিনিপাত নরকে উৎপন্ন হয়।</p>
<p><a class='sc' id='sc7'></a>হে ভিক্ষুগণ, এ দুইয়ের মধ্যে তোমরা কোন্‌টা শ্রেয়তর মনে কর। একজন বলবান লোকের লাল উত্তপ্ত, আলোকিত, জ্বলন্ত, অগ্নিময় লৌহ থালা দ্বারা কারো দেহকে আবৃত করা উচিত; অথবা কোনো ধনবান ক্ষত্রিয় বা ধনবান ব্রাহ্মণ বা বলবান গৃহপতির শ্রদ্ধায় প্রদত্ত চীবর কারো পরিভোগ করা উচিত?” “ভন্তে, এটা শ্রেয়তর, কোনো ধনবান ক্ষত্রিয় বা ধনবান ব্রাহ্মণ বা ধনবান গৃহপতির শ্রদ্ধা প্রদত্ত চীবর পরিভোগ করা। ভন্তে, একজন বলবান লোকের লাল উত্তপ্ত, আলোকিত, জ্বলন্ত, অগ্নিময় লৌহ থালা দ্বারা কারো দেহ আবৃত হবে তা সত্যিই দুঃখকর।”</p>
<p><a class='sc' id='sc8'></a>“হে ভিক্ষুগণ, আমি তোমাদিগকে এ বিষয় ঘোষণা করছি, আমি তোমাদিগকে বিশেষভাবে জানাচ্ছি। একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে একজন শক্তিশালী ব্যক্তি লাল উত্তপ্ত, আলোকিত, জ্বলন্ত, অগ্নিময় লৌহ থালা দ্বারা আবৃত করতে পারে, তবুও তা শ্রেয়তর। এর হেতু কী? এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যু ঘটতে পারে। কিন্তু সে কারণে কায়ভেদে মৃত্যুর পর তাকে অপায় দুর্গতিতে বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক ধনবান ক্ষত্রিয় বা ধনবান ব্রাহ্মণ বা ধনবান গৃহপতির শ্রদ্ধাপ্রদত্ত চীবর পরিভোগ করে, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতি বিনিপাত নরকে উৎপন্ন হয়।</p>
<p><a class='sc' id='sc9'></a>হে ভিক্ষুগণ, এ দুইয়ের মধ্যে তোমরা কোনটা শ্রেয়তর মনে কর-একজন বলবান লোক লাল উত্তপ্ত, আলোকিত, জ্বলন্ত, অগ্নিময় লৌহ পেরেক দ্বারা কারো মুখ খুলে তাতে আলোকিত, জ্বলন্ত, অগ্নিময় লৌহ গোলক নিক্ষেপ করে যার ফলে ওষ্ঠ দাহ করে, জিহ্বা দাহ করে, উদর দাহ করে এবং অন্ত্র ও নাড়ীভুঁড়ি সহ অধোভাগে বের হয়ে যায়; অথবা, ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত পিণ্ডপাত <span class='add'>(আহার)</span> পরিভোগ? ভন্তে, ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত পিণ্ডপাত পরিভোগই শ্রেয়তর। ভন্তে, এটা সত্যিই দুঃখকর যে, একজন বলবান লোক লাল উত্তপ্ত, আলোকিত, জ্বলন্ত, অগ্নিময় লৌহ পেরেক দ্বারা কারো মুখ খুলে তাতে আলোকিত, জ্বলন্ত, অগ্নিময়, লৌহময় লৌহগোলক নিক্ষেপ করবে যার ফলে ওষ্ঠ, জিহ্বা, উদর দাহ করবে এবং অন্ত্র ও নাড়ীভুঁড়ি সহ অধোভাগে বের হয়ে যাবে!” “হে ভিক্ষুগণ, আমি তোমাদিগকে এ বিষয় ঘোষণা করছি, তোমাদিগকে বিশেষভাবে জানাচ্ছি। একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে একজন বলবান লোক লাল উত্তপ্ত, আলোকিত, জ্বলন্ত, অগ্নিময় লৌহ পেরেক দ্বারা তার মুখ খুলে তাতে আলোকিত, জ্বলন্ত, অগ্নিময় লৌহগোলক নিক্ষেপ করে যার ফলে ওষ্ঠ, জিহ্বা, উদর দাহ করে এবং অন্ত্র ও নাড়ীভুঁড়িসহ অধোভাগে বের হয়ে যায়, তবুও এটা শ্রেয়তর। এর কারণ কী? হে ভিক্ষুগণ, এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যু ঘটতে পারে। কিন্তু সে-কারণে কায়ভেদে মৃত্যুর পর তাকে অপায় দুর্গতি বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত পিণ্ডপাত পরিভোগ করে, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতিতে বিনিপাত নরকে উৎপন্ন হয়।</p>
<p><a class='sc' id='sc10'></a>হে ভিক্ষুগণ, এ দুইয়ের মধ্যে তোমরা কোনটা শ্রেয়তর মনে কর। একজন বলবান পুরুষ কারো মস্তক বা স্কন্ধ ধরে তাকে জ্বলন্ত, আলোকিত, অগ্নিময়, লাল, উত্তপ্ত লৌহমঞ্চে বা লৌহ বিছানায় উপবেশন বা শায়িত হতে বাধ্য করা উচিত; অথবা ধ্যনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত মঞ্চপীট <span class='add'>(বিছানা)</span> কারো পরিভোগ করা উচিত? “ভন্তে, ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত শয্যা উপভোগই শ্রেয়তর। ভন্তে, এটা সত্যিই দুঃখকর যে, একজন শক্তিশালী ব্যক্তি কারো মস্তক বা স্কন্ধ ধরে তাকে জ্বলন্ত, আলোকিত, অগ্নিময়, লাল, উত্তপ্ত, লৌহমঞ্চে বা লৌহশয্যায় উপবেশন বা শায়িত হতে বাধ্য করবে।”</p>
<p><a class='sc' id='sc11'></a>“হে ভিক্ষুগণ, আমি তোমাদিগকে এ বিষয় ঘোষণা করছি, তোমাদিগকে এ বিষয় জানাচ্ছি। একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে একজন শক্তিশালী পুরুষ মস্তক বা স্কন্ধ ধরে জ্বলন্ত, আলোকিত, অগ্নিময়, লাল, উত্তপ্ত লৌহমঞ্চে বা লৌহ শয্যায় শায়িত করালেও তা শ্রেয়তর। এর কারণ কী? হে ভিক্ষুগণ, এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যু ঘটতে পারে। কিন্তু সে কারণে কায়ভেদে মৃত্যুর পর তাকে অপায় দুর্গতি বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত শয্যা উপভোগ করে, হে ভিক্ষুগণ, এটা তার দীর্ঘকালের অমঙ্গল ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতিতে বিনিপাত নরকে পুনর্জন্ম লাভ করে।</p>
<p><a class='sc' id='sc12'></a>হে ভিক্ষুগণ, এ দুইয়ের মধ্যে তোমরা কোনটা শ্রেয়তর মনে কর-কোনো শক্তিশালী লোকের কাকেও ঊর্ধ্বপাদ এবং অধোশির করে ধরে জ্বলন্ত, প্রজ্বলিত, অগ্নিময় উত্তপ্ত লৌহকুম্ভে নিক্ষেপ করা উচিত যেখানে সে একবার ঊর্ধ্বদিকে, একবার অধোদিকে, একবার তির্যকভাবে বুদ্‌বুদ্‌ সদৃশ ঘুরপাক খেতে থাকে; অথবা. ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত বিহার কারো পরিভোগ করা উচিত?” “ভন্তে, ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত বিহার পরিভোগ করাই শ্রেয়তর। ভন্তে, এটা সত্যিই দুঃখকর যে, কোনো শক্তিশালী ব্যক্তি কাকেও ঊর্ধ্বপাদ এবং অধোশির করে ধরে জ্বলন্ত, প্রজ্বলিত, অগ্নিময় উত্তপ্ত লৌহকুম্ভে নিক্ষেপ করবে যেখানে সে একবার ঊর্ধ্বদিকে, একবার অধোদিকে, একবার তির্যকভাবে বুদ্‌বুদ্‌ সদৃশ ঘুরপাক খেতে থাকবে।”</p>
<p><a class='sc' id='sc13'></a>“হে ভিক্ষুগণ, আমি তোমাদিগকে এ বিষয় ঘোষণা করছি, তোমাদিগকে বিশেষভাবে জানাচ্ছি, একজন দুঃশীল, পাপধর্মী, অশুচি ও সন্দেহপূর্ণ আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোককে কোনো শক্তিশালী ব্যক্তি ঊর্ধ্বপাদ এবং অধোশির করে ধরে জ্বলন্ত, প্রজ্বলিত, অগ্নিময়, উত্তপ্ত লৌহকুম্ভে নিক্ষেপ করতে পারে যেখানে সে একবার ঊর্ধ্বদিকে, একবার অধোদিকে, একবার তির্যকভাবে বুদ্‌বুদ্‌ সদৃশ ঘুরপাক খেতে থাকে, তবুও তা শ্রেয়তর। এর কারণ কী? হে ভিক্ষুগণ, এ কারণে তার মৃত্যু ঘটতে পারে বা দুঃখ উৎপন্ন হতে পারে যদ্বারা তার মৃত্যুও ঘটতে পারে। কিন্তু সে-কারণে কায়ভেদে মৃত্যুর পর তার অপায় দুর্গতি বিনিপাত নরকে উৎপন্ন হতে হয় না। কিন্তু হে ভিক্ষুগণ, যখন একজন দুঃশীল, পাপধর্মী, অশুচি ও সন্দেহযুক্ত আচারসম্পন্ন, গোপনে পাপকর্ম সম্পাদনকারী, অশ্রমণ হয়ে শ্রমণত্বের দাবিদার, অব্রাহ্মণ হয়ে ব্রাহ্মণত্বের দাবিদার, হাড়ে হাড়ে পচা, কামুক, হীন প্রকৃতির লোক ধনাঢ্য ক্ষত্রিয় বা ব্রাহ্মণ বা গৃহপতির শ্রদ্ধাপ্রদত্ত বিহার পরিভোগ করে, হে ভিক্ষুগণ, এটা তার দীর্ঘকালের অহিত ও দুঃখের কারণ হয়। যেহেতু কায়ভেদে মৃত্যুর পর সে অপায় দুর্গতিতে বিনিপাত নরকে উৎপন্ন হয়। সে-কারণে হে ভিক্ষুগণ, তোমাদের এরূপ শিক্ষা করা উচিতঃ আমরা যাদের চীবর, পিন্ডপাত, শয্যাসন, রুগ্ন ব্যক্তির দ্রব্য, ভৈষজ্য ইত্যাদি পরিভোগ করি তাদের এ কাজের মহাফল, মহা হিতকর হবে, আমাদের এ প্রব্রজিত জীবনও নিষ্ফল হবে না, সফল হবে, স-উৎপাদ হবে।</p>
<p><a class='sc' id='sc14'></a>হে ভিক্ষুগণ, তোমরা নিজেরা এরূপ শিক্ষা করবে।</p>
<p><a class='sc' id='sc15'></a>হে ভিক্ষুগণ, যে ব্যক্তি নিজের মঙ্গল দেখে তার উচিত অপ্রমাদের সাথে কার্য সম্পাদন করা; যে ব্যক্তি অপরের মঙ্গল দেখে তার উচিত অপ্রমাদের সাথে কার্য সম্পাদন করা, হে ভিক্ষুগণ, যে ব্যক্তি নিজের ও অপরের উভয়ের মঙ্গল দেখে তার উচিত অপ্রমাদের সাথে কার্য সম্পাদন করা।” এরূপ বলেছেন ভগবান। ভগবানের এই ব্যাখ্যা প্রদানকালে ষাটজন ভিক্ষুর মুখ হতে উষ্ণ রক্ত নির্গত হয়েছিল, ষাটজন ভিক্ষুজীবন পরিত্যাগ করে গৃহী জীবনে প্রত্যাবর্তন করেছিল এ বলে-ভগবানের কাজ দুষ্কর! কিন্তু অপর ষাটজন ভিক্ষুর চিত্ত তৃষ্ণাতীত এবং বিমুক্ত হয়েছিল।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
