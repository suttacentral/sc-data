<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an7.69' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>সপ্তক নিপাত</li>
<li class='vagga'>মহাবর্গ</li>
</ul>
<h1 class='sutta'>৭.৬৯. পারিচ্ছত্তক সূত্র</h1>
</header>
<p><a class='sc' id='sc1'></a>“হে ভিক্ষুগণ, যে সময় তাবতিংস দেবগণের পারিচ্ছত্তক কোবিলার <span class='add'>(বৃক্ষ)</span> পত্রহীন, শুষ্ক হয়ে যায় তখন হে ভিক্ষুগণ, তাবতিংস দেবগণ অত্যন্ত আনন্দিত হয়; “পারিচ্ছত্তক কোবিলার বৃক্ষ এখন পত্র বিশুষ্ক! অনতিবিলম্বে পত্র ঝড়ে পড়বে।” হে ভিক্ষুগণ, যে সময়ে তাবতিংস দেবগণের পারিচ্ছত্তক কোবিলার বৃক্ষের পত্র ঝড়ে পড়তে শুরু করল তখন হে ভিক্ষুগণ, তাবতিংস দেবগণ অত্যন্ত আনন্দিত হয়, “এখন পারিচ্ছত্তক কোবিলার বৃক্ষের পত্রসমূহ ঝড়ে পড়ছে! অনতিবিলম্বে, এখন প্রতিটি কুঁড়ি মুকুলিত হবে।” যে সময়ে হে ভিক্ষুগণ, তাবতিংস দেবগণের পারিচ্ছত্তক কোবিলার বৃক্ষের কুঁড়ি গজায় সেসময় তাবতিংস দেবগণ অত্যন্ত আনন্দিত হয়, “এখন পারিচ্ছত্তক কোবিলার বৃক্ষের কুঁড়ি গজিয়েছে! শীঘ্র নবপল্লব জন্মাবে!” যে সময়ে হে ভিক্ষুগণ, নবপল্লব মেলে তখন তাবতিংস দেবগণ অত্যন্ত আনন্দিত হয়, “এখন পারিচ্ছত্তক কোবিলার বৃক্ষের নবপল্লব মেলেছে! অনতিবিলম্বে, এখন বৃক্ষের পুষ্প জন্মাবে!” হে ভিক্ষুগণ, যে সময়ে পারিচ্ছত্তক কোবিলার বৃক্ষের পুষ্প আকার ধারণ করেছে তখন তাবতিংস দেবগণ অত্যন্ত আনন্দিত হয়, “এখন কোবিলার বৃক্ষের পুষ্প আকার ধারণ করেছে! অনতিবিলম্বে, এখন রক্তপদ্ম সদৃশ পুষ্প আকার ধারণ করবে!” হে ভিক্ষুগণ, যে সময়ে তাবতিংস দেবগণের পারিচ্ছত্তক কোবিলার বৃক্ষের রক্তপদ্ম সদৃশ পুষ্প আকার ধারণ করে তখন তাবতিংস দেবগণ অত্যন্ত আনন্দিত হয়, “এখন পারিচ্ছত্তক কোবিলার বৃক্ষের রক্তপদ্ম সদৃশ পুষ্প আকার ধারণ করেছে! অনতিবিলম্বে তাবতিংস দেবগণের পারিচ্ছত্তক বৃক্ষের পুষ্প সম্পূর্ণ প্রস্ফুটিত হবে!” হে ভিক্ষুগণ, যে সময়ে পারিচ্ছত্তক কোবিলার বৃক্ষের পুষ্প সম্পূর্ণ প্রস্ফুটিত হয় তখন হে ভিক্ষুগণ, তাবতিংস দেবগণ অত্যন্ত আনন্দিত হয়ে চার মাস দিব্য পঞ্চ কামগুণে সমর্পিত সমঙ্গীভূত হয়ে পারিচ্ছত্তক কোবিলার বৃক্ষমূলে আমোদ-প্রমোদ করে। “হে ভিক্ষুগণ, যখন পারিচ্ছত্তক কোবিলার বৃক্ষের পুষ্প সম্পূর্ণ প্রস্ফুটিত হয় তখন এর চতুর্দিকে পঞ্চাশ যোজন পর্যন্ত উজ্জ্বলতা ছড়িয়ে পড়ে। পুষ্পের সুগন্ধি শত যোজন বিস্তার লাভ করে। এটা পারিচ্ছত্তক কোবিলার বৃক্ষের প্রভাব।</p>
<p><a class='sc' id='sc2'></a>তদ্রূপ, হে ভিক্ষুগণ, যে সময়ে আর্যশ্রাবক আগার হতে অনাগারিক জীবনে প্রব্রজ্যা লাভের চিন্তা করে তখন হে ভিক্ষুগণ, আর্যশ্রাবক তাবতিংস দেবগণের পারিচ্ছত্তক কোবিলার বৃক্ষের পত্র সদৃশ শীর্ণ হয়ে যায়। হে ভিক্ষুগণ, যে সময়ে আর্যশ্রাবক কেশ-শ্মশ্রু ছেদন করে কাষায় বস্ত্রে আচ্ছাদিত হয়ে আগার হতে অনাগারিক প্রব্রজিত হয় তখন হে ভিক্ষুগণ, আর্যশ্রাবক তাবতিংস দেবতাদের পারিচ্ছত্তক কোবিলার বৃক্ষের পতিত পত্র সদৃশ। যখন, হে ভিক্ষুগণ, আর্যশ্রাবক কামনা ও অকুশল <span class='add'>(পাপ)</span> ধর্ম হতে বিরত হয়ে বিতর্ক ও বিচার সহিত নির্জনতা জনিত প্রীতিসুখ সমন্বিত প্রথম ধ্যান লাভ করে অবস্থান করে তখন হে ভিক্ষুগণ, তাবতিংস দেবতাদের পারিচ্ছত্তক কোবিলা বৃক্ষ সদৃশ তার কুঁড়ি জন্মায়। হে ভিক্ষুগণ, যে সময়ে আর্যশ্রাবক বিতর্ক ও বিচার প্রশমিত আধ্যাত্মিক <span class='add'>(স্বীয় চিত্তের)</span> সমপ্রসাদ ও একাগ্রতাযুক্ত অবিতর্ক বিচারবিহীন সমাধিজনিত প্রীতিসুখ সমন্বিত দ্বিতীয় ধ্যান লাভ করে অবস্থান করে তখন হে ভিক্ষুগণ, আর্যশ্রাবকের তাবতিংস দেবগণের পারিচ্ছত্তক কোবিলা বৃক্ষ সদৃশ পত্র পল্লব বের হয়। হে ভিক্ষুগণ, যে সময়ে আর্যশ্রাবক প্রীতিতে বিরাগ উৎপন্ন হওয়ায় উপেক্ষাশীল <span class='add'>(না-সুখ না-দুঃখ)</span> হয়ে অবস্থান করে এবং স্মৃতি ও সম্প্রজ্ঞাত হয়ে কায়িক সুখ অনুভব করে, আর্যগণ যাকে “উপেক্ষক স্মৃতি সুখবিহারী” বলে অভিহিত করেন সেই তৃতীয় ধ্যান লাভ করে অবস্থান করে তখন হে ভিক্ষুগণ, আর্যশ্রাবকের তাবতিংস দেবগণের পারিচ্ছত্তক কোবিলা বৃক্ষের পুষ্পদলের ন্যায় আকার নেয়। যখন হে ভিক্ষুগণ, আর্যশ্রাবক কায়িক সুখ-দুঃখ প্রহীন পূর্বেই মানসিক সৌমনস্য-দৌর্মনস্য <span class='add'>(সুখ-দুঃখ)</span> অস্তগত হয় সেই না-দুঃখ না-সুখ উপেক্ষা স্মৃতি পরিশুদ্ধি নামক চতুর্থ ধ্যান লাভ করে অবস্থান করে, তখন হে ভিক্ষুগণ, তাবতিংস দেবগণের পারিচ্ছত্তক কোবিলা বৃক্ষের ন্যায় আর্যশ্রাবকের রক্ত পদ্মবৎ পুষ্পাকার লাভ করে। হে ভিক্ষুগণ, যে সময়ে আর্যশ্রাবক আসক্তি ক্ষয় করে অনাসক্ত চেতোবিমুক্তি, প্রজ্ঞা-বিমুক্তি, দৃষ্টিবিমুক্তি, দৃষ্টধর্মে স্বয়ং অভিজ্ঞা প্রাপ্ত হয়ে অবস্থান করে তখন হে ভিক্ষুগণ, তাবতিংস দেবগণের পারিচ্ছত্তক কোবিলা বৃক্ষের ন্যায় আর্যশ্রাবকের পুষ্প সম্পূর্ণ প্রস্ফুটিত হয়। সে সময়ে হে ভিক্ষুগণ, পৃথিবীবাসী দেবগণ চীৎকার করে উঠে, “অমুক অমুক নামের এই আয়ুষ্মান <span class='add'>(পূজ্য)</span> অমুক আয়ুষ্মানের শ্রদ্ধাজীবি অমুক গ্রাম বা নিগম হতে আগার ত্যাগ করে অনাগারিক প্রব্রজিত, সে আসক্তি ক্ষয় করে অনাসক্ত চেতোবিমুক্তি, প্রজ্ঞাবিমুক্তি, দৃষ্টধর্মে স্বয়ং অভিজ্ঞা প্রত্যক্ষ করে অবস্থান করতেছে।” পৃথিবীবাসী দেবগণের এই শব্দ চতুর্মহারাজিক, তাবতিংস, যাম, তুষিত, নির্মাণরতি, পরনির্মিত-বশবর্তী, ব্রহ্মকায়িক দেবগণ দ্বারা ধ্বনিত প্রতিধ্বনিত হয়, “ওহে, অমুক আয়ুষ্মানের শ্রদ্ধাজীবী অমুক আয়ুষ্মান অমুক গ্রাম বা নিগম হতে আগার ত্যাগ করে অনাগারিক প্রব্রজ্যা লাভ করে আসক্তি ক্ষয় করে অনাসক্ত চিত্তবিমুক্তি, প্রজ্ঞাবিমুক্তি, দৃষ্টধর্মে স্বয়ং অভিজ্ঞা প্রত্যক্ষ করে অবস্থান করতেছে।” এভাবে সেক্ষণে সেই মুহূর্তেই ব্রহ্মলোক পর্যন্ত এই শব্দ পৌঁছে যায়। এটা ক্ষীণাসব ভিক্ষুর প্রভাব।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
