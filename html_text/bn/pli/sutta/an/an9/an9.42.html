<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.42' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
</ul>
<h1 class='sutta'>৯.৪২. পঞ্চাল/সম্বাধ সূত্র</h1>
</header>
<p><a class='sc' id='sc1'></a>আমার এরূপ শ্রুত হয়েছে, একসময় শ্রদ্ধেয় আনন্দ কৌশাম্বীর ঘোষিতারামে অবস্থান করছিলেন। তখন আয়ুষ্মান উদায়ি যেখানে আয়ুষ্মান আনন্দ ছিলেন তথায় উপস্থিত হন, উপস্থিত হয়ে শ্রদ্ধেয় আনন্দের সাথে কুশল বিনিময় করেন, সারণীয় কথা সমাপনান্তে এক প্রান্তে উপবেশন করেন। এক প্রান্তে উপবিষ্ট শ্রদ্ধেয় উদায়ি শ্রদ্ধেয় আনন্দকে বললেন, “বন্ধু, দেবপুত্র পঞ্চালচণ্ড দ্বারা এটা ভাষিত :</p>
<p><a class='sc' id='sc2'></a>“যিনি অত্যন্ত বুদ্ধিমান তিনি সম্বাধ থেকে নিষ্কৃতি পেয়েছেন যিনি ধ্যানে জাগ্রত, সজাগ, দর্শক, সুদক্ষ, হয়েছেন প্রত্যাহৃত।”</p>
<p><a class='sc' id='sc3'></a>“আবুসো, সম্বাধ কী এবং ভগবান সম্বাধ মুক্তির জন্য কোন পথের ঘোষণা করেছেন?</p>
<p><a class='sc' id='sc4'></a>আবুসো, ভগবান কর্তৃক এই পঞ্চ কামগুণ বন্ধন বলে উক্ত হয়েছে। পঞ্চ কী কী? চক্ষুবিজ্ঞেয় রূপ আনন্দদায়ক, মুগ্ধকর, মনোজ্ঞ, প্রিয়, কামোদ্দীপক, বাসনা উদ্দীপক; শ্রোত্রবিজ্ঞেয় শব্দ আনন্দদায়ক, মুগ্ধকর, মনোজ্ঞ, প্রিয়, কামোদ্দীপক, বাসনা উদ্দীপক; ঘ্রাণবিজ্ঞেয় গন্ধ আনন্দদায়ক মুগ্ধকর, মনোজ্ঞ, প্রিয়, কামোদ্দীপক, বাসনা উদ্দীপক; জিহ্বাবিজ্ঞেয় রস আনন্দদায়ক, মুগ্ধকর, মনোজ্ঞ, প্রিয়, কামোদ্দীপক; কায়বিজ্ঞেয় স্পর্শ আনন্দদায়ক, মুগ্ধকর, মনোজ্ঞ, প্রিয়, কামোদ্দীপক, বাসনা উদ্দীপক, এই পঞ্চ কামগুণ ভগবান কর্তৃক বন্ধন বলে উক্ত হয়েছে।</p>
<p><a class='sc' id='sc5'></a>বন্ধু, ভিক্ষু কাম হতে বিবিক্ত <span class='add'>(নির্লিপ্ত)</span> হয়ে, অকুশলে নির্লিপ্ত হয়ে বিতর্ক ও বিচার সহিত নির্জনতাজনিত প্রীতিসুখ সমন্বিত প্রথম ধ্যান লাভ করে অবস্থান করেন। বন্ধু, এতটুকু বন্ধনমুক্তির কথা ভগবান কর্তৃক উক্ত হয়েছে এবং বিশেষ বন্ধনমুক্তির উপায় ভগবান ঘোষণা করেছেন। কিন্তু তথায়ও একটা বন্ধন; এবং তা কী? যে পর্যন্ত বিতর্ক-বিচার অ-নিরুদ্ধ থাকে এখানে তা বন্ধন।</p>
<p><a class='sc' id='sc6'></a>পুনঃ, বন্ধু, ভিক্ষু বিতর্ক-বিচার প্রশমিত আধ্যাত্মিক সমপ্রসাদযুক্ত চিত্তে একাগ্রতাজনিত অবিতর্ক ও বিচার বিহীন দ্বিতীয় ধ্যান লাভ করে অবস্থান করেন। এতটুকু বন্ধনমুক্তির কথা ভগবান কর্তৃক উক্ত হয়েছে। তথায় অন্য বন্ধনও আছে এবং সে বন্ধন কী? যে পর্যন্ত প্রীতি অ-নিরুদ্ধ থাকে এখানে তা-ই বন্ধন।</p>
<p><a class='sc' id='sc7'></a>পুনঃ বন্ধু, ভিক্ষু প্রীতি হতেও বিরাগী হয়ে উপেক্ষার ভাবে অবস্থান করেন, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতিনিরপেক্ষ)</span> সুখ অনুভব করেন। আর্যগণ যে ধ্যানস্তরে আরোহণ করলে “ধ্যায়ী উপেক্ষাসম্পন্ন ও স্মৃতিমান হয়ে <span class='add'>(প্রীতিনিরপেক্ষ)</span> সুখে বাস করেন” বলে বর্ণনা করেন, সেই তৃতীয় ধ্যান লাভ করে অবস্থান করেন। এতটুকু বন্ধনমুক্তির কথা ভগবান কর্তৃক উক্ত হয়েছে। তথায় আরও বন্ধন আছে, সে বন্ধন কী? যে পর্যন্ত উপেক্ষা সুখ অ-নিরুদ্ধ থাকে এখানে তা-ই বন্ধন।</p>
<p><a class='sc' id='sc8'></a>পুনঃ, বন্ধু, ভিক্ষু সর্ব দৈহিক সুখ-দুঃখ পরিহার করে পূর্বেই সৌমনস্য-দৌর্মনস্য <span class='add'>(মনের হর্ষ-বিষাদ)</span> অস্তমতি করে না-দুঃখ, না-সুখ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে অবস্থান করেন। এতটুকু বন্ধনমুক্তির কথা ভগবান কর্তৃক উক্ত হয়েছে। এবং তথায়ও একটা বন্ধন এবং তা কী? যে পর্যন্ত রূপসংজ্ঞা অ-নিরুদ্ধ থাকে এখানে তাই বন্ধন।</p>
<p><a class='sc' id='sc9'></a>পুনঃ, বন্ধু, ভিক্ষু সর্বতোভাবে রূপসংজ্ঞা অতিক্রম করে প্রতিঘসংজ্ঞা অস্তমিত করে নানাত্বসংজ্ঞায় অমনোযোগী হয়ে “অনন্ত আকাশ” চেতনায় আকাশ-অনন্ত-আয়তন লাভ করে অবস্থান করেন। এতটুকু পর্যন্ত বন্ধন মুক্তির কথা ভগবান কর্তৃক উক্ত হয়েছে। তথায়ও বন্ধন আছে, সে বন্ধন কী? যে পর্যন্ত আকাশ-অনন্ত-আয়তন সংজ্ঞা অ-নিরুদ্ধ, এখানে তা-ই বন্ধন।</p>
<p><a class='sc' id='sc10'></a>পুনঃ, বন্ধু, ভিক্ষু সম্পূর্ণরূপে আকাশ-অনন্ত-আয়তন অতিক্রম করে “অনন্ত বিজ্ঞান” চেতনায় বিজ্ঞান-অনন্ত-আয়তন লাভ করে অবস্থান করেন। এতটুকু পর্যন্ত বন্ধন মুক্তির কথা ভগবান কর্তৃক উক্ত হয়েছে। তথায় আরও বন্ধন আছে এবং সে বন্ধন কী? যে পর্যন্ত বিজ্ঞান-অনন্ত-আয়তন সংজ্ঞা অ-নিরুদ্ধ থাকে, এখানে তা-ই বন্ধন।</p>
<p><a class='sc' id='sc11'></a>পুনঃ, বন্ধু, ভিক্ষু সর্বতোভাবে বিজ্ঞান-অনন্ত-আয়তন অতিক্রম করে “কিছুই না” চেতনায় আকিঞ্চন আয়তন লাভ করে অবস্থান করেন। এতটুকু পর্যন্ত বন্ধন মুক্তির কথা ভগবান কর্তৃক উক্ত হয়েছে। তথায় আরও বন্ধন আছে এবং সে বন্ধন কী? যে পর্যন্ত আকিঞ্চন আয়তন সংজ্ঞা অ-নিরুদ্ধ থাকে, এখানে তাই বন্ধন।</p>
<p><a class='sc' id='sc12'></a>পুনঃ, বন্ধু, ভিক্ষু সম্পূর্ণরূপে আকিঞ্চন আয়তন অতিক্রম করে নৈবসংজ্ঞা-নাসংজ্ঞায়তন লাভ করে অবস্থান করেন। এতটুকু পর্যন্ত বন্ধন মুক্তির কথা ভগবান কর্তৃক উক্ত হয়েছে। তথায় আরও বন্ধন আছে এবং সে বন্ধন কী? যে পর্যন্ত নৈবসংজ্ঞা-নাসংজ্ঞায়তন সংজ্ঞা অ-নিরুদ্ধ থাকে, এখানে তাই বন্ধন।</p>
<p><a class='sc' id='sc13'></a>পুনঃ, বন্ধু, ভিক্ষু সর্বতোভাবে নৈবসংজ্ঞা-নাসংজ্ঞায়তন অতিক্রম করে সংজ্ঞাবেদয়িত নিরোধ ধ্যান লাভ করে অবস্থান করেন এবং প্রজ্ঞা দ্বারা দর্শন করেন যে, তাঁর আসক্তি ধ্বংস প্রাপ্ত হয়েছে। বন্ধু, এতটুকু এবং অনধিক বিশেষ বন্ধন মুক্তির কথা ভগবান কর্তৃক ঘোষিত হয়েছে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
