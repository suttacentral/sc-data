<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.28' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সত্ত্বাবাস বর্গ</li>
</ul>
<h1 class='sutta'>৯.২৮. দ্বিতীয় বৈরী সূত্র</h1>
</header>
<p><a class='sc' id='sc1'></a>“হে ভিক্ষুগণ, যখন আর্যশ্রাবকের পঞ্চ ভয় ও শত্রুতা প্রশমিত হয় এবং সে চতুর্বিধ স্রোতাপত্তি অঙ্গে গুণান্বিত হয়, সে যদি ইচ্ছা করে তাহলে নিজকে নিজে ঘোষণা করতে পারে, আমার নিরয় ধ্বংস হয়েছে। আমার তির্যগ্‌যোনিতে পুনর্জন্ম গ্রহণ ধ্বংস হয়েছে, আমার প্রেতত্ব ধ্বংস হয়েছে, অপায় দুর্গতি বিনিপাত ধ্বংস হয়েছে, আমি স্রোতাপন্ন হয়েছি, বিনিপাত ধর্মাধীন নই, নিত্য সম্বোধিপরায়ণ।</p>
<p><a class='sc' id='sc2'></a>কোন পঞ্চ ভয় ও বৈরিতা উপশম হয়?</p>
<p><a class='sc' id='sc3'></a>হে ভিক্ষুগণ, যখন প্রাণিহত্যাকারী প্রাণ হননের ফলে এ জগতে ভয় ও বৈরিতা প্রসব করে অথবা পরবর্তী জগতে ভয় ও বৈরিতা উৎপন্ন করে, তখন সে মনে দুঃখ-দৌর্মনস্য অনুভব করে; কিন্তু যে প্রাণিহত্যা থেকে বিরত হয় সে ইহ জগতে ভয় ও শত্রুতা উৎপন্ন করে না, পর জগতে ভয় ও বৈরিতা উৎপন্ন করে না কিংবা চৈতসিক দুঃখ-দৌর্মনস্য অনুভব করে না। এভাবে যে ব্যক্তি প্রাণিহত্যা বিরত হয় তার সেই ভয় ও বৈরিতা প্রশমিত হয়।</p>
<p><a class='sc' id='sc4'></a>হে ভিক্ষুগণ, অদত্তবস্তু গ্রহণকারী যখন অদত্তবস্তু গ্রহণের ফলে এ জগতে ভয় ও শত্রুতা প্রসব করে অথবা পরবর্তী জগতে ভয় ও শত্রুতা উৎপন্ন করে, তখন সে মনে দুঃখ-দৌর্মনস্য অনুভব করে; কিন্তু যে অদত্তবস্তু গ্রহণ থেকে বিরত হয় সে এই জগতে ভয় ও বৈরিতা উৎপন্ন করে না, পর জগতে ভয় ও বৈরিতা উৎপন্ন করে না কিংবা চৈতসিক দুঃখ-দৌর্মনস্য অনুভব করে না। এভাবে যে ব্যক্তি অদত্তবস্তু গ্রহণ বিরত হয় তার সেই ভয় ও বৈরিতা প্রশমিত হয়।</p>
<p><a class='sc' id='sc5'></a>হে ভিক্ষুগণ, মিথ্যা কামাচারী যখন মিথ্যা কামাচারের ফলে এ জগতে ভয় ও বৈরিতা প্রসব করে অথবা পরবর্তী জগতে ভয় ও বৈরিতা উৎপন্ন করে, তখন সে মনে দুঃখ-দৌর্মনস্য অনুভব করে; কিন্তু যে মিথ্যা কামাচার থেকে বিরত হয় সে এই জগতে ভয় ও শত্রুতা উৎপন্ন করে না, পর জগতে ভয় ও বৈরিতা উৎপন্ন করে না কিংবা চৈতসিক দুঃখ-দৌর্মনস্য অনুভব করে না। এভাবে যে ব্যক্তি মিথ্যা কামাচার বিরত হয় তার সেই ভয় ও বৈরিতা প্রশমিত হয়।</p>
<p><a class='sc' id='sc6'></a>হে ভিক্ষুগণ, মিথ্যা ভাষণকারী যখন মিথ্যা ভাষণের ফলে এ জগতে ভয় ও বৈরিতা প্রসব করে অথবা পরবর্তী জগতে ভয় ও বৈরিতা উৎপন্ন করে, তখন সে মনে দুঃখ-দৌর্মনস্য অনুভব করে; কিন্তু যে মিথ্যা ভাষণ থেকে বিরত হয় সে এই জগতে ভয় ও বৈরিতা উৎপন্ন করে না; পর জগতে ভয় ও বৈরিতা উৎপন্ন করে না কিংবা চৈতসিক দুঃখ-দৌর্মনস্য অনুভব করে না। এভাবে যে ব্যক্তি মিথ্যা ভাষণ বিরত হয় তার সেই ভয় ও বৈরিতা প্রশমিত হয়।</p>
<p><a class='sc' id='sc7'></a>হে ভিক্ষুগণ, সুরাদি মাদক দ্রব্য সেবনকারী ইহলোকে বা পরলোকে ভয় ও বৈরিতা উৎপন্ন করে, এরূপ ব্যক্তি চৈতসিক দুঃখ-দৌর্মনস্য অনুভব করে; কিন্তু যে ব্যক্তি এসব থেকে বিরত হয় সে ইহলোকে, পরলোকে ভয় ও বৈরিতা উৎপন্ন করে না কিংবা চৈতসিক দুঃখ-দৌর্মনস্য অনুভব করে না। এভাবে সেই পঞ্চ ভয় ও বৈরিতা প্রশমিত হয়।</p>
<p><a class='sc' id='sc8'></a>কোন চার স্রোতাপত্তি অঙ্গে ভূষিত হয়?</p>
<p><a class='sc' id='sc9'></a>এতে হে ভিক্ষুগণ, আর্যশ্রাবক বুদ্ধের প্রতি অচলা শ্রদ্ধাসম্পন্ন হয়, সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষ দমনকারী সারথি, দেব মনুষ্যদের শাস্তা, বুদ্ধ, ভগবান। ধর্মের প্রতি সে অবিচল শ্রদ্ধাসম্পন্ন হয়, ভগবানের ধর্ম সুব্যাখ্যাত, স্বয়ং দৃষ্ট বা দর্শনীয়, অকালিক, “এস দেখ” বলে আহ্বান করার উপযুক্ত, ঔপনায়িক, বিজ্ঞগণের প্রত্যক্ষ করার যোগ্য। সে সংঘের প্রতি অবিচল শ্রদ্ধাসম্পন্ন হয়, ভগবানের শ্রাবকসংঘ সুপ্রতিপন্ন, ঋজু প্রতিপন্ন, ন্যায় প্রতিপন্ন, সমীচীন প্রতিপন্ন, অর্হত্ত্বমার্গফল লাভী পুদ্গলের অন্যতর, এ চার পুরুষ যুগলই অষ্টপুরুষ পুদ্গল, আহুনেয় অর্থাৎ চীবর-পিণ্ডপাত-শয্যাসন ও ওষুধ-প্রত্যয় দানরূপে গ্রহণের যোগ্য পাত্র, পাহুনেয় অর্থাৎ দূরদেশ হতে আগত জ্ঞাতিমিত্রদের দানীয় বস্তু গ্রহণের যোগ্যপাত্র, দক্ষিণা গ্রহণের যোগ্য, অঞ্জলি লাভের যোগ্য, জগতের একমাত্র অসদৃশ পুণ্যক্ষেত্র, আর্যকান্ত শীলে ভূষিত যা অখণ্ড, অচ্ছিদ্র, অকলঙ্কিত, পবিত্র, বিজ্ঞজন প্রশংসিত, নির্দোষ, সমাধি অনুকূল।</p>
<p><a class='sc' id='sc10'></a>এই চতুর্বিধ স্রোতাপত্তি অঙ্গে ভূষিত।</p>
<p><a class='sc' id='sc11'></a>যখন, হে ভিক্ষুগণ, আর্যশ্রাবক এই পঞ্চবিধ ভয় ও বৈরিতা বিরত হয় এবং এই চতুর্বিধ স্রোতাপত্তি অঙ্গে ভূষিত হয় সে যদি আকাঙ্ক্ষা করে তাহলে নিজকে নিজে ঘোষণা করতে পারে, আমার নরক ধ্বংস হয়েছে, তির্যগ্‌প্রাণীর গর্ভে আমার জন্মগ্রহণ ধ্বংস হয়েছে, প্রেতত্ব ধ্বংস হয়েছে, অপায় দুর্গতি বিনিপাত ধ্বংস হয়েছে। আমি স্রোতাপন্ন হয়েছি, বিনিপাত ধর্মাধীন নই, আমি নিত্য সম্বোধিপরায়ণ।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
