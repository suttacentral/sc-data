<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.19' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সিংহনাদ বর্গ</li>
</ul>
<h1 class='sutta'>৯.১৯. দেবতা সূত্র</h1>
</header>
<p><a class='sc' id='sc1'></a>“হে ভিক্ষুগণ, দিব্য আভরণ প্রতিমণ্ডিত বহু দেবতা আপন দিব্যজ্যোতিতে সমগ্র জেতবন আলোকিত করে শেষ রাত্রে আমার নিকট উপস্থিত হন, উপস্থিত হয়ে আমাকে অভিবাদন করে একপ্রান্তে দণ্ডায়মান হন। হে ভিক্ষুগণ, একপ্রান্তে দণ্ডায়মান সেসব দেবতা আমাকে বললেন, “ভন্তে, যখন পূর্বে আমরা মনুষ্যদের মধ্যে বাস করেছিলাম, অনাগারিক প্রব্রজিতগণ আমাদের নিকট উপস্থিত হয়েছিলেন এবং যদিও আমরা <span class='add'>(সম্মানবশত)</span> আসন হতে উঠেছিলাম, আমরা <span class='add'>(হাততুলে)</span> তাঁদেরকে অভিবাদন জানাইনি। ভন্তে, এ কর্তব্য পরিপূরণ না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করছি; যেহেতু, আমরা হীন কায়ে উৎপন্ন হয়েছি।”</p>
<p><a class='sc' id='sc2'></a>“ভিক্ষুগণ, তখন সম্বহুল দেবতার অপর একজন আমার নিকট উপস্থিত হয়ে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিতগণ আমাদের নিকট উপস্থিত হয়েছিলেন এবং যদিও আমরা আসন হতে উঠেছিলাম এবং অভিবাদন করেছিলাম, আমরা তাঁদেরকে আসন প্রদান করিনি। ভন্তে, এই কর্তব্য প্রতিপালন না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করে আসছি; যেহেতু আমরা হীন কায়ে জন্মগ্রহণ করেছি।”</p>
<p><a class='sc' id='sc3'></a>ভিক্ষুগণ, দেবতাদের অপর একজন আমার নিকট এসে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিতগণ আমাদের নিকট উপস্থিত হয়েছিলেন এবং যদিও আমরা আসন হতে উঠেছিলাম এবং অভিবাদন করেছিলাম এবং আমরা তাঁদেরকে আসন প্রদান করেছিলাম, আমাদের শক্তি ও সামর্থ্য অনুসারে আমাদের খাদ্য বিভাজন করে তাঁদেরকে দেইনি। ভন্তে, এই কর্তব্য প্রতিপালন না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করে আসছি; যেহেতু আমরা হীন কায়ে জন্মগ্রহণ করেছি।”</p>
<p><a class='sc' id='sc4'></a>হে ভিক্ষুগণ দেবতাদের মধ্যে অপর একজন আমার নিকট এসে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিতগণ আমাদের নিকট উপস্থিত হয়েছিলেন এবং যদিও আমরা আসন হতে উঠেছিলাম এবং অভিবাদন করেছিলাম আমরা তাঁদেরকে আসন প্রদান করেছিলাম এবং আমাদের শক্তি ও সামর্থ্য অনুসারে তাঁদেরকে খাদ্য বিভাগ করে দিয়েছিলাম, ধর্ম শ্রবণের জন্য আমরা চতুর্দিকে উপবেশন করিনি। ভন্তে, এই কর্তব্য প্রতিপালন না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করে আসতেছি; যেহেতু আমরা হীন কায়ে জন্মগ্রহণ করেছি।”</p>
<p><a class='sc' id='sc5'></a>ভিক্ষুগণ, দেবতাদের অপর একজন আমার নিকট এসে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিতগণ আমাদের নিকট উপস্থিত হয়েছিলেন এবং যদিও আমরা আসন হতে উঠেছিলাম এবং অভিবাদন করেছিলাম এবং আমরা তাঁদেরকে আসন প্রদান করেছিলাম, আমাদের শক্তি ও সামর্থ্য অনুসারে তাঁদেরকে খাদ্য বিভাগ করে দিয়েছিলাম, ধর্ম শ্রবণের জন্য আমরা চতুর্দিকে উপবেশন করেছিলাম কিন্তু মনোযোগ দিয়ে ধর্ম শ্রবণ করিনি। ভন্তে, এই কর্তব্য প্রতিপালন না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করে আসছি; যেহেতু আমরা হীন কায়ে জন্মগ্রহণ করেছি।”</p>
<p><a class='sc' id='sc6'></a>হে ভিক্ষুগণ, দেবতাদের মধ্যে অপর একজন আমার নিকট এসে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিত আমাদের নিকট উপস্থিত হয়েছিলেন এবং যদিও আমরা আসন হতে উঠেছিলাম এবং অভিবাদন করেছিলাম এবং আমরা তাঁদেরকে আসন প্রদান করেছিলাম, আমাদের শক্তি ও সামর্থ্য অনুসারে তাঁদেরকে খাদ্য-দ্রব্য বিভাগ করে দিয়েছিলাম, ধর্ম শ্রবণের জন্য আমরা চতুর্দিকে উপবেশন করেছিলাম, অন্যমনস্ক হয়ে ধর্ম শ্রবণ করেছিলাম কিন্তু ধর্মশ্রবণ করে তা ধারণ করিনি… ধর্ম শ্রবণ করে তা ধারণ করেছিলাম কিন্তু ধারণকৃত বিষয়ের অর্থ অনুসন্ধান করিনি।… যদিও ধারণকৃত ধর্মের অর্থ অনুসন্ধান করেছি কিন্তু অর্থ জ্ঞাত হয়ে ধর্ম জ্ঞাত হয়ে ধর্মানুধর্ম প্রতিপন্ন হইনি। ভন্তে, এই কর্তব্য প্রতিপালন না করে আমরা তীব্র অনুশোচনা করেছি এবং তখন থেকে আমরা দুঃখ ভোগ করে আসছি; যেহেতু আমরা হীন দেহে পুনর্জন্ম গ্রহণ করেছি।”</p>
<p><a class='sc' id='sc7'></a>ভিক্ষুগণ, দেবতাদের মধ্যে অপর এক দেবতা উপস্থিত হয়ে আমাকে বললেন, “ভন্তে, পূর্বে আমরা যখন মনুষ্যদের মধ্যে বাস করতেছিলাম তখন অনাগারিক প্রব্রজিতগণ আমাদের নিকট উপস্থিত হয়েছিলেন; ভন্তে, আমরা তাঁদেরকে দর্শন করে আসন হতে উঠেছিলাম এবং অভিবাদন করেছিলাম। তাঁদেরকে আসন প্রদান করেছিলাম; আমাদের শক্তি ও সামর্থ্য অনুসারে তাঁদেরকে খাদ্য-দ্রব্য বিভাজন করে দিয়েছিলাম; ধর্ম শ্রবণের জন্য চতুর্দিকে উপবেশন করেছিলাম ধর্ম শ্রবণ করেছিলাম; যে ধর্ম শ্রবণ করেছিলাম তা মনে ধারণ করেছিলাম; ধারণকৃত ধর্মের অর্থ অনুসন্ধান করেছিলাম; অর্থ ও ধর্ম উভয় জ্ঞাত হয়ে ধর্মানুধর্মপ্রতিপন্ন হয়েছিলাম। ভন্তে, এসব পরিপূরণ করে আমরা কোনো প্রকার অনুশোচনা ভোগ করিনি কিংবা তখন থেকে দুঃখ ভোগ করিনি; যেহেতু আমরা উত্তম কায়ে পুনর্জন্ম লাভ করেছি।”</p>
<p><a class='sc' id='sc8'></a>হে ভিক্ষুগণ, বৃক্ষমূলসমূহ, শূন্যাগারসমূহ দর্শন কর, হে ভিক্ষুগণ, ধ্যান কর, অলস হয়ো না, পরবর্তীকালে যেন অনুশোচনা ভোগ করতে না হয়, যেমনটি করেছিল প্রথম অষ্টবিধ দেবতারা”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
