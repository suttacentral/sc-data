<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.2' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সম্বোধি বর্গ</li>
</ul>
<h1 class='sutta'>৯.২. নিশ্রয় সূত্র</h1>
</header>
<p><a class='sc' id='sc1'></a>তৎপর জনৈক ভিক্ষু ভগবানের নিকট উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট সেই ভিক্ষু ভগবানকে এরূপ বললেন, “ভন্তে, তারা বলে সম্পূর্ণরূপে নির্ভরশীল, সম্পূর্ণ নির্ভরশীল, ভন্তে, আমি আপনাকে সনির্বন্ধ অনুরোধ করছি কীভাবে একজন ভিক্ষু সম্পূর্ণরূপে নির্ভরশীল?”</p>
<p><a class='sc' id='sc2'></a>“যদি ভিক্ষু শ্রদ্ধা দ্বারা অকুশল পরিহার করে, কুশল ভাবে তদ্বারা অকুশল প্রহীন হয়। যদি ভিক্ষু হিরি দ্বারা অকুশল পরিহার করে, কুশল ভাবে তদ্বারা অকুশল প্রহীন হয়। যদি ভিক্ষু ঔত্তপ্য দ্বারা অকুশল পরিহার করে, কুশল ভাবে তদ্বারা অকুশল প্রহীন হয়। যদি ভিক্ষু বীর্য দ্বারা অকুশল পরিহার করে, কুশল ভাবে তদ্বারা অকুশল প্রহীন হয়। যদি প্রজ্ঞা দ্বারা ভিক্ষু অকুশল পরিহার করে, কুশল ভাবে তদ্বারা অকুশল প্রহীন হয়। প্রকৃতপক্ষে তখনি অকুশল প্রহীন ও সেই ভিক্ষুর অকুশল সুপ্রহীন হয় যখন আর্যপ্রজ্ঞা দৃষ্ট ও তদ্বারা অকুশল প্রহীন হয়। এবং যখন ভিক্ষু এই পঞ্চ ধর্মে প্রতিষ্ঠিত হয় তাকে অপর চারটি ধর্মের উপর নির্ভর করা উচিত। চার কী কী?</p>
<p><a class='sc' id='sc3'></a>এখানে ভিক্ষু সুচিন্তিতভাবে অনুসরণীয় বিষয় অনুসরণ করে; মনোনিবেশযোগ্য বিষয়ে সুচিন্তিতভাবে মনোনিবেশ করে; পরিবর্জন-যোগ্য বিষয় সুচিন্তিতভাবে পরিবর্জন করে; নির্বাসনযোগ্য বিষয় সুচিন্তিতভাবে নির্বাসন করে।</p>
<p><a class='sc' id='sc4'></a>হে ভিক্ষু, এভাবে ভিক্ষু সম্পূর্ণরূপে নির্ভরশীল হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
