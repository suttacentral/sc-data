<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.18' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সিংহনাদ বর্গ</li>
</ul>
<h1 class='sutta'>৯.১৮. নবাঙ্গ উপোসথ সূত্র</h1>
</header>
<p><a class='sc' id='sc1'></a>“হে ভিক্ষুগণ, উপোসথ দিবসে যখন নবাঙ্গসম্পন্ন উপোসথ রক্ষিত ও উদ্‌যাপিত হয় তা মহাফলদায়ক, মহা আনিশংসকর, মহোজ্জ্বল, ব্যাপক পরিব্যাপ্ত হয় এবং কীভাবে নবাঙ্গসম্পন্ন উপোসথ রক্ষিত ও উদ্‌যাপিত হয় যা মহাফলদায়ক, মহা আনিশংসকর, মহোজ্জ্বল, ব্যাপক পরিব্যাপ্ত হয়?</p>
<p><a class='sc' id='sc2'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “যাবজ্জীবন অরহৎগণ প্রাণিহত্যা প্রতিবিরত; তাঁরা দণ্ড এবং শস্ত্র পরিহার করে বিবেকবান এবং সর্বজীবের প্রতি দয়াশীল, করুণাপূর্ণ, অনুকম্পাশীল হয়ে বাস করেন। আমিও এখন অদ্য রাত্রে এবং দিনে প্রাণিহত্যা পরিত্যাগ করে প্রাণিহত্যা প্রতিবিরত হব; দণ্ড এবং শস্ত্র পরিত্যাগ করে আমি বিবেকবান এবং সর্ব জীবের প্রতি দয়ালু, করুণাপূর্ণ, অনুকম্পাশীল হয়ে বাস করব। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব।” এই প্রথম গুণে উপোসথ উদ্‌যাপিত হয়।</p>
<p><a class='sc' id='sc3'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন অদত্তবস্তু গ্রহণ প্রতিবিরত। তাঁরা প্রদত্ত বস্তু গ্রহণকারী, প্রদত্তবস্তু প্রত্যাশী, চৌর্যবৃত্তি নয়, শুচিসম্পন্ন হয়ে তাঁরা জীবন নির্বাহ করেন। আমিও এখন অদ্য দিনে এবং রাতে প্রদত্তবস্তু গ্রহণকারী প্রদত্তবস্তু প্রত্যাশী হব; চৌর্যবৃত্তি নয়, শুচিসম্পন্ন হয়েই আমি জীবন নির্বাহ করব। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই দ্বিতীয় গুণে উপোসথ যাপিত হয়।</p>
<p><a class='sc' id='sc4'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন অব্রহ্মচর্য পরিহার করে ব্রহ্মচর্যে রত, তাঁরা মৈথুন, গ্রাম্য আচরণ বিরত। আমিও এখন থেকে তদ্রূপ করব। এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই তৃতীয় গুণে উপোসথ প্রতিপালিত হয়।</p>
<p><a class='sc' id='sc5'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন মিথ্যা ভাষণ পরিহার করে মিথ্যাভাষণ প্রতিবিরত, সত্যবাদী, আস্থাশীল, বিশ্বাসযোগ্য, নির্ভরযোগ্য, তাঁরা জগতে কারো সাথে প্রবঞ্চনা করেন না। আমিও এখন অদ্য দিনে-রাতে মিথ্যাভাষণ প্রতিবিরত, সত্যবাদী, আস্থাশীল, বিশ্বাসভাজন, নির্ভরযোগ্য হব। জগতে কারো সাথে প্রবঞ্চনা করব না। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই চতুর্থ গুণে উপোসথ উদ্‌যাপিত হয়।</p>
<p><a class='sc' id='sc6'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন সুরা-মদ্যপান, প্রমাদজনককর্ম পরিহার করে সুরা-মদ্যপান ও প্রমাদজনক কার্য প্রতিবিরত হন। আমিও এখন থেকে তদ্রূপ করব। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই পঞ্চম গুণে উপোসথ প্রতিপালিত হয়।</p>
<p><a class='sc' id='sc7'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন দিনে একবার মাত্র ভোজনকারী একাহারী, বিকালভোজন বিরত হন। আমিও এখন থেকে তদ্রূপ করব। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই ষষ্ঠ গুণে উপোসথ প্রতিপালিত হয়।</p>
<p><a class='sc' id='sc8'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন নৃত্য-গীত দর্শন, মালা পরিধান, নিজকে সজ্জিতকরণ বা অলংকার ইত্যাদি জাঁকজমক পরিধান, সুগন্ধি দ্রব্য ব্যবহার প্রতিবিরত হন। আমিও এখন থেকে এসব হতে প্রতিবিরত হব। এ উপায়ে আমি অর্হৎগণের উদাহরণ অনুসরণ করব এবং উপোসথ পালন করব। এই সপ্তম গুণে উপোসথ প্রতিপালিত হয়।</p>
<p><a class='sc' id='sc9'></a>হে ভিক্ষুগণ, একজন আর্যশ্রাবকের বিষয় বিবেচনা কর যে গভীরভাবে বিবেচনা করে, “অর্হৎগণ যাবজ্জীবন উচ্চশয্যামহাশয্যা পরিত্যাগ করে উচ্চশয্যামহাশয্যা প্রতিবিরত হন, নিচু শয্যায় শয়ন করেন, মঞ্চে বা ছড়ানো তৃণে। আমিও এখন অদ্য দিবা এবং রাত্রে উচ্চশয্যা-মহাশয্যা ব্যবহার হতে বিরত হব, নিচু শয্যায়, মঞ্চে বা ছড়ানো তৃণে শয়ন করব। সুতরাং, এ উপায়ে আমি অর্হৎগণের উদাহরণ অনুসরণ করব এবং উপোসথ প্রতিপালন করব।” এই অষ্টম গুণে উপোসথ প্রতিপালিত হয়।</p>
<p><a class='sc' id='sc10'></a>ভিক্ষুগণ, আর্যশ্রাবক মৈত্রীযুক্ত চিত্তে একদিক পরিব্যাপ্ত করে বাস করেন; তদ্রূপ দ্বিতীয়, তৃতীয় এবং চতুর্থ দিকও। তদ্রূপ জগতের ঊর্ধ্ব, অধো চতুর্দিক, সর্বত্র তিনি বহুদূর প্রসারিত, বিপুল, মহৎ, অপ্রমাণ, বৈরিতাহীন, বিদ্বেষহীন, মৈত্রীযুক্ত চিত্তে পরিব্যাপ্ত করে অবস্থান করেন। এই নবম গুণে উপোসথ প্রতিপালিত হয়।</p>
<p><a class='sc' id='sc11'></a>ভিক্ষুগণ, উপোসথ দিবসে যখন এই নবাঙ্গযুক্ত উপোসথ প্রতিপালিত ও উদ্‌যাপিত হয় তা মহা ফলদায়ক মহা লাভজনক, মহোজ্জ্বল, মহা পরিব্যাপ্ত হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
