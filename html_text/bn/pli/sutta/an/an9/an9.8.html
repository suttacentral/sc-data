<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.8' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সম্বোধি বর্গ</li>
</ul>
<h1 class='sutta'>৯.৮. সজ্ঝ সূত্র</h1>
</header>
<p><a class='sc' id='sc1'></a>একসময় ভগবান রাজগৃহের গৃধ্রকূট পর্বতে অবস্থান করছিলেন। সে সময় সজ্ঝ পরিব্রাজক ভগবানের নিকট উপস্থিত হন, উপস্থিত হয়ে ভগবানের সাথে কুশল বিনিময় করেন, কুশল বিনিময়ের পর একপ্রান্তে উপবেশন করেন। একপ্রান্তে উপবিষ্ট সজ্ঝ পরিব্রাজক ভগবানকে বলেন :</p>
<p><a class='sc' id='sc2'></a>“ভন্তে, এক উপলৰে যখন ভগবান এখানে রাজগৃহের গিরিব্বজে অবস্থান করছিলেন, আমি ভগবানের মুখ নিঃসৃত, তাঁর সম্মুখে উচ্চারিত এটা শিখেছিলাম : “অর্হৎ ভিক্ষু সজ্ঝ যিনি ক্ষীণাসব, জীবন নির্বাহিত, করণীয়কৃত, ভার অপনোদিত, লক্ষ্যস্থলে উপনীত, ভব সংযোজন ক্ষীণ, সম্যকভাবে জ্ঞাত, বিমুক্ত, তিনি পাঁচটি শর্ত লঙ্ঘন করতে পারেন না, একজন ক্ষীণাসব ভিক্ষু সজ্ঞানে কোনো প্রাণিহত্যা করতে পারেন না, চৌর্যচিত্তে অদত্তবস্তু গ্রহণ করতে পারেন না, মৈথুন সেবন করতে পারেন না, ইচ্ছাকৃতভাবে মিথ্যা কথা বলতে পারেন না, পূর্বের আগারিক জীবনে থাকাকালীন সঞ্চয়ের ন্যায় সঞ্চয়ে কোনো প্রকার ঔৎসুক্য প্রদর্শন করতে পারেন না।”</p>
<p><a class='sc' id='sc3'></a>“ভন্তে, অনুগ্রহপূর্বক বলুন, আমি কি ভগবান থেকে ব্যাপারটি যথাযথই শ্রবণ করেছি, যথার্থই গ্রহণ করেছি, সঠিকভাবে মনে ধারণ করেছি, যথার্থই অনুধাবন করেছি?”</p>
<p><a class='sc' id='sc4'></a>“সত্য-সত্যই সজ্ঝ, তুমি বিষয়টি যথাযথই শ্রবণ করেছ, যথার্থই গ্রহণ করেছ, সঠিকভাবে মনে ধারণ করেছ, যথার্থই অনুধাবন করেছ। সজ্ঝ, আমি পূর্বে ঘোষণা করেছি এবং এখনো ঘোষণা করছি, যে ভিক্ষু অর্হৎ, ক্ষীণাসব, জীবন অতিবাহিত, করণীয় কৃত, ভার অপনোদিত, লক্ষ্যস্থলে উপনীত, ভব সংযোজন ক্ষীণ, সম্যকভাবে জ্ঞাত, বিমুক্ত সে নয়টি বিষয় লঙ্ঘন করতে পারে না, একজন ক্ষীণাসব ভিক্ষু সজ্ঞানে কোনো প্রাণিহত্যা করতে পারে না, চৌর্যচিত্তে অদত্তবস্তু গ্রহণ করতে পারে না, মৈথুন সেবন করতে পারে না, ইচ্ছাকৃতভাবে মিথ্যাভাষণ করতে পারে না, পূর্বেকার আগারিক জীবনে থাকাকালীন যে সঞ্চয় মনোবৃত্তি ছিল সঞ্চয়ে তদ্রূপ কোনো ঔৎসুক্য প্রদর্শন করতে পারে না, অর্হৎ, ক্ষীণাসব ভিক্ষু ইচ্ছাপূর্বক বিপথে যেতে পারে না, দোষযুক্ত হয়ে বিপথে যেতে পারে না, মোহাচ্ছন্ন হয়ে বিপথে যেতে পারে না, ভয়ে ভীত হয়ে বিপথে যেতে পারে না; বুদ্ধকে অস্বীকার করতে পারে না, ধর্মকে অস্বীকার করতে পারে না, সংঘকে অস্বীকার করতে পারে না, শিক্ষাকে অস্বীকার করতে পারে না। সজ্ঝ, আমি পূর্বেও বলেছি এবং এখনো ঘোষণা করছি, একজন অর্হৎ ক্ষীণাসব ভিক্ষু যার জীবন অতিবাহিত, করণীয় কৃত, অপনোদিত ভার, লক্ষ্যস্থলে উপনীত, ভব সংযোজন ক্ষীণ হয়েছে, সম্যকভাবে জ্ঞাত, বিমুক্ত সে এই নয়টি বিষয় লঙ্ঘন করতে পারে না।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
