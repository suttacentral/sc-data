<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.11' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সিংহনাদ বর্গ</li>
</ul>
<h1 class='sutta'>৯.১১. সিংহনাদ সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করছিলেন। তখন শ্রদ্ধেয় সারিপুত্র ভগবানের নিকট উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট আয়ুষ্মান সারিপুত্র ভগবানকে বললেন, “ভন্তে, আমি শ্রাবস্তীতে বর্ষাবাস উদ্‌যাপন করেছি এবং এখন আমি জনপদে যেতে ইচ্ছুক।”</p>
<p><a class='sc' id='sc2'></a>“সারিপুত্র, এখন তুমি যা উপযুক্ত মনে কর তা কর।” তৎপর আয়ুষ্মান সারিপুত্র আসন থেকে উঠে ভগবানকে অভিবাদন করে প্রদক্ষিণ করে চলে গেলেন।</p>
<p><a class='sc' id='sc3'></a>অতঃপর আয়ুষ্মান সারিপুত্রের চলে যাওয়ার অল্পকালের মধ্যে জনৈক ভিক্ষু ভগবানকে বললেন, “ভন্তে, আয়ুষ্মান সারিপুত্র আমাকে অভিযুক্ত করেছেন এবং আমার থেকে ক্ষমা না চেয়ে পর্যটনে চলে গেলেন। ভগবান তখন এক ভিক্ষুকে আহ্বান করে বললেন, “ওহে ভিক্ষু, আমার নির্দেশে সারিপুত্রকে আহ্বান কর, “বন্ধু সারিপুত্র, শাস্তা আপনাকে আহ্বান করেছেন।” “হ্যাঁ ভন্তে,” ভিক্ষুটি উত্তর দিলেন এবং ভগবান কর্তৃক প্রতিশ্রুত হয়ে আয়ুষ্মান সারিপুত্রের নিকট উপস্থিত হন, উপস্থিত হয়ে আয়ুষ্মান সারিপুত্রকে বললেন, “বন্ধু, শাস্তা আপনাকে আহ্বান করেছেন।” “হ্যাঁ, বন্ধু”, আয়ুষ্মান সারিপুত্র সেই ভিক্ষুকে সম্মতি দিলেন। সে সময় আয়ুষ্মান মৌদ্গল্লায়ন এবং আয়ুষ্মান আনন্দ চাবি নিয়ে বিহার হতে বিহারে গেলেন এবং বললেন, “আয়ুষ্মানগণ, তাড়াতাড়ি আসুন, যেহেতু শ্রদ্ধেয় সারিপুত্র এখন ভগবানের সম্মুখে সিংহনাদ করবেন।”</p>
<p><a class='sc' id='sc4'></a>তৎপর আয়ুষ্মান সারিপুত্র ভগবানের নিকট উপস্থিত হন, উপস্থিত হয়ে ভগবানকে অভিবাদন করে একপ্রান্তে উপবেশন করেন। একপ্রান্তে উপবিষ্ট আয়ুষ্মান সারিপুত্রকে ভগবান বললেন, “আয়ুষ্মান সারিপুত্র, এখানে তোমার জনৈক সব্রহ্মচারী তোমার বিরুদ্ধে নালিশ করেছে, “ভন্তে, আয়ুষ্মান সারিপুত্র আমাকে অভিযুক্ত করেছেন এবং আমার থেকে ক্ষমা না চেয়ে পর্যটনে চলে গেছেন।”</p>
<p><a class='sc' id='sc5'></a>“ভন্তে, এটা সত্য যে, যাঁর কায়গতাস্মৃতি নেই তিনি অন্য সব্রহ্মচারীকে অভিযুক্ত করে ক্ষমা না চেয়ে পর্যটনে চলে যেতে পারেন।</p>
<p><a class='sc' id='sc6'></a>যেমন, ভন্তে, তারা পৃথিবীতে শুচি পদার্থ, অশুচি পদার্থ, গূথ পদার্থ, মূত্র, থুথু, পুঁয, রক্ত নিক্ষেপ করছে, তথাপি পৃথিবী পরম বিতৃষ্ণা, অনিচ্ছা বা নিদারুণ বিরক্তিতে ভরে উঠছে না, তদ্রূপ, ভন্তে, আমি পৃথিবী সদৃশ মহৎ, অপ্রমাণ মৈত্রী ও বিদ্বেষহীন চিত্তে অবস্থান করছি। ভন্তে, এটা সত্য যে, যাঁর মধ্যে কায়গতাস্মৃতি অবিদ্যমান তিনি অন্যতর সব্রহ্মচারীকে দোষারোপ করে ক্ষমা না চেয়ে পর্যটনে চলে যেতে পারেন।</p>
<p><a class='sc' id='sc7'></a>যেমন, ভন্তে, তারা জলে শুচি পদার্থ, অশুচি পদার্থ, গূথ পদার্থ, মূত্র, থুথু, রক্ত ধৌত করে, তৎসত্ত্বেও জল পরম বিতৃষ্ণা, অনিচ্ছা বা নিদারুণ বিরক্তিতে ভরে উঠে না, তদ্রূপ, আমি জল সদৃশ মহৎ, বিপুল, অপ্রমাণ মৈত্রী ও বিদ্বেষহীন চিত্তে অবস্থান করি। ভন্তে, সত্য সত্যই যাঁর মধ্যে কায়গতা স্মৃতি বিদ্যমান নেই তিনি অন্যতর সব্রহ্মচারীর প্রতি দোষ করে ক্ষমা না চেয়ে পর্যটনে বেরিয়ে যেতে পারেন।</p>
<p><a class='sc' id='sc8'></a>যেমন, ভন্তে, তেজ শুচিকেও দহন করে, অশুচিকেও দহন করে, গূথ পদার্থকেও দহন করে, মূত্র, থুথু, পুঁয, রক্তকেও দহন করে, তৎসত্ত্বেও, তেজ পরম বিতৃষ্ণা, অনিচ্ছা বা নিদারুণ বিরক্তিতে ভরে উঠে না, তদ্রূপ, ভন্তে, তেজ সদৃশ আমি মহৎ, বিপুল, অপ্রমাণ মৈত্রী ও বিদ্বেষহীন চিত্তে অবস্থান করি। ভন্তে, এটা সত্য যে, যাঁর মধ্যে কায়গতা স্মৃতি বিদ্যমান নেই তিনি অন্যতর সব্রহ্মচারীকে বিদ্রূপ করে ক্ষমা না চেয়ে পর্যটনে বেরিয়ে যাবেন তা বলাই বাহুল্য।</p>
<p><a class='sc' id='sc9'></a>যেমন, ভন্তে, বায়ু প্রবাহিত হলে শুচি, অশুচি, গূথ, মূত্র, থুথু, পুঁয এবং রক্ত-এসব পদার্থকেও উড়িয়ে নিয়ে যায়, তৎসত্ত্বেও বায়ু পরম বিতৃষ্ণা, অনিচ্ছা বা বিরক্তি প্রকাশ করে না, তদ্রূপ, বায়ু সদৃশ আমি মহৎ, বিপুল, অপ্রমাণ মৈত্রী ও বিদ্বেষহীন চিত্তে অবস্থান করি। ভন্তে, এটা সত্য যে, যাঁর মধ্যে কায়গতাস্মৃতি বিদ্যমান নেই তিনি একজন সব্রহ্মচারীকে বিদ্রূপ করে ক্ষমা না চেয়ে পর্যটনে বেরিয়ে যেতে পারেন।</p>
<p><a class='sc' id='sc10'></a>যেমন, ভন্তে, ধুলা ঝাড়ার নেকড়া শুচি, অশুচি, গূথ, মূত্র, থুথু, পুঁয এবং রক্ত, এসব পদার্থকে মুছে ফেলে, তৎসত্ত্বেও, মোছার নেকড়া বিতৃষ্ণা, অনিচ্ছা বা বিরক্তি প্রকাশ করে না; তদ্রূপ, ভন্তে, নেকড়া সদৃশ আমি মহৎ, বিপুল, অপ্রমাণ মৈত্রী ও বিদ্বেষহীন চিত্তে অবস্থান করি। ভন্তে, সত্য-সত্যই যাঁর মধ্যে কায়গতাস্মৃতি অবিদ্যমান তিনি একজন সব্রহ্মচারীকে বিদ্রূপ করে ক্ষমা না চেয়ে পর্যটনে বেরিয়ে যেতে পারেন। এতে বিচিত্র কী!</p>
<p><a class='sc' id='sc11'></a>যেমন, ভন্তে, কোনো চণ্ডাল কুমার বা চণ্ডাল কুমারী ছিন্ন বস্ত্র টুকরা পরিহিত হয়ে ভিক্ষা থালা হস্তে গ্রাম বা নিগমে প্রবেশ করে বিনীত মুখাবয়ব ধারণ করে চলে; তদ্রূপ, ভন্তে, আমি চণ্ডাল কুমার সদৃশ মহৎ, বিপুল, অপ্রমাণ মৈত্রী ও বিদ্বেষহীন চিত্তে অবস্থান করি। ভন্তে, এটা সত্য যে, যাঁর মধ্যে কায়গতাস্মৃতি লেশমাত্র বিদ্যমান নেই তিনি সব্রহ্মচারীর নিন্দা করে ক্ষমা না চেয়ে পর্যটনে বের হয়ে যেতে পারেন।</p>
<p><a class='sc' id='sc12'></a>যেমন, ভন্তে, কোনো ছিন্ন শিং শান্ত, সুদান্ত, সুবিনীত ষাঁড় রাস্তা হতে রাস্তায়, দুই রাস্তার সঙ্গমস্থল হতে দুই রাস্তার সঙ্গমস্থলে ঘুরে বেড়ানোর সময় এর পা বা শিং দ্বারা কারো ক্ষতি করে না; তদ্রূপ, ভন্তে, ছিন্ন শিং ষাঁড় সদৃশ আমি মহৎ, বিপুল, অপ্রমেয় মৈত্রী ও বিদ্বেষহীন চিত্তে অবস্থান করি। ভন্তে, এটা সত্য যে, যাঁর মধ্যে কায়গতাস্মৃতি বিদ্যমান নেই তিনি সব্রহ্মচারীর নিন্দা করে ক্ষমা না চেয়ে পর্যটনে বের হয়ে যেতে পারেন।</p>
<p><a class='sc' id='sc13'></a>যেমন, ভন্তে, কোনো স্ত্রী বা পুরুষ বা বালক বা যুবক মস্তক ধৌত করে, পোষাক পরিহিত হয়ে যদি তার কণ্ঠে সর্প, কুকুর বা মনুষ্য মৃতদেহ ঝুলিয়ে দেয় তাহলে পরম বিতৃষ্ণা, অনিচ্ছা বা বিরক্তি উদ্রেক করে। তদ্রূপ, ভন্তে, আমি এই দুর্গন্ধযুক্ত কায়ের পরম বিতৃষ্ণা, অনিচ্ছা বা বিরক্তিতে পরিপূর্ণ। ভন্তে, সত্য-সত্যই যাঁর মধ্যে কায়গতা স্মৃতি বিদ্যমান নেই তিনি সব্রহ্মচারীর নিন্দা করে ক্ষমা না চেয়ে পর্যটনে বের হয়ে যেতে পারেন।</p>
<p><a class='sc' id='sc14'></a>যেমন, ভন্তে, কোনো লোক ছিদ্রযুক্ত, বিচ্ছিদ্রযুক্ত মেদপূর্ণ গাত্রে যা হতে ধীরে ধীরে, ফোঁটা ফোঁটা মেদ পড়ে তা বহন করে; তদ্রূপ, ভন্তে, আমি ছিদ্রযুক্ত, বিচ্ছিদ্রযুক্ত এ দেহকে বহন করি। ভন্তে, এটা সত্য যে, যাঁর মধ্যে কায়গতাস্মৃতি বিদ্যমান নেই তিনি সব্রহ্মচারীকে নিন্দা করে ক্ষমা না চেয়ে পর্যটনে বের হয়ে যেতে পারেন।”</p>
<p><a class='sc' id='sc15'></a>অতঃপর সেই ভিক্ষু আসন হতে উঠে উত্তরাসঙ্গ একাংশ করে ভগবানের পাদে মস্তক রেখে নিপতিত হয়ে ভগবানকে এরূপ বললেন, “ভন্তে, আমি লঙ্ঘনের ফাঁদে পড়েছি। নির্বোধের ন্যায়, অন্ধলোকের ন্যায়, দুর্জন সদৃশ আমি অন্যায়ভাবে, অনর্থক, মিথ্যার বশবর্তী হয়ে শ্রদ্ধেয় সারিপুত্রকে অভিযুক্ত করেছি। ভন্তে, আমাকে পাপের ক্ষমা করুন, পাপ হতে ভবিষ্যতে আমি যেন নিজকে সংযত করতে পারি।”</p>
<p><a class='sc' id='sc16'></a>“সত্যই হে ভিক্ষু, তুমি পাপ করেছ। নির্বোধের ন্যায়, অন্ধলোকের মত, দুর্জন সদৃশ তুমি অন্যায়ভাবে, অনর্থক, মিথ্যার বশবর্তী হয়ে শ্রদ্ধেয় সারিপুত্রকে অভিযুক্ত করেছ। কিন্তু যেহেতু তুমি পাপকে পাপ হিসাবে এবং যথাধর্ম প্রতিকার করেছ তাই আমরা তোমাকে ক্ষমা করলাম। সত্যই, হে ভিক্ষু, এটা তার কারণে আর্যদের বিনয়ের লাভ যে পাপকে পাপ হিসাবে দেখেছে তদ্রূপ স্বীকার করেছে, সংশোধন করেছে যাতে ভবিষ্যতে সে যেন নিজকে সংযত করতে পারে।”</p>
<p><a class='sc' id='sc17'></a>অতঃপর ভগবান আয়ুষ্মান সারিপুত্রকে আহ্বান করলেন, “সারিপুত্র, এ মূর্খ ব্যক্তি যেখানে দাঁড়িয়েছে সেখানে তার মস্তক সপ্ত খণ্ডে বিভক্ত হওয়ার পূর্বে তাকে ক্ষমা কর।” “ভন্তে, যদি তিনি আমাকে এরূপ বলেন তাহলে আমি সেই আয়ুষ্মানকে ক্ষমা করছি এবং তিনিও আমাকে ক্ষমা করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
