<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.5' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>সম্বোধি বর্গ</li>
</ul>
<h1 class='sutta'>৯.৫. বল সূত্র</h1>
</header>
<p><a class='sc' id='sc1'></a>“চার প্রকার বল। চার কী কী?</p>
<p><a class='sc' id='sc2'></a>প্রজ্ঞাবল, বীর্যবল, অনবদ্যবল, সহানুভূতিবল। হে ভিক্ষুগণ, প্রজ্ঞাবল কিরূপ?</p>
<p><a class='sc' id='sc3'></a>যে ধর্ম অকুশল এবং অকুশল হিসেবে অভিহিত; যে ধর্ম কুশল এবং তদ্রূপভাবে অভিহিত; যে ধর্ম নিন্দনীয় এবং নিন্দনীয় হিসেবে কথিত; যে ধর্ম অনবদ্য এবং অনবদ্য হিসেবে কথিত; যে ধর্ম কৃষ্ণ এবং কৃষ্ণ হিসেবে কথিত; যে ধর্ম শুভ্র এবং শুভ্র হিসেবে অভিহিত; যে ধর্ম অসেবনযোগ্য এবং অসেবনযোগ্য হিসেবে অভিহিত; যে ধর্ম সেবনযোগ্য এবং সেবনযোগ্য হিসেবে অভিহিত; যে ধর্ম সত্য সত্যই আর্যজনক নহে এবং তদ্রূপভাবে অভিহিত; যে ধর্ম আর্যোচিত এবং আর্যোচিত বলে অভিহিত; এসব ধর্ম স্পষ্টই দৃষ্ট হয় এবং প্রজ্ঞা দ্বারা পরীক্ষা করা হয়। ভিক্ষুগণ, এটাই প্রজ্ঞাবল। এবং বীর্যবল কীরূপ, ভিক্ষুগণ,</p>
<p><a class='sc' id='sc4'></a>যে ধর্ম অকুশল এবং সেরূপ অকুশল হিসাবে অভিহিত; যে ধর্ম নিন্দাযোগ্য এবং সেভাবে কথিত; যে ধর্ম কৃষ্ণ এবং কৃষ্ণ হিসেবে কথিত; যে ধর্ম অসেবনযোগ্য এবং তদ্রূপ কথিত; যে ধর্ম আর্যোচিত নহে এবং সেভাবে কথিত; এসব ধর্ম প্রহীনের জন্য সে সার্বিক ইচ্ছা শক্তি প্রয়োগ করে, চেষ্টা করে, কঠোর চেষ্টা করে, চিত্ত নমিত করে, প্রতিজ্ঞা করে। যেধর্ম কুশল এবং কুশল হিসেবে অভিহিত; যে ধর্ম অনবদ্য এবং তদ্রূপ অভিহিত; যে ধর্ম শুভ্র এবং শুভ্র হিসেবে অভিহিত; যে ধর্ম সেবনযোগ্য এবং তদ্রূপ অভিহিত; যে ধর্ম আর্যোচিত এবং আর্যোচিত হিসেবে কথিত; এসব বিষয় লাভের জন্য সে সর্বতোভাবে ইচ্ছাশক্তি প্রয়োগ করে, চেষ্টা করে, কঠোর চেষ্টা করে, চিত্ত নমিত করে, প্রতিজ্ঞা করে। ভিক্ষুগণ, এটাকে বলা হয় বীর্যবল। এবং ভিক্ষুগণ, অনবদ্যবল কিরূপ?</p>
<p><a class='sc' id='sc5'></a>হে ভিক্ষুগণ, আর্যশ্রাবক অনবদ্য কায়িক কর্মসম্পন্ন, অনবদ্য বাককর্মসম্পন্ন, অনবদ্য মনোকর্মসম্পন্ন হয়। ভিক্ষুগণ, এটাকে অনবদ্য বল বলা হয়। এবং ভিক্ষুগণ, সহানুভূতিবল কিরূপ?</p>
<p><a class='sc' id='sc6'></a>ভিক্ষুগণ, এই চার প্রকার সহানুভূতির ভিত্তি দান, দয়া, কুশল কর্ম সম্পাদন এবং সম আচরণ। ভিক্ষুগণ, দান এদের মধ্যে অগ্রগণ্য; যেমন ধর্মদান। ভিক্ষুগণ, দয়া সর্বোত্তম, সৎ ও মনোযোগী শ্রোতৃবৃন্দকে পুনঃপুন ধর্মশিক্ষা প্রদান। ভিক্ষুগণ, কুশল কর্মের মধ্যে সর্বোত্তম-অশ্রদ্ধাবানকে শ্রদ্ধায় উদ্দীপ্ত করা, শ্রদ্ধা সঞ্চারিত করা, শ্রদ্ধায় প্রতিষ্ঠিত করা; দুঃশীলকে শীল সম্পদে উদ্দীপ্ত করা, শীল গুণ সঞ্চারিত করা, শীলে প্রতিষ্ঠিত করা; কৃপণকে ত্যাগসম্পদে উদ্দীপ্ত করা, ত্যাগ মহিমা সঞ্চারিত করা, ত্যাগে প্রতিষ্ঠিত করা; নির্বোধকে প্রজ্ঞা সম্পদে উদ্দীপ্ত করা, প্রজ্ঞা সঞ্চারিত করা, প্রজ্ঞায় প্রতিষ্ঠিত করা; ভিক্ষুগণ, সম আচরণ সর্বোত্তম স্রোতাপন্ন ও স্রোতাপন্নের মধ্যে; সকৃদাগামী ও সকৃদাগামী, অনাগামী ও অনাগামী ও অর্হৎ ও অর্হতের মধ্যে সমতা। ভিক্ষুগণ, এটা সহানুভূতি হিসেবে অভিহিত।</p>
<p><a class='sc' id='sc7'></a>ভিক্ষুগণ, এগুলোই হলো চার বল।</p>
<p><a class='sc' id='sc8'></a>ভিক্ষুগণ, এই চারবলে বলবান হয়ে আর্যশ্রাবক পঞ্চ ভয় অতিক্রম করেছেন। পঞ্চ কী কী?</p>
<p><a class='sc' id='sc9'></a>দুর্জীবিকাভয়, দুর্নামভয়, পরিষদভয়, মৃত্যুভয়, দুর্গতিভয়। ভিক্ষুগণ, আর্যশ্রাবক এরূপ গভীরভাবে চিন্তা করে :</p>
<p><a class='sc' id='sc10'></a>“আমি জীবিকা ভয়ে ভীত নহি। আমি কেন জীবিকা ভয়কে ভয় করব? আমার চতুর্বিধ বল আছে-প্রজ্ঞাবল, বীর্যবল, অনবদ্যবল, সহানুভূতিবল। কিন্তু নির্বোধ জীবিকা ভয়কে ভয় করতে পারে, অলস ব্যক্তি জীবিকাভয়কে ভয় করতে পারে, দোষী ব্যক্তি কায়িক, বাচনিক, মানসিক কর্মে জীবিকা ভয়কে ভয় করতে পারে। আমি দুর্নাম ভয়ে ভীত নহি… আমি পরিষদে হতবুদ্ধি হয়ে ভীত নহি… আমি মৃত্যু ভয়ে ভীত নহি… আমি দুর্গতি ভয়কে ভয় করি না। আমি কেন দুর্গতি ভয়কে ভয় করব? আমার চতুর্বিধ বল আছে : প্রজ্ঞাবল, বীর্যবল, অনবদ্য বল, সহানুভূতিবল। নির্বোধ দুর্গতি ভয়ে ভীত হতে পারে, অলস ব্যক্তি দুর্গতি ভয়কে ভয় করতে পারে, দোষী ব্যক্তি কায়িক, বাচনিক ও মানসিক কর্মে দুর্গতি ভয়কে ভয় করতে পারে। সহানুভূতিহীন ব্যক্তি দুর্গতি ভয়কে ভয় করতে পারে।</p>
<p><a class='sc' id='sc11'></a>হে ভিক্ষুগণ, এই চতুর্বিধ বলে বলসম্পন্ন আর্যশ্রাবক এই পঞ্চ ভয় অতিক্রম করেছেন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
