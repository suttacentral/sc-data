<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.38' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>মহাবর্গ</li>
</ul>
<h1 class='sutta'>৯.৩৮. লোকায়তিক সূত্র</h1>
</header>
<p><a class='sc' id='sc1'></a>দুজন লোকায়তিক ব্রাহ্মণ ভগবানের নিকট উপস্থিত হলেন, উপস্থিত হয়ে ভগবানের সাথে স্মরণীয় কথা সমাপনান্তে একপ্রান্তে উপবেশন করেন। একপ্রান্তে উপবিষ্ট ব্রাহ্মণদ্বয় ভগবানকে বললেন :</p>
<p><a class='sc' id='sc2'></a>“ভো গৌতম, সর্বজ্ঞ, সর্বদর্শী পূরণকশ্যপ অপরিশেষ জ্ঞানদর্শন বিশেষভাবে জানেন, “আমি বিচরণ করি বা স্থিত হই বা নিদ্রিত হই বা জাগ্রত হই সতত, শান্ত জ্ঞানদর্শন উপস্থিত থাকে।” তিনি এরূপ ঘোষণা করেছেন, “অনন্তলোক জ্ঞাত হয়ে, দর্শন করে আমি অনন্ত জ্ঞানসহ অবস্থান করি।” ভো গৌতম, সর্বজ্ঞ, সর্বদর্শী নির্গ্রন্থ নাথপুত্র অপরিশেষ জ্ঞান-দর্শন বিশেষভাবে জানেন, “আমি বিচরণ করি বা স্থিত হই বা নিদ্রিত হই বা জাগ্রত হই সতত, শান্ত জ্ঞান দর্শন আমাতে বিদ্যমান থাকে।” তিনি এরূপ ঘোষণা করেছেন, “অনন্তলোক জ্ঞাত হয়ে, দর্শন করে আমি অনন্ত জ্ঞানসহ অবস্থান করি।” ভো গৌতম, এ উভয়ের মধ্যে কে অপরকে অস্বীকার করে? কে সত্য ভাষণ করে, কে মিথ্যা ভাষণ করে?”</p>
<p><a class='sc' id='sc3'></a>“যথেষ্ট ব্রাহ্মণ, এখানে দাঁড়ান, এ উভয় জ্ঞানবাদীর কে অপরকে অস্বীকার করে? কে সত্য ভাষণ করে, কে মিথ্যা ভাষণ করে? ব্রাহ্মণ আমি ধর্ম দেশনা করব, তা মনোনিবেশসহ শ্রবণ করুন, আমি ভাষণ করছি।” ব্রাহ্মণদ্বয় ভগবানের কথায় সায় দিলেন, “তাই হোক।” ভগবান বললেন :</p>
<p><a class='sc' id='sc4'></a>“মনে করুন, ব্রাহ্মণ, চার পুরুষ পৃথিবীর চার কোণে দাঁড়ানো, প্রত্যেকে সর্বোচ্চ পদক্ষেপ ও গতিসম্পন্ন, সর্বোচ্চ দীর্ঘ পদক্ষেপসম্পন্ন যেমন একজন ধনুসহ শক্তিশালী, দক্ষ, চতুর লক্ষভেদী তীরন্দাজ পাতলা তীর দ্বারা সহজে একটা তালবৃক্ষের ছায়া কেটে ফেলতে পারে, এরূপ হচ্ছে তাদের গতি; যেন পূর্ব সমুদ্র পশ্চিম সমুদ্র, এরূপ তাদের পদক্ষেপ। এখন মনে করুন, পূর্বকোণে স্থিত লোকটি বলতে পারে, “আমি হেঁটে জগতের শেষ সীমায় পৌঁছব!” যদিও জীবনের মেয়াদ শতবর্ষ এবং সে শতবর্ষই জীবিত রইল এবং শতবর্ষই হাঁটল, শুধুমাত্র আহার-পান-চর্বণ-চিবান-প্রাকৃতিক ডাকে সাড়া দেওয়া এবং নিদ্রার মাধ্যমে অবসন্নতা দূর করা ব্যতীত। শতবর্ষ যাবৎ হেঁটে জগতের অন্ত প্রাপ্ত না হয়ে এর মধ্যে সে কালপ্রাপ্ত হতে পারে। এবং মনে করুন, পশ্চিম কোণে স্থিত পুরুষটি… উত্তর কোণে স্থিত পুরুষটি… দক্ষিণ কোণে স্থিত পুরুষটি অনুরূপ বলতে পারে… যদিও প্রত্যেকে শতবর্ষ যাবৎ হাঁটল, শুধুমাত্র আহার পান-চর্বণ-চিবান-প্রাকৃতিক ডাকে সাড়া প্রদান ও নিদ্রার মাধ্যমে অবসন্নতা দূর করা ব্যতীত। শতবর্ষ ব্যাপী হেঁটে জগতের অন্ত প্রাপ্ত না হয়ে এর মধ্যে তারা কাল প্রাপ্ত হতে পারে। এবং তার কারণ কী? ওহে ব্রাহ্মণ, এরূপ পরিভ্রমণ দ্বারা আমি বলি না যে, জগতের অন্ত জানা, দেখা ও প্রাপ্ত হওয়া যায়। তথাপি হে ব্রাহ্মণ, আমি ঘোষণা করছি, জগতের অন্তে না পৌঁছে দুঃখের অন্ত সাধন করা যায় না।</p>
<p><a class='sc' id='sc5'></a>হে ব্রাহ্মণ, এই পঞ্চকামগুণকে আর্যবিনয়ে লোক বলে অভিহিত করা হয়। পঞ্চ কী কী?</p>
<p><a class='sc' id='sc6'></a>চক্ষুবিজ্ঞেয় রূপ আকাঙ্ক্ষিত, মুগ্ধকর, আনন্দময়, প্রিয়, অনুরাগ ও কাম উদ্দীপক; শ্রোত্রবিজ্ঞেয় শব্দ আকাঙ্ক্ষিত, মুগ্ধকর, আনন্দময়, প্রিয়, অনুরাগ ও কাম উদ্দীপক; ঘ্রাণবিজ্ঞেয় গন্ধ আকাঙ্ক্ষিত, মুগ্ধকর, আনন্দময়, প্রিয়, অনুরাগ ও কাম উদ্দীপক; জিহ্বাবিজ্ঞেয় রস আকাঙ্ক্ষিত, মুগ্ধকর, আনন্দময়, প্রিয়, অনুরাগ ও কাম উদ্দীপক; কায়বিজ্ঞেয় স্পর্শ আকাঙ্ক্ষিত, মুগ্ধকর, আনন্দময়, প্রিয়, অনুরাগ ও কামোদ্দীপক।</p>
<p><a class='sc' id='sc7'></a>হে ব্রাহ্মণ, এই পঞ্চ কামগুণকে আর্য-বিনয়ে লোক বলে অভিহিত করা হয়।</p>
<p><a class='sc' id='sc8'></a>এখন মনে করুন ব্রাহ্মণ, ভিক্ষু কাম হতে বিবিক্ত হয়ে সবিতর্ক, সবিচার, বিবেকজ প্রীতিসুখ সমন্বিত প্রথম ধ্যান লাভ করে অবস্থান করে। তাকেই জগতের অন্তে এসেছে বলে অভিহিত করা হয় এবং সে জগতের অন্তে অবস্থান করে। এবং অন্যে তার সম্পর্কে বলতে পারে, “এপুরুষ এখনো জগতে আবদ্ধ, এখনো জগতের বাইরে যায়নি।” হে ব্রাহ্মণ, আমিও তার সম্পর্কে এরূপ বলি, “সে এখনো লোকে আবদ্ধ, এখনো লোকাতীত হয়নি।”</p>
<p><a class='sc' id='sc9'></a>পুনঃ হে ব্রাহ্মণ, ভিক্ষু বিতর্ক-বিচার উপশমে আধ্যাত্মিক সমপ্রসাদযুক্ত চিত্তে একাগ্রজনিত অবিতর্ক ও বিচারবিহীন সমাধিজনিত প্রীতিসুখ সমন্বিত দ্বিতীয় ধ্যান লাভ করে অবস্থান করে, ভিক্ষু প্রীতিতে বিরাগী হয়ে উপেক্ষার ভাবে অবস্থান করে, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতিনিরপেক্ষ)</span> সুখ অনুভব করে, আর্যগণ যে ধ্যানস্তরে আরোহণ করলে “ধ্যায়ী উপেক্ষাসম্পন্ন ও স্মৃতিমান হয়ে <span class='add'>(প্রীতিনিরপেক্ষ)</span> সুখে বাস করেন” বলে যে বর্ণনা করেন সেই তৃতীয় ধ্যান লাভ করে তাতে অবস্থান করে। ভিক্ষু সর্ব দৈহিক সুখ-দুঃখ পরিহার করে পূর্বেই সৌমনস্য-দৌর্মনস্য <span class='add'>(মনের হর্ষ-বিষাদ)</span> অস্তমিত করে না-দুঃখ, না-সুখ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করে অবস্থান করে। হে ব্রাহ্মণ, এই ভিক্ষু জগতের অন্তে এসে জগতের অন্তে অবস্থান করে বলে অভিহিত করা হয়। অন্যে তার সম্পর্কে বলে, “এই পুরুষ এখনো জগতে আবদ্ধ, এখনো জগতের বাইরে যায়নি।” আমিও হে ব্রাহ্মণ, এরূপ বলি, “এব্যক্তি এখনো লোকে আবদ্ধ, লোকাতীত হয়নি।”</p>
<p><a class='sc' id='sc10'></a>পুনঃ হে ব্রাহ্মণ, ভিক্ষু সর্বতোভাবে রূপসংজ্ঞা অতিক্রম করে প্রতিঘসংজ্ঞা অস্তমিত করে নানাত্ব-সংজ্ঞায় অমনোযোগী হয়ে “অনন্ত আকাশ” সংজ্ঞায় আকাশ-অনন্ত-আয়তন লাভ করে অবস্থান করে। হে ব্রাহ্মণ, এই ভিক্ষু জগতের অন্তে এসে অবস্থান করে বলে অভিহিত করা হয়। অন্যে তার সম্পর্কে বলে, “এ পুরুষ এখনো জগতে আবদ্ধ, এখন জগতের বাইরে যায়নি।” আমিও ব্রাহ্মণ, এরূপ বলি, “এব্যক্তি এখনো লোকে আবদ্ধ লোকাতীত হয়নি।”</p>
<p><a class='sc' id='sc11'></a>পুনঃ হে ব্রাহ্মণ, ভিক্ষু সর্বতোভাবে আকাশ-অনন্ত-আয়তন অতিক্রম করে “অনন্ত বিজ্ঞান” এই চেতনায় বিজ্ঞান-অনন্ত-আয়তন লাভ করে অবস্থান করে। ব্রাহ্মণ, ভিক্ষু সর্বতোভাবে বিজ্ঞান-অনন্ত-আয়তন অতিক্রম করে “কিছুই না” চেতনায় আকিঞ্চনায়তন লাভ করে অবস্থান করে। হে ব্রাহ্মণ, ভিক্ষু সর্বতোভাবে আকিঞ্চনায়তন অতিক্রম করে “নৈবসংজ্ঞা-নাসংজ্ঞায়তন” লাভ করে অবস্থান করে। হে ব্রাহ্মণ, এই ভিক্ষু লোকের অন্তে এসে লোকের অন্তে বাস করে বলে অভিহিত করা হয়। অন্যে তার সম্পর্কে বলে, “এই ব্যক্তি লোকে আবদ্ধ, লোকের বাইরে যায়নি।” হে ব্রাহ্মণ, আমিও এরূপ বলি, “এ ভিক্ষু লোকে আবদ্ধ লোকাতীত হয়নি।”</p>
<p><a class='sc' id='sc12'></a>পুনঃ হে ব্রাহ্মণ, ভিক্ষু সর্বতোভাবে নৈবসংজ্ঞা-নাসংজ্ঞায়তন অতিক্রম করে সংজ্ঞাবেদয়িত নিরোধ লাভ করে অবস্থান করে, প্রজ্ঞা দ্বারা দর্শন করে যে, আসক্তি সমূহ পুরোপুরি ধ্বংস হয়ে গেছে। “হে ব্রাহ্মণ, এই ভিক্ষু লোকের অন্তে এসে লোকের অন্তে বাস করে, লোকাতীত, আসক্তি মুক্ত বলে অভিহিত করা হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
