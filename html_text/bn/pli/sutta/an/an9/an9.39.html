<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an9.39' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>নবক নিপাত</li>
<li class='vagga'>মহাবর্গ</li>
</ul>
<h1 class='sutta'>৯.৩৯. দেবাসুর সংগ্রাম সূত্র</h1>
</header>
<p><a class='sc' id='sc1'></a>“হে ভিক্ষুগণ, বহুকাল পূর্বে দেবতা ও অসুরের মধ্যে যুদ্ধ গর্জন করে উঠল। সেই যুদ্ধে অসুরদের জয় এবং দেবতাদের পরাজয় ঘটেছিল এবং পরাজিত দেবতাগণসহ উত্তরাভিমুখে <span class='add'>(বিপক্ষ হয়ে)</span> পলায়ন করে। তখন দেবগণ চিন্তা করল, “অসুরগণ পশ্চাদ্ধাবন করছে, চল আমরা দ্বিতীয়বার তাদের সাথে যুদ্ধ করি।”</p>
<p><a class='sc' id='sc2'></a>দ্বিতীয়বারও হে ভিক্ষুগণ, দেবগণ অসুরদের সাথে সংগ্রামে লিপ্ত হয়েছিল। দ্বিতীয়বারও অসুরদের জয় এবং দেবগণের পরাজয় হয়েছিল এবং পরাজিত দেবগণ ভীত হয়েছিল এবং উত্তরাভিমুখে অসুরদের অনুসরণ করেছিল। তখন দেবগণ চিন্তা করল, “অসুরগণ আমাদের অনুসরণ করছে, চল আমরা তৃতীয়বার তাদের সাথে সংগ্রামে লিপ্ত হই।”</p>
<p><a class='sc' id='sc3'></a>তৃতীয়বারও হে ভিক্ষুগণ, দেবগণ অসুরগণের সাথে সংগ্রাম করে। হে ভিক্ষুগণ, এবারও অসুরদের জয়, দেবগণের পরাজয় ঘটে এবং পরাজিত ও ভীত দেবগণ দেবনগরে প্রবেশ করে। হে ভিক্ষুগণ, দেবপুরাগত দেবগণ এরূপ চিন্তা করল, “এখন আমরা যে ভীতদের পরিত্রাণের জন্য এসেছি, এখন হতে আমরা নিজেরা নিজেরাই বাস করব এবং অসুরদের সাথে আমাদের কোনো কিছু করণীয় নেই।” অসুরগণও অপরপক্ষে হে ভিক্ষুগণ, এরূপ চিন্তা করল, “ভীত দেবগণ পরিত্রাণের জন্য চলে গেছে, এখন থেকে তারা নিজেরা নিজেরাই বাস করবে এবং আমাদের সাথে তাদের কোনো করণীয় নেই।”</p>
<p><a class='sc' id='sc4'></a>হে ভিক্ষুগণ, বহুকাল পূর্বে দেবতা ও অসুরদের মধ্যে অন্য একটি সংগ্রাম শুরু হয়েছিল। সে সংগ্রামে হে ভিক্ষুগণ, দেবগণের জয় এবং অসুরগণের পরাজয় ঘটেছিল এবং পরাজিত অসুরগণ দেবগণ দ্বারা অনুসৃত হয়ে দক্ষিণাভিমুখে পলায়ন করেছিল। হে ভিক্ষুগণ, তখন অসুরগণ চিন্তা করল, “দেবগণ আমাদের অনুসরণ করছে; সুতরাং, দ্বিতীয়বার তাদের সাথে সংগ্রামে লিপ্ত হলে কেমন হয়!”</p>
<p><a class='sc' id='sc5'></a>এবং তারা তাই করল এবং দ্বিতীয়বারও তাদের পরাজয় ঘটল। এবং হে ভিক্ষুগণ, পরাজিত অসুরগণ সেবারও দেবগণ দ্বারা অনুসৃত হয়ে দক্ষিণাভিমুখে পলায়ন করল। তখন হে ভিক্ষুগণ, অসুরগণ পুনঃ চিন্তা করল, “চল, আমরা তৃতীয়বার দেবগণের সাথে সংগ্রাম করি।”</p>
<p><a class='sc' id='sc6'></a>তৃতীয়বারও হে ভিক্ষুগণ, অসুরেরা দেবগণের সাথে সংগ্রামে লিপ্ত হলো। তৃতীয়বারও দেবগণের জয়, অসুরদের পরাজয় ঘটল। পরাজিত এবং ভীত অসুরগণ অসুরপুরে প্রবেশ করে। অসুর পুরাগত অসুরেরা হে ভিক্ষুগণ, এরূপ চিন্তা করল, “এখন আমরা যে ভীতদের পরিত্রাণের জন্য এসেছি, এখন হতে আমরা নিজে নিজেই বাস করব এবং দেবগণের সাথে আমাদের কোনো কিছু করণীয় নেই।” অপর পক্ষে হে ভিক্ষুগণ, দেবগণও এরূপ চিন্তা করল, “ভীত অসুরগণ পরিত্রাণের জন্য চলে গেছে এখন থেকে তারা নিজেরা নিজেরাই বাস করবে এবং আমাদের সাথে তাদের কোনো করণীয় নেই।”</p>
<p><a class='sc' id='sc7'></a>তদ্রূপ, হে ভিক্ষুগণ, যে সময়ে ভিক্ষু কাম হতে বিবিক্ত… প্রথম ধ্যান লাভ করে অবস্থান করে সে সময়ে হে ভিক্ষুগণ, ভিক্ষু চিন্তা করে, “এখন যে আমি ভয়গ্রস্তদের পরিত্রাণের জন্য এসেছি, এখন হতে আমি নিজেই বাস করব এবং মারের সাথে আমার কোনো করণীয় নেই।” এবং পাপমতি মারও এরূপ চিন্তা করে, “এখন যে ভিক্ষু ভয়গ্রস্তদের পরিত্রাণের জন্য চলে গেছেন, এখন হতে তিনি নিজে নিজেই বাস করবেন এবং আমার সাথে তাঁর কোনো করণীয় নেই।”</p>
<p><a class='sc' id='sc8'></a>যে সময়ে ভিক্ষুগণ, ভিক্ষু বিতর্ক-বিচার প্রশমিত… দ্বিতীয় ধ্যান… তৃতীয় ধ্যান… চতুর্থ ধ্যান লাভ করে অবস্থান করে, সে সময়ে হে ভিক্ষুগণ, ভিক্ষু এরূপ চিন্তা করে, “এখন যে আমি ভয়গ্রস্তদের পরিত্রাণের জন্য এসেছি, এখন হতে আমি নিজে নিজেই বাস করব এবং মারের সাথে আমার কোনো করণীয় নেই।” পাপমতি মারও হে ভিক্ষুগণ, এরূপ চিন্তা করে; “এখন যে ভিক্ষু ভয়গ্রস্তদের পরিত্রাণের জন্য চলে গেছেন, এখন হতে তিনি নিজে নিজেই বাস করবেন এবং আমার সাথে তাঁর কোনো করণীয় নেই।”</p>
<p><a class='sc' id='sc9'></a>যে সময়ে হে ভিক্ষুগণ, ভিক্ষু সম্পূর্ণরূপে রূপসংজ্ঞা অতিক্রম করে প্রতিঘসংজ্ঞা অস্তমিত করে নানত্বসংজ্ঞায় অমনোযোগী হয়ে “অনন্ত আকাশ” চেতনায় আকাশ-অনন্ত-আয়তন লাভ করে অবস্থান করে, হে ভিক্ষুগণ, এই ভিক্ষু মারকে অন্ধ করে দিয়েছে, পাপমতি মারের দৃষ্টিপথ ধ্বংস করে দিয়েছে বলে কথিত এবং সে পাপমতি মারের অদর্শনগত হয়েছে।</p>
<p><a class='sc' id='sc10'></a>যে সময়ে হে ভিক্ষুগণ, ভিক্ষু পুরোপুরি আকাশ-অনন্ত-আয়তন অতিক্রম করে “অনন্ত বিজ্ঞান” চেতনায় বিজ্ঞান-অনন্ত-আয়তন লাভ করে অবস্থান করে… পুরোপুরি বিজ্ঞান-অনন্ত-আয়তন অতিক্রম করে “কিছুই না” চেতনায় আকিঞ্চনায়তন লাভ করে অবস্থান করে… পুরোপুরি আকিঞ্চনায়তন অতিক্রম করে নৈবসংজ্ঞা-নাসংজ্ঞায়তন লাভ করে অবস্থান করে… পুরোপুরি নৈবসংজ্ঞা-নাসংজ্ঞায়তন অতিক্রম করে সংজ্ঞাবেদয়িত নিরোধ ধ্যান লাভ করে অবস্থান করে এবং প্রজ্ঞা দ্বারা দর্শন করে যে আসক্তিসমূহ সম্পূর্ণরূপে ক্ষয়প্রাপ্ত হয়েছে, সে মারকে অন্ধ করে দিয়েছে, পাপমতি মারকে বধ করে মারের দৃষ্টিপথ অন্ধ করে দিয়েছে বলে কথিত এবং সে মারের দর্শন বহির্ভূত হয়েছে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
