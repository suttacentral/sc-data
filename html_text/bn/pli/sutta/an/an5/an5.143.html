<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.143' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ত্রিকণ্টকী বর্গ</li>
</ul>
<h1 class='sutta'>৫.১৪৩. সারন্দদ সূত্র</h1>
</header>
<p><a class='sc' id='sc1'></a>একসময় ভগবান বৈশালীর সন্নিকটস্থ মহাবনে কূটাগারশালায় অবস্থান করছিলেন। অনন্তর ভগবান পূর্বাহ্ণসময়ে চীবর পরিধান করে পাত্র-চীবর গ্রহণ করে বৈশালীতে পিণ্ডচারণের জন্য প্রবিষ্ট হলেন। সেই সময়ে পঞ্চশত লিচ্ছবী সারন্দদ চৈত্যে একত্রিত হয়ে উপবিষ্ট হলে এইরূপ আলাপ-আলোচনার উৎপন্ন হলো, ‘জগতে পঞ্চবিধ রত্নের প্রাদুর্ভাব দুর্লভ। পঞ্চ কী কী? যথা : হস্তীরত্নের প্রাদুর্ভাব জগতে দুর্লভ, অশ্বরত্নের প্রাদুর্ভাব জগতে দুর্লভ, মনিরত্নের প্রাদুর্ভাব জগতে দুর্লভ, স্ত্রীরত্নের প্রাদুর্ভাব জগতে দুর্লভ এবং গৃহপতিরত্নের প্রাদুর্ভাব জগতে দুর্লভ। এই পঞ্চবিধ রত্নের প্রাদুর্ভাব জগতে দুর্লভ।’</p>
<p><a class='sc' id='sc2'></a>অনন্তর সেই লিচ্ছবীরা পথমধ্যে একজন ব্যক্তি স্থাপন করে বলল, ‘ওহে ব্যক্তি, তুমি ভগবানকে আগমনরত দেখলে আমাদের জ্ঞাপন করিও।’ সেই পুরুষ ভগবানকে দূর হতে আগমনরত দেখলেন। দেখার পর যেখানে সেই লিচ্ছবীগণ সেখানে উপস্থিত হলেন। উপস্থিত হয়ে সেই লিচ্ছবীদের এরূপ বললেন, ‘মহাশয়গণ, সেই ভগবান, অর্হৎ, সম্যকসম্বুদ্ধ গমন করছেন। এখন আপনারা যথাসময় মনে করেন।’</p>
<p><a class='sc' id='sc3'></a>অতঃপর সেই লিচ্ছবীরা যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে স্থিত হলেন। একপাশে স্থিত সেই লিচ্ছবীরা ভগবানকে এরূপ বললেন, ‘ভন্তে, সত্যিই তা উত্তম হয় যদি ভগবান অনুকম্পাপূর্বক সারন্দদ চৈত্যে গমন করেন।’ ভগবান মৌনাবলম্বনপূর্বক সম্মত হলেন। অনন্তর ভগবান যেখানে সারন্দদ চৈত্য সেখানে উপস্থিত হলেন। উপস্থিত হয় প্রজ্ঞাপ্ত আসনে উপবেশন করলেন। উপবিষ্ট হয়ে ভগবান সেই লিচ্ছবীদের এরূপ বললেন :</p>
<p><a class='sc' id='sc4'></a>“হে লিচ্ছবীগণ, এস্থলে তোমরা উপবিষ্ট হয়ে এইমাত্র কোন বিষয়ে কথা বলছিলে? আমি আসায় তোমাদের কোন কথায় বিঘ্ন সৃষ্টি হয়েছে?”</p>
<p><a class='sc' id='sc5'></a>“এস্থলে, ভন্তে, আমরা একত্রিত হয়ে উপবিষ্ট হলে এরূপ কথার সূত্রপাত হলো, ‘জগতে পঞ্চবিধ রত্নের প্রাদুর্ভাব দুর্লভ। পঞ্চ কী কী? যথা : হস্তীরত্নের প্রাদুর্ভাব জগতে দুর্লভ, অশ্বরত্নের প্রাদুর্ভাব জগতে দুর্লভ, মনিরত্নের প্রাদুর্ভাব জগতে দুর্লভ, স্ত্রীরত্নের প্রাদুর্ভাব জগতে দুর্লভ এবং গৃহপতিরত্নের প্রাদুর্ভাব জগতে দুর্লভ। এই পঞ্চবিধ রত্নের প্রাদুর্ভাব জগতে দুর্লভ।’</p>
<p><a class='sc' id='sc6'></a>“সত্যিই ওহে বন্ধুগণ, কামে অনুরক্ত লিচ্ছবীগণের মধ্যে কামসম্বন্ধীয় কথাই উৎপন্ন হয়েছিল। লিচ্ছবীগণ, পঞ্চবিধ রত্নের প্রাদুর্ভাব জগতে দুর্লভ। পঞ্চ কী কী? যথা : তথাগত, অর্হৎ, সম্যকসম্বুদ্ধের প্রাদুর্ভাব জগতে দুর্লভ, তথাগত প্রবর্তিত ধর্ম-বিনয় দেশনাকারী ব্যক্তি জগতে দুর্লভ, তথাগত কর্তৃক প্রবর্তিত ধর্ম-বিনয় দেশনাকারী বিজ্ঞাত ব্যক্তি জগতে দুর্লভ, তথাগত কর্তৃক প্রবর্তিত ধর্ম-বিনয় দেশনাকারী বিজ্ঞাত ও ধর্মানুধর্মে প্রতিপন্ন ব্যক্তি জগতে দুর্লভ এবং কৃতজ্ঞ, উপকার স্বীকারকারী ব্যক্তি জগতে দুর্লভ। লিচ্ছবীগণ, এই পাঁচ প্রকার রত্নের প্রাদুর্ভাব দুর্লভ।”</p>
<p class='end'><a class='sc' id='sc7'></a>সারন্দদ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
