<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.38' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুমনা বর্গ</li>
</ul>
<h1 class='sutta'>৫.৩৮. শ্রদ্ধা সূত্র</h1>
</header>
<p><a class='sc' id='sc1'></a>‘হে ভিক্ষুগণ, শ্রদ্ধাবান কুলপুত্রদের পাঁচ প্রকার আনিশংস আছে। সেই পাঁচ প্রকার কী কী?</p>
<p><a class='sc' id='sc2'></a>ভিক্ষুগণ, জগতের মধ্যে যে-সকল ধার্মিক ও সৎপুরুষ আছেন, তারা অনুকম্পাকালে প্রথমেই শ্রদ্ধান্বিত হয়ে অনুকম্পা করে, বীতশ্রদ্ধ হয়ে নহে; তারা উপস্থিত হওয়ার সময় প্রথমেই শ্রদ্ধাসম্পন্ন হয়ে উপস্থিত হয়, বীতশ্রদ্ধ হয়ে নয়; তারা দান গ্রহণের সময় প্রথমেই শ্রদ্ধাসম্পন্ন হয়ে গ্রহণ করে, অশ্রদ্ধ হয়ে নহে; তারা ধর্মদেশনা করার সময় প্রথমেই শ্রদ্ধান্বিত হয়ে ধর্মদেশনা করে, বীতশ্রদ্ধ হয়ে নহে; শ্রদ্ধাবান কায়ভেদে মৃত্যুর পর সুগতি স্বর্গলোকে উৎপন্ন হয়। ভিক্ষুগণ, এই পঞ্চবিধ বিষয়ই হচ্ছে শ্রদ্ধাবান কুলপুত্রদের আনিশংস।</p>
<p><a class='sc' id='sc3'></a>যেমন, ভিক্ষুগণ, পল্লী অঞ্চলের চতুর্মহাপথের সন্ধিস্থলে বৃহৎ নিগ্রোধবৃক্ষ <span class='add'>(বটবৃক্ষ)</span> থাকলে তা চর্তুদিকের সমস্ত পক্ষীদের প্রতিস্মরণ <span class='add'>(আশ্রয়স্থল)</span> হয়। ঠিক তদ্রূপ, ভিক্ষুগণ, শ্রদ্ধাবান কুলপুত্র বহুজন; যথা : ভিক্ষু-ভিক্ষুণী, উপাসক-উপাসিকাদের জন্য প্রতিস্মরণ হয়।”</p>
<blockquote class='gatha'>
<p><a class='sc' id='sc4'></a>‘শাখা, পত্র, ফল, মূল, অতি শোভনীয়,<br>
বৃহৎ কাণ্ডযুক্ত দ্রুম হয় রমনীয়;<br>
সেরূপ মহাবৃক্ষ নিশ্রয় হয় সদা,<br>
চর্তুদিকের পক্ষী যত উড়ে সর্বদা।<br>
ছায়াকামী, ফলকামী যত আছে পাখি,<br>
ছায়া-ফল লাভে তারা হয় সদা সুখী;<br>
মনোরম সম্মিলনে চিত্তানন্দময়,<br>
মহাবৃক্ষ তাই পাখিদের মিলনালয়।<br>
সেরূপই শীলবান শ্রদ্ধান্বিত নর,<br>
নম্র, ভদ্র হয় সে দয়ার্দ্রময় ধীর;<br>
কোমলমতি হয় আর বাক্যে সদাশয়,<br>
পুণ্যপূত গুণে শ্রেষ্ঠ হয় অতিশয়।<br>
সেইরূপ নরকে করে ভজনা তারা,<br>
বীতরাগ-দ্বেষ-মোহ হয়েছেন যারা;<br>
পুণ্যক্ষেত্র, আসবহীন, মার্গলাভীগণ,<br>
দুঃখক্ষয়ী ধর্মকথা করে তাকে বর্ণন।<br>
আসববিহীন হয় সে জ্ঞাত হয়ে ধর্ম,<br>
নির্বাপিত হয়ে বুঝে লোকোত্তরের মর্ম।’</p>
</blockquote>
<p class='end'><a class='sc' id='sc5'></a>শ্রদ্ধা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
