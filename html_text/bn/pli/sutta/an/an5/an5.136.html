<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.136' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>রাজা বর্গ</li>
</ul>
<h1 class='sutta'>৫.১৩৬. দ্বিতীয় প্রার্থনা সূত্র</h1>
</header>
<p><a class='sc' id='sc1'></a>“হে ভিক্ষুগণ, পঞ্চবিধ অঙ্গে সমৃদ্ধ প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র উপরাজ্য প্রার্থনা করে। পঞ্চ কী কী?</p>
<p><a class='sc' id='sc2'></a>এক্ষেত্রে ভিক্ষুগণ, প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র মাতৃ ও পিতৃ উভয় কুলেই সুজাত হয় ও পবিত্র গর্ভজাত হয়; সপ্ত পিতামহকাল পর্যন্ত জাতিবাদের দ্বারা অঘৃণিত, অনিন্দনীয় হয়। সে অভিরূপ, দর্শনীয়, প্রসাদিক, পরম বর্ণসৌন্দর্যতায় সমৃদ্ধ হয়। সে মাতাপিতাদের নিকট প্রিয় ও মনোজ্ঞ হয়; সৈন্যদের নিকট প্রিয় ও মনোজ্ঞ হয় এবং পণ্ডিত বিদ্ধান মেধাবী ও অতীত ঘটনা হতে বর্তমান ভবিষ্যতের উন্নতি কল্পে চিন্তা করতে সক্ষম হয়।</p>
<p><a class='sc' id='sc3'></a>তার এরূপ চিন্তার উদয় হয়, ‘আমি মাতৃ ও পিতৃ উভয় কুলেই সুজাত এবং পবিত্র গর্ভজাত; আমার সপ্ত পিতামহকাল পর্যন্ত জাতিবাদের দ্বারা অঘৃণিত ও অনিন্দনীয়। তাহলে কী হেতু আমি উপরাজ্য প্রার্থনা করব না? আমি অভিরূপ, দর্শনীয়, প্রসাদিক, পরম বর্ণসৌন্দর্যতায় সমৃদ্ধ। তাহলে কী হেতু আমি উপরাজ্য প্রার্থনা করব না? আমি মাতাপিতাদের নিকট প্রিয় ও মনোজ্ঞ; তাহলে কী হেতু আমি উপরাজ্য প্রার্থনা করব না? আমি সৈন্যদের নিকট প্রিয় ও মনোজ্ঞ। তাহলে কী হেতু আমি উপরাজ্য প্রার্থনা করব না? আমি পণ্ডিত, বিদ্ধান, মেধাবী এবং অতীত ঘটনা হতে বর্তমান ও ভবিষ্যতের উন্নতির কল্পে চিন্তা করতে সক্ষম; তাহলে কী হেতু আমি উপরাজ্য প্রার্থনা করব না? ভিক্ষুগণ, এই পঞ্চবিধ অঙ্গে সমৃদ্ধ প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র উপরাজ্য প্রার্থনা করে।</p>
<p><a class='sc' id='sc4'></a>ঠিক এরূপেই, ভিক্ষুগণ, পঞ্চবিধ ধর্মে সমৃদ্ধ ভিক্ষু আসবসমূহের ক্ষয় প্রার্থনা করে। পঞ্চ কী কী?</p>
<p><a class='sc' id='sc5'></a>এক্ষেত্রে ভিক্ষুগণ, ভিক্ষু শীলবান হয়, প্রাতিমোক্ষ সংবরে সংযত, আচার-গোচরসম্পন্ন, অণুমাত্র নিন্দনীয় আচরণেও ভয়দর্শী হয়ে অবস্থান করে এবং শিক্ষাপদসমূহ গ্রহণ করে চরিত্র গঠন করে। বহুশ্রুত, শ্রুতিধর ও শ্রুতিসঞ্চয়ী হয়-যে-সকল ধর্ম আদিকল্যাণ, মধ্যকল্যাণ, পর্যাবসানেও কল্যাণ, সার্থক, সব্যঞ্জক; যা সম্পূর্ণ পরিপূর্ণ পরিশুদ্ধ ব্রহ্মচর্যের ঘোষণা করে সেরূপ বহু ধর্মোপদেশ তার শ্রুত, ধৃত, কণ্ঠস্থ, মনের দ্বারা প্রত্যক্ষকৃত ও দৃষ্টি দ্বারা উত্তমরূপে প্রতিবিদ্ধ হয়। চারি স্মৃতিপ্রস্থানে উত্তমরূপে চিত্ত প্রতিষ্ঠিত হয়। সে আরব্ধবীর্য হয়, অকুশলধর্ম প্রহাণে এবং কুশলধর্ম উৎপাদনের জন্য শক্তিমান, দৃঢ়পরাক্রমশালী এবং কুশলধর্মসমূহে লক্ষ্যভ্রষ্ট না হয়ে অবস্থান করে। সে প্রজ্ঞাবান হয়; উদয়-ব্যয়গামী জ্ঞানসম্পন্ন হয়, সম্যক দুঃখক্ষয়কারী আর্যোচিত নির্বেদ <span class='add'>(তীক্ষ্ণ)</span>-জ্ঞানসম্পন্ন হয়।</p>
<p><a class='sc' id='sc6'></a>তার এরূপ চিন্তার উদয় হয় যে ‘আমি শীলবান, প্রাতিমোক্ষ সংবরে সংযত, আচার-গোচরসম্পন্ন, অণুমাত্র নিন্দনীয় আচরণেও ভয়দর্শী হয়ে অবস্থান করে এবং শিক্ষাপদসমূহ গ্রহণ করে চরিত্র গঠন করি। তাহলে কী হেতু আমি আসবসমূহের ক্ষয় প্রার্থনা করব না? আমি বহুশ্রুত, শ্রুতিধর ও শ্রুতিসঞ্চয়ী-যে-সকল ধর্ম আদিকল্যাণ, মধ্যকল্যাণ, পর্যাবসান কল্যাণ, সার্থক, সব্যঞ্জক; যা সম্পূর্ণ পরিপূর্ণ, পরিশুদ্ধ ব্রহ্মচর্যের ঘোষনা করে; সেরূপ বহু ধর্মোপদেশ আমার দ্বারা শ্রুত, ধৃত, কণ্ঠস্থ মনের দ্বারা প্রত্যক্ষকৃত ও দৃষ্টি দ্বারা উত্তমরূপে প্রতিবিদ্ধ। তাহলে কী হেতু আমি আসবসমূহের ক্ষয় প্রার্থনা করব না? আমার চিত্ত চারি স্মৃতিপ্রস্থানে উত্তমরূপে প্রতিষ্ঠিত। তাহলে কী হেতু আমি আসবসমূহের ক্ষয় প্রার্থনা করব না? আমি আরব্ধবীর্য, অকুশলধর্ম প্রহাণে এবং কুশলধর্ম উৎপাদনের জন্য শক্তিমান, দৃঢ়পরাক্রমশালী এবং কুশলধর্মসমূহে লক্ষ্যভ্রষ্ট না হয়ে অবস্থান করি। তাহলে কী হেতু আমি আসবসমূহের ক্ষয় প্রার্থনা করব না? আমি প্রজ্ঞাবান, উদয়-ব্যয়গামী জ্ঞানসম্পন্ন, সম্যক দুঃখক্ষয়কারী আর্যোচিত নির্বেদ <span class='add'>(তীক্ষ্ণ)</span>-জ্ঞানসম্পন্ন। তাহলে কী হেতু আমি আসবসমূহের ক্ষয় প্রার্থনা করব না? ভিক্ষুগণ, এই পঞ্চবিধ ধর্মে সমৃদ্ধ ভিক্ষু আসবসমূহের ক্ষয় প্রার্থনা করে।”</p>
<p class='end'><a class='sc' id='sc7'></a>দ্বিতীয় প্রার্থনা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
