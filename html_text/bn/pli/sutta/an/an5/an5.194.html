<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.194' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৫.১৯৪. কারণপালী সূত্র</h1>
</header>
<p><a class='sc' id='sc1'></a>“একসময় ভগবান বৈশালীর নিকটস্থ মহাবনের কূটাগারশালায় অবস্থান করছিলেন। সেই সময়ে কারণপালী ব্রাহ্মণ লিচ্ছবীদের জন্য দালান নির্মাণ করাচ্ছিলেন। অতঃপর কারণপালী ব্রাহ্মণ দূর হতে আগমনরত পিঙ্গিয়ানী ব্রাহ্মণকে দেখে এরূপ বললেন :</p>
<p><a class='sc' id='sc2'></a>“মাননীয় পিঙ্গিয়ানী, এখন দিবা-প্রত্যুষে কোথায় হতে আসছেন?”</p>
<p><a class='sc' id='sc3'></a>“ভো <span class='add'>(মহাশয়)</span>, এখন আমি শ্রমণ গৌতমের নিকট হতে আসছি।”</p>
<p><a class='sc' id='sc4'></a>“শ্রমণ গৌতমের প্রজ্ঞার নির্মলতা সম্পর্কে মাননীয় পিঙ্গিয়ানী কী মনে করেন, তিনি কি তাকে পণ্ডিত মনে করেন?”</p>
<p><a class='sc' id='sc5'></a>“আমি বা কে মহাশয়, আমিই বা কে যে শ্রমণ গৌতমের প্রজ্ঞার নির্মলতা সম্পর্কে জানব; আর তাদৃশ সে-ই বা কে যে শ্রমণ গৌতমের প্রজ্ঞার নির্মলতা জানতে পারে!”</p>
<p><a class='sc' id='sc6'></a>“প্রকৃতপক্ষে, মাননীয় পিঙ্গিয়ানী, আপনি অত্যুচ্চ প্রশংসার দ্বারা শ্রমণ গৌতমকে প্রশংসা করছেন।”</p>
<p><a class='sc' id='sc7'></a>“আমি বা কে মহাশয়, আমি বা কে যে শ্রমণ গৌতমকে প্রশংসা করব! সেই মাননীয় গৌতম প্রশংসিতের প্রশংসিত, সেই মাননীয় গৌতম শ্রেষ্ঠ দেবমনুষ্যগণেও শ্রেষ্ঠ।”</p>
<p><a class='sc' id='sc8'></a>“মাননীয় পিঙ্গিয়ানী, কোন কারণ দেখতে পেয়ে শ্রমণ গৌতমের প্রতি এরূপ অত্যধিক প্রসন্ন?”</p>
<p><a class='sc' id='sc9'></a>“যেমন, মহাশয়, অগ্র <span class='add'>(বা শ্রেষ্ঠ)</span> রস দ্বারা পরিতৃপ্ত কোনো পুরুষ অন্য হীনরস পান করে না, ঠিক তদ্রূপ, মহাশয়, যখন হতে কেউ সেই মাননীয় গৌতমের ধর্ম যেকোনো পরিমাণে শ্রবণ করে; যথা : সূত্র, গেয়্য, ব্যাকরণ কিংবা অদ্ভুত ধর্ম; তখন হতেই সে অন্য পৃথ্‌গজন শ্রমণ-ব্রাহ্মণের কথা শ্রবণের আকাঙ্ক্ষা করে না।</p>
<p><a class='sc' id='sc10'></a>মহাশয়, যেমন ক্ষুধা ও দুর্বলতা দ্বারা পরাভূত কোনো পুরুষ মধুপিণ্ড লাভ করলে যখন যখনই তা আস্বাদন করে তখন তখনই মিষ্টরস ও সুস্বাদ লাভ করে; ঠিক তদ্রূপ, মহাশয়, যখন হতে কেউ সেই মাননীয় গৌতমের ধর্ম যেকোনো পরিমাণে শ্রবণ করে; যথা : সূত্র, গেয়্য, ব্যাকরণ কিংবা অদ্ভুত ধর্ম; তখন হতেই সে পরমানন্দ ও চিত্ত প্রসাদ লাভ করে।</p>
<p><a class='sc' id='sc11'></a>মহাশয়, যেমন কোনো পুরুষ হরিদ্রা কিংবা লোহিত চন্দনকাষ্ঠ লাভ করলে তার মূল, মধ্যম বা অগ্রভাগের যেকোনো অংশে যখন যখনই আঘ্রাণ নেয় তখন তখনই সে সুরভি গন্ধ ও প্রীতিকর গন্ধ পায়। ঠিক তদ্রূপ, মহাশয়, যখন হতে কেউ সেই মাননীয় গৌতমের ধর্ম যেকোনো পরিমাণে শ্রবণ করে; যথা : সূত্র, গেয়্য, ব্যাকরণ কিংবা অদ্ভুত ধর্ম; তখন হতেই সে পরমানন্দ ও সৌমনস্য লাভ করে।</p>
<p><a class='sc' id='sc12'></a>মহাশয়, যেমন দক্ষ ভিষক <span class='add'>(চিকিৎসক)</span> কোনো রোগী, দুঃখিত, অত্যন্ত অসুস্থ পুরুষের রোগের কারণ অপসৃত করে; ঠিক তেমনি, মহাশয়, যখন হতে কেউ সেই মাননীয় গৌতমের ধর্ম যেকোনো পরিমাণে শ্রবণ করে; যথা : সূত্র, গেয়্য, ব্যাকরণ কিংবা অদ্ভুত ধর্ম; তখন হতেই শোক-বিলাপ, দুঃখ-দৌর্মনস্য-উপায়াস <span class='add'>(মানসিক যন্ত্রণা)</span> অন্তর্হিত হয়।</p>
<p><a class='sc' id='sc13'></a>মহাশয়, যেমন স্বচ্ছ জলসম্পন্ন, মনোরম, শীতল, নির্মল ও রমনীয় পুষ্করিণীতে কোনো ঘর্মাভিষিক্ত, তাপে পরাস্ত, ক্লান্ত, তৃষিত ও পিপাসিত পুরুষ আগমন করে। সে তাতে অবগাহনপূর্বক স্নান করে, যথেচ্ছা পান করে সমস্ত দুঃখ, ক্লান্তি ও বিরত্তি উপশম করে। ঠিক তদ্রূপ; মহাশয়, যখন হতে কেউ সেই মাননীয় গৌতমের ধর্ম যেকোনো পরিমাণে শ্রবণ করে; যথা : সূত্র, গেয়্য, ব্যাকরণ কিংবা অদ্ভুত ধর্ম; তখন হতেই তার সর্ববিধ দুঃখ, ক্লান্তি ও বিরক্তি উপশম হয়।”</p>
<p><a class='sc' id='sc14'></a>এরূপ উক্ত হলে কারণপালী ব্রাহ্মণ আসন হতে উঠে উত্তরাসঙ্গ একাংশ করে দক্ষিণ জানু মাটিতে অবনমিত করে যেদিকে ভগবান অবস্থান করছিলেন, সেদিকে অঞ্জলিবদ্ধ হয়ে প্রণাম করে তিনবার আবেগোক্তি করলেন :</p>
<blockquote class='gatha'>
<p><a class='sc' id='sc15'></a>“নমি সেই ভগবান, অর্হৎ সম্যকসম্বুদ্ধ সদনে;<br>
নমি সেই ভগবান, অর্হৎ সম্যকসম্বুদ্ধ সদনে;<br>
নমি সেই ভগবান, অর্হৎ সম্যকসম্বুদ্ধ সদনে।”</p>
</blockquote>
<p><a class='sc' id='sc16'></a>“আশ্চর্য! মাননীয় পিঙ্গিয়ানী, অদ্ভুত! মাননীয় পিঙ্গিয়ানী, যেমন কেউ অধোমুখীকে উন্মুখী করে, আবৃতকে অনাবৃত করে, বিমূঢ়কে পথ নির্দেশ করে, অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপসমূহ দেখতে পায়; এরূপেই মাননীয় পিঙ্গিয়ানী কর্তৃক বহু পর্যায়ে ধর্ম প্রকাশিত হয়েছে। হে মাননীয় পিঙ্গিয়ানী, এখন আমি সেই মাননীয় গৌতমের এবং তৎপ্রবর্তিত ধর্ম ও তৎপ্রতিষ্ঠিত সংঘের শরণ গ্রহণ করছি। মাননীয় পিঙ্গিয়ানী, আজ হতে আমাকে আমরণ শরণাগত উপাসকরূপে গ্রহণ করুন।”</p>
<p class='end'><a class='sc' id='sc17'></a>কারণপালী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
