<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.2' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>শৈক্ষ্যবল বর্গ</li>
</ul>
<h1 class='sutta'>৫.২. বিস্তৃত সূত্র</h1>
</header>
<p><a class='sc' id='sc1'></a>“হে ভিক্ষুগণ, শৈক্ষ্যবল পাঁচ প্রকার। সেই পাঁচ প্রকার শৈক্ষ্যবল কী কী? যথা : শ্রদ্ধাবল, লজ্জাবল, ঔত্তাপ্যবল, বীর্যবল এবং প্রজ্ঞাবল।</p>
<p><a class='sc' id='sc2'></a>হে ভিক্ষুগণ, শ্রদ্ধাবল কিরূপ? ভিক্ষুগণ, এক্ষেত্রে আর্যশ্রাবক শ্রদ্ধাবান হয়। সে তথাগতের বোধি বা পরম জ্ঞানের প্রতি আস্থাশীল হয়, ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অদম্য পুরুষগণের দমনে শ্রেষ্ঠ সারথি, দেবমনুষ্যগণের শাস্তা, বুদ্ধ ভগবান।’ ভিক্ষুগণ ইহাকেই বলা হয় শ্রদ্ধাবল।</p>
<p><a class='sc' id='sc3'></a>হে ভিক্ষুগণ, লজ্জাবল কিরূপ? ভিক্ষুগণ, এক্ষেত্রে আর্যশ্রাবক <span class='add'>(পাপে)</span> লজ্জাসম্পন্ন হয়। কায়-দুশ্চরিত্র, বাক্‌দুশ্চরিত্র ও মনোদুশ্চরিত্রে লজ্জিত হয়। এবং পাপ-অকুশলধর্ম সম্পাদনে লজ্জিত হয়। ভিক্ষুগণ, ইহাকেই বলা হয় লজ্জাবল।</p>
<p><a class='sc' id='sc4'></a>হে ভিক্ষুগণ, ঔত্তাপ্যবল <span class='add'>(পাপে ভয়)</span> কিরূপ? ভিক্ষুগণ, এক্ষেত্রে আর্যশ্রাবক <span class='add'>(পাপের প্রতি)</span> ভয়সম্পন্ন হয়। কায়-দুশ্চরিত্র, বাক্‌দুশ্চরিত্র ও মনোদুশ্চরিত্রে ভীত হয়। এবং পাপ-অকুশলধর্ম সম্পাদনে ভীত হয়। ভিক্ষুগণ, ইহাকেই বলা হয় ঔত্তাপ্যবল।</p>
<p><a class='sc' id='sc5'></a>হে ভিক্ষুগণ, বীর্যবল কিরূপ? ভিক্ষুগণ, এক্ষেত্রে আর্যশ্রাবক আরব্ধবীর্যসম্পন্ন হয়। অকুশলধর্ম প্রহাণে এবং কুশলধর্ম উৎপাদনের জন্য শক্তিমান, দৃঢ় পরাক্রমশালী এবং কুশলধর্মসমূহে লক্ষ্যভ্রষ্ট না হয়ে অবস্থান করে। ভিক্ষুগণ, ইহাকেই বলা হয় বীর্যবল।</p>
<p><a class='sc' id='sc6'></a>হে ভিক্ষুগণ, প্রজ্ঞাবল কিরূপ? ভিক্ষুগণ, এক্ষেত্রে আর্যশ্রাবক প্রজ্ঞাবান হয়। উদয়-বিলয় জ্ঞানসম্পন্ন হয়, সম্যক দুঃখক্ষয়গামিনী আর্যোচিত্ত নির্বেদ <span class='add'>(তীক্ষ্ণ)</span> জ্ঞানসম্পন্ন হয়। ভিক্ষুগণ, ইহাকেই বলা হয় প্রজ্ঞাবল।</p>
<p><a class='sc' id='sc7'></a>হে ভিক্ষুগণ, এ সকল হচ্ছে পাঁচ প্রকার শৈক্ষ্যবল। তদ্ধেতু, ভিক্ষুগণ, তোমাদের এরূপ শিক্ষা করা কর্তব্য যে ‘আমরা শৈক্ষ্যবল যথা শ্রদ্ধাবল, লজ্জাবল, ঔত্তাপ্যবল, বীর্যবল এবং প্রজ্ঞাবলের অধিকারী হবো।’ ভিক্ষুগণ, তোমাদের এরূপই শিক্ষা করা কর্তব্য।”</p>
<p class='end'><a class='sc' id='sc8'></a>বিস্তৃত সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
