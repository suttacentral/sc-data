<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.179' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>উপাসক বর্গ</li>
</ul>
<h1 class='sutta'>৫.১৭৯. গৃহী সূত্র</h1>
</header>
<p><a class='sc' id='sc1'></a>অনন্তর গৃহপতি অনাথপিণ্ডিক পঞ্চশত উপাসকের দ্বারা পরিবৃত হয়ে যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদন করে একপাশে উপবেশন করলেন। অতঃপর ভগবান আয়ুষ্মান সারিপুত্রকে আহ্বান করে বললেন :</p>
<p><a class='sc' id='sc2'></a>“হে সারিপুত্র, তুমি যে শ্বেতবসনধারী গৃহীকে জ্ঞাত আছো; যে পঞ্চ শিক্ষাপদে সংবুতকর্ম হয়ে দৃষ্টধর্মে সুখবিহারস্বরূপ অভিচিত্তাশ্রিত চতুর্বিধ ধ্যানে যথেচ্ছালাভী, অনায়াসলাভী ও অক্লেশলাভী হয়। সে যদি আকাঙ্ক্ষা করে তাহলে নিজেই নিজেকে এরূপে ব্যাখ্যা করতে পারে যে ‘আমার নিরয়-গতি ক্ষীণ হয়েছে, তীর্যক-গতি ক্ষীণ হয়েছে, প্রেত-গতি ক্ষীণ হয়েছে, অপায়-দুর্গতি বিনিপাত ক্ষীণ হয়েছে। আমি স্রোতে আপন্ন, অবিনিপাতধর্মী এবং নিয়ত সম্বোধিপরায়ণ।’”</p>
<p><a class='sc' id='sc3'></a>সে কোন পঞ্চবিধ শিক্ষাপদে সংবুতকর্ম হয়?</p>
<p><a class='sc' id='sc4'></a>এক্ষেত্রে, হে সারিপুত্র, আর্যশ্রাবক প্রাণিহত্যা হতে প্রতিবিরত হয়, অদত্তবস্তু গ্রহণ হতে প্রতিবিরত হয়, মিথ্যাকামাচার হতে প্রতিবিরত হয়, মিথ্যা বাক্য ভাষণ হতে প্রতিবিরত হয় এবং সুরামদ্য গ্রহণ হতে প্রতিবিরত হয়। সে এই পঞ্চবিধ শিক্ষাপদে সংবুত কর্ম হয়।</p>
<p><a class='sc' id='sc5'></a>সে কোন চতুর্বিধ অভিচিত্তাশ্রিত ধ্যানে দৃষ্টধর্মে সুখবিহারস্বরূপ যথেচ্ছালাভী, অনায়াসলাভী ও অক্লেশলাভী হয়?</p>
<p><a class='sc' id='sc6'></a>এক্ষেত্রে সারিপুত্র, আর্যশ্রাবক বুদ্ধের প্রতি পূর্ণ বিশ্বাসসম্পন্ন হয়, ‘ইনিই সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অদম্য পুরুষগণের দমনে শ্রেষ্ঠ সারথি, দেবমনুষ্যগণের শাস্তা, বুদ্ধ ভগবান।’ ইহা হচ্ছে অবিশুদ্ধ চিত্তের বিশুদ্ধতার জন্য, অপবিত্র চিত্তের পবিত্রতার জন্য দৃষ্টধর্মে সুখবিহারস্বরূপ প্রথম অভিচিত্তাশ্রিত ধ্যান যা অধিগত হয়।</p>
<p><a class='sc' id='sc7'></a>পুনশ্চ, সারিপুত্র, আর্যশ্রাবক ধর্মের প্রতি পূর্ণ বিশ্বাসসম্পন্ন হয়, ‘ভগবানের ধর্ম সুআখ্যাত, স্বয়ং দর্শনীয়, কালাকাল বিরহিত, এসে দেখার যোগ্য, নির্বাণপ্রাপক এবং বিজ্ঞজন কর্তৃক প্রত্যক্ষনীয়।’ ইহা হচ্ছে অবিশুদ্ধ চিত্তের বিশুদ্ধতার জন্য, অপবিত্র চিত্তের পবিত্রতার জন্য দৃষ্টধর্মে সুখবিহারস্বরূপ দ্বিতীয় অভিচিত্তাশ্রিত ধ্যান যা অধিগত হয়।</p>
<p><a class='sc' id='sc8'></a>পুনশ্চ, সারিপুত্র, আর্যশ্রাবকসংঘের প্রতি পূর্ণ বিশ্বাসসম্পন্ন হয়, ‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, পূজার যোগ্য, দক্ষিণার যোগ্য, অঞ্জলিকরণীয় এবং জগতের অনুত্তর পুণ্যক্ষেত্র।’ ইহা হচ্ছে অবিশুদ্ধ চিত্তের বিশুদ্ধতার জন্য, অপবিত্র চিত্তের পবিত্রতার জন্য দৃষ্টধর্মে সুখবিহারস্বরূপ তৃতীয় অভিচিত্তাশ্রিত ধ্যান যা অধিগত হয়।</p>
<p><a class='sc' id='sc9'></a>পুনশ্চ, সারিপুত্র, আর্যশ্রাবক আর্যকান্ত, অখণ্ড, অছিদ্র, বিশুদ্ধ, অকলঙ্কিত, মুক্ত, বিজ্ঞজন কর্তৃক প্রশংসিত, অদূষিত ও সমাধি লাভের সহায়ক শীলের দ্বারা সমন্নাগত হয়। ইহা হচ্ছে অবিশুদ্ধ চিত্তের বিশুদ্ধতার জন্য, অপবিত্র চিত্তের পবিত্রতার জন্য দৃষ্টধর্মে সুখবিহারস্বরূপ চতুর্থ অভিচিত্তাশ্রিত ধ্যান যা অধিগত হয়।</p>
<p><a class='sc' id='sc10'></a>সারিপুত্র, তুমি যে শ্বেতবসনধারী গৃহীকে জ্ঞাত আছো; যে পঞ্চ শিক্ষাপদে সংবুত কর্ম হয়ে দৃষ্টধর্মে সুখবিহারস্বরূপ অভিচিত্তাশ্রিত চতুর্বিধ ধ্যানে যথেচ্ছালাভী, অনায়াসলাভী ও অক্লেশলাভী হয়। সে যদি আকাঙ্ক্ষা করে তাহলে নিজেই নিজেকে এরূপে ব্যাখ্যা করতে পারে যে ‘আমার নিরয়-গতি ক্ষীণ হয়েছে, তীর্যক-গতি ক্ষীণ হয়েছে, প্রেত-গতি ক্ষীণ হয়েছে, অপায়-দুর্গতি বিনিপাত ক্ষীণ হয়েছে। আমি স্রোতে আপন্ন, অবিনিপাতধর্মী এবং নিয়ত সম্বোধিপরায়ণ।’”</p>
<blockquote class='gatha'>
<p><a class='sc' id='sc11'></a>নিরয়ের ভয় করে দর্শন করহ পরিহার,<br>
পাপ-অকুশল আছে যত এ ভব সংসার;<br>
আর্যধর্মে প্রতিষ্ঠিত হয়ে পণ্ডিতগণ,<br>
সেরূপ পাপকর্ম করে সতত বর্জন;<br>
বিদ্যমান শক্তি বলে করো না হিংসা, সংহার,<br>
সত্ত্ব যত করে বিচরণ এ জগৎ মাঝার।<br>
জ্ঞাতসারে মিথ্যা কথনে হও সদা বিরত,<br>
পরদ্রব্যে নির্লিপ্তভাব রাখ হে নিয়ত;<br>
পরকীয়ায় রমিত নহে, নহে কদাচন,<br>
নিজ ভার্যায় তুষ্ট থাকো হয়ে প্রফুল্ল মন।<br>
চিত্ত মোহনকারী যত সুরা-মদ্য আছে,<br>
বিন্দুমাত্র করো না পান কেউ কিন্তু পাছে;<br>
জগৎ ত্রাতা বুদ্ধের গুণ কর অনুস্মরণ,<br>
ধর্ম-চিন্তায় প্রবুদ্ধ হও সবে আমরণ;<br>
হিত চিন্তা দ্বারা কর দেবলোক ভাবনা,<br>
অব্যাপাদ মৈত্রী নামে উক্ত যা চিত্ত নিরঞ্জনা;<br>
পুণ্যার্থীর দানফল বিপুল হবে নিশ্চয়,<br>
সাধু পাত্রে দান-যজ্ঞে যদি প্রথমে রত হয়।<br>
সেরূপ সাধুগণের কথা করছি এখন ভাষণ,<br>
শুন হে সারিপুত্র তা হয়ে একাগ্র মন।<br>
কৃষ্ণ, শ্বেত, হরিদ্রা আর নানান রঙে চিত্রিত,<br>
তাদৃশ গরু মধ্যে হয় দান্ত পুঙ্গব জাত।<br>
ভারবাহী বলবান আর নিরীহ পুঙ্গব তেমন,<br>
দ্রুতগামী, বর্ণময় হলেও সুখী নহে কদাচন;<br>
কৃষি কাজের জন্য জোয়াল তাদের টানতে হয়,<br>
ভারবাহী হয়ে তারা সদাই পরাধীন রয়।<br>
ঠিক সেরূপে ক্ষত্রিয়, ব্রাহ্মণ, বৈশ্য ও জাতি শুদ্র,<br>
চণ্ডাল, পুক্কুসসহ যত জাতি সুভদ্র;<br>
তাদৃশ কুল মাঝে হয় দান্ত সুজন জাত,<br>
বিনয়ী, ধার্মিক সেতো রয় শীলে প্রতিষ্ঠিত;<br>
সত্যবাদী, নম্র তিনি জন্ম-মৃত্যু করেছে ছেদিত,<br>
ব্রহ্মচর্যে সিদ্ধ তার দুঃখ বোঝা হল নমিত।<br>
বিসংযুক্ত, কৃতকার্য, অনাসব এই ত্রিলোকে,<br>
সর্ব ধর্মে পারঙ্গম তিনি নিবৃত অনাসক্তি ও শোকে।<br>
সেরূপ বিরজ ক্ষেত্রে যদি দান দত্ত হয়,<br>
বিপুল হবে আনিশংস তার ওহে মহাশয়।<br>
মূর্খ, অজ্ঞ, অশ্রুতবান ইহলোকে যত,<br>
জ্ঞাত না হয়ে করে দান অন্য শাসনে সতত।<br>
সাধু, প্রাজ্ঞ, বীরদের যারা করেন ভজনা,<br>
বুদ্ধশ্রদ্ধা বাড়ে তাদের কদাপি কমে না;<br>
দেবলোক বা ইহলোকে তারা যথায় জন্ম হয়,<br>
অনুক্রমে লভে নির্বাণ তাদৃশ পণ্ডিত মহাশয়।</p>
</blockquote>
<p class='end'><a class='sc' id='sc12'></a>গৃহী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
