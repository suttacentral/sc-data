<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.54' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>নীবরণ বর্গ</li>
</ul>
<h1 class='sutta'>৫.৫৪. সময় সূত্র</h1>
</header>
<p><a class='sc' id='sc1'></a>“হে ভিক্ষুগণ, এই পাঁচ প্রকার হচ্ছে প্রচেষ্টা করার জন্য অসময়। পঞ্চ কী কী? যথা : এক্ষেত্রে ভিক্ষুগণ, ভিক্ষু জীর্ণ ও জরায় পরাভূত হয়। ভিক্ষুগণ, ইহা হচ্ছে প্রচেষ্টা করার জন্য প্রথম অসময়।</p>
<p><a class='sc' id='sc2'></a>পুনশ্চ, ভিক্ষুগণ, ভিক্ষু ব্যাধিগ্রস্ত এবং ব্যাধি দ্বারা পরাভূত হয়। ভিক্ষুগণ, ইহা হচ্ছে প্রচেষ্টা করার জন্য দ্বিতীয় অসময়।</p>
<p><a class='sc' id='sc3'></a>পুনশ্চ, ভিক্ষুগণ, দুর্ভিক্ষ হয়। শস্য মন্দা হয়, পিণ্ড লাভ করাও কঠিন হয়। এবং উঞ্ছাবৃত্তির মাধ্যমে জীবনধারণ করাও দুষ্কর হয়। ভিক্ষুগণ, ইহা হচ্ছে প্রচেষ্টা করার জন্য তৃতীয় অসময়।</p>
<p><a class='sc' id='sc4'></a>পুনশ্চ, ভিক্ষুগণ, দস্যুদের আক্রমণে ভয় উৎপন্ন হয় এবং রাজবাসী তাই তাদের যানে আরূঢ় হয়ে অন্যত্র গমন করে। ভিক্ষুগণ, ইহা হচ্ছে প্রচেষ্টা করার জন্য চতুর্থ অসময়।</p>
<p><a class='sc' id='sc5'></a>পুনশ্চ, ভিক্ষুগণ, সংঘ ভিন্ন হয়। সংঘ ভিন্ন হওয়ায় একে অপরকে আক্রোশ করে, পরিভাষণ বা নিন্দা করে, অবরোধ করে এবং পরস্পর পরস্পরকে পরিত্যাগ করে। সেহেতু অপ্রসন্নরা প্রসাদিত হয় না এবং প্রসন্নদের কারও কারও মনে বিপরীতভাব উৎপন্ন হয়। ভিক্ষুগণ, ইহা হচ্ছে প্রচেষ্টা করার জন্য পঞ্চম অসময়। ভিক্ষুগণ, এই পাঁচ প্রকার হচ্ছে প্রচেষ্টা করার জন্য অসময়।</p>
<p><a class='sc' id='sc6'></a>হে ভিক্ষুগণ, এই পাঁচ প্রকার হচ্ছে বীর্যারম্ভ বা প্রচেষ্টা করার জন্য উপযুক্ত সময়। পঞ্চ কী কী? যথা :</p>
<p><a class='sc' id='sc7'></a>এক্ষেত্রে ভিক্ষুগণ, ভিক্ষু বালক হয়, পূর্ণ যুবক, কালকেশধারী, উত্তম যৌবনে সমৃদ্ধ এবং যৌবনের প্রথম বয়সে উপনীত হয়। ভিক্ষুগণ, ইহা হচ্ছে প্রচেষ্টা করার জন্য প্রথম সময়।</p>
<p><a class='sc' id='sc8'></a>পুনশ্চ, ভিক্ষুগণ, ভিক্ষু নীরোগী ও অল্পাতঙ্ক হয়, হজমশক্তিসম্পন্ন হয় এবং অত্যধিক শীতোষ্ণ নহে, অধিকন্তু মধ্যম শীতোষ্ণে প্রধানক্ষম <span class='add'>(অধিক সহনশীল)</span> হয়। ভিক্ষুগণ, ইহা হচ্ছে প্রচেষ্টা করার জন্য দ্বিতীয় সময়।</p>
<p><a class='sc' id='sc9'></a>পুনশ্চ, ভিক্ষুগণ, সুভিক্ষ হয়, সুশস্য হয়, পিণ্ডও সুলভ্য হয় এবং উঞ্ছাবৃত্তির মাধ্যমে জীবনধারণ সুখকর হয়। ভিক্ষুগণ, ইহা হচ্ছে প্রচেষ্টা করার জন্য তৃতীয় সময়।</p>
<p><a class='sc' id='sc10'></a>পুনশ্চ, ভিক্ষুগণ, জনগণেরা একতাবদ্ধ হয়, প্রীতি-সম্ভাষণে রত হয়, অবিবাদের রত হয় এবং ক্ষীর ও জলের ন্যায় পরস্পর পরস্পরকে প্রিয়দৃষ্টিতে দেখে অবস্থান করে। ভিক্ষুগণ, ইহা হচ্ছে প্রচেষ্টা করার জন্য চতুর্থ সময়।</p>
<p><a class='sc' id='sc11'></a>পুনশ্চ, ভিক্ষুগণ, সংঘ একতাবদ্ধ হয়, প্রীতি-সম্ভাষণে রত হয়, একই শিক্ষানুসারী হয়ে সুখে অবস্থান করে। ভিক্ষুগণ, সংঘের একতার দরুন একে অপরকে আক্রোশ করে না, পরিভাষণ করে না, অবরোধ করে না এবং পরস্পর পরস্পরকে পরিত্যাগও করে না। সেহেতু অপ্রসন্নরা প্রসাদিত হয় এবং প্রসন্নরাও অত্যধিক প্রসন্ন হয়। ভিক্ষুগণ, ইহা হচ্ছে প্রচেষ্টা করার জন্য পঞ্চম সময়। ভিক্ষুগণ, এই পাঁচ প্রকার হচ্ছে বীর্যারম্ভ বা প্রচেষ্টা করার জন্য উপযুক্ত সময়।”</p>
<p class='end'><a class='sc' id='sc12'></a>সময় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
