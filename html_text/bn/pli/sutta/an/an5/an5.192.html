<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.192' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৫.১৯২. দ্রোণ ব্রাহ্মণ সূত্র</h1>
</header>
<p><a class='sc' id='sc1'></a>“অনন্তর দ্রোণ ব্রাহ্মণ ভগবানের নিকট উপস্থিত হয়ে প্রীতি-সম্ভাষণ বিনিময় করলেন। সম্বোধনমূলক কথা ও স্মরণীয় বিষয়াদি আলাপান্তে একপাশে উপবেশন করলেন। একপাশে উপবিষ্ট দ্রোণ ব্রাহ্মণ ভগবানকে এরূপ বললেন :</p>
<p><a class='sc' id='sc2'></a>ভো গৌতম, আমাকর্তৃক এরূপ শ্রুত হয়েছে যে ‘শ্রমণ গৌতম নাকি ব্রাহ্মণ, জীর্ণ, বৃদ্ধ, প্রবীণ, অর্ধগত, বয়স্কদের অভিবাদন করেন না, প্রত্যুত্থান করেন না এবং আসন দিয়ে নিমন্ত্রণ <span class='add'>(আহ্বান)</span> করেন না। ভো গৌতম, ইহা কী তদ্রূপ যে, ‘শ্রমণ গৌতম নাকি ব্রাহ্মণ, জীর্ণ, বৃদ্ধ, প্রবীণ, অর্ধগত, বয়স্কদের অভিবাদন করেন না, প্রত্যুত্থান করেন না এবং আসন দিয়ে নিমন্ত্রণ <span class='add'>(আহ্বান)</span> করেন না। ভো গৌতম, ইহা সত্যি নয় কি?’</p>
<p><a class='sc' id='sc3'></a>“হে দ্রোণ, তুমি কি ব্রাহ্মণ হওয়ার সারবত্ততা স্বীকার করো?”</p>
<p><a class='sc' id='sc4'></a>“ভো গৌতম, যদি কেউ সম্যক ভাষণকালে বলে যে ‘এই ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ, অধ্যায়ক, মন্ত্রধর, ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, অক্ষর, শব্দতত্ত্ব এবং ইতিহাসরূপ পঞ্চম বেদে পারদর্শী, পদকর্তা <span class='add'>(শেৱ্লাক রচয়িতা)</span>, বৈয়াকরণিক ও লোকায়ত মহাপুরুষ লক্ষণ জ্ঞানসম্পন্ন। তাহলে ভো গৌতম, আমার সম্বন্ধেই সম্যক ভাষণকালে তা বলা উচিত। আমিই ভো গৌতম, ব্রাহ্মণ যে মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ, অধ্যায়ক, মন্ত্রধর, ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, অক্ষর, শব্দতত্ত্ব এবং ইতিহাসরূপ পঞ্চমবেদে পারদর্শী, পদকর্তা <span class='add'>(শেৱ্লাক রচয়িতা)</span>, বৈয়াকরণিক ও লোকায়ত মহাপুরুষ লক্ষণ জ্ঞানসম্পন্ন।”</p>
<p><a class='sc' id='sc5'></a>“হে দ্রোণ, যে ব্রাহ্মণদের পূর্বেকার ঋষিগণ মন্ত্রসমূহ তৈরিকারী, মন্ত্রাদির প্রবর্তক; যাদের সংগৃহীত প্রাচীন মন্ত্রপদ, গীত, প্রব্যক্তসমূহ <span class='add'>(ভাষণ)</span> বর্তমানের ব্রাহ্মণেরা সেরূপেই কীর্তন করে, সেরূপেই ভাষণ করে, ভাষিত বিষয় পুনঃ ভাষণ করে, অধ্যয়নকৃত বিষয় পুনঃ অধ্যয়ন করে, এবং পঠিত বিষয় পুনঃ পাঠ করে। যেমন <span class='add'>(তারা হচ্ছে)</span> অষ্টক, বামক, বামদেব, বেশ্যমিত্র, যমদগ্নি, অঙ্গীরস, ভারদ্বাজ, বাসেষ্ঠ, কাশ্যপ এবং ভৃগু। তারা এই পঞ্চবিধ ব্রাহ্মণ ঘোষণা করেন। যথা : ব্রহ্মাসম, দেবসম, মরিয়াদ <span class='add'>(সীমানা)</span>, ভগ্নমরিয়াদ <span class='add'>(ভগ্ন সীমানা)</span> এবং ব্রাহ্মণ চণ্ডাল। হে দ্রোণ, তাদের মধ্যে তুমি কোনটি?”</p>
<p><a class='sc' id='sc6'></a>“ভো গৌতম, আমরা পঞ্চবিধ ব্রাহ্মণ সম্পর্কে জানি না শুধুমাত্র ব্রাহ্মণ সম্বন্ধেই জ্ঞাত আছি। ভো গৌতম, আমাকে উত্তমভাবে সেরূপ ধর্মদেশনা করুন যাতে আমি এই পাঁচ প্রকার ব্রাহ্মণদের জানতে পারি।”</p>
<p><a class='sc' id='sc7'></a>“তাহলে হে ব্রাহ্মণ, শ্রবণ করো, উত্তমরূপে মনোনিবেশ কর, আমি ভাষণ করব।”</p>
<p><a class='sc' id='sc8'></a>‘তথাস্তু ভো গৌতম,’ বলে দ্রোণ ব্রাহ্মণ ভগবানকে প্রত্যুত্তর দিলেন। অতঃপর ভগবান বললেন :</p>
<p><a class='sc' id='sc9'></a>“হে দ্রোণ, কিরূপে ব্রাহ্মণ ব্রহ্মাসম হয়? এক্ষেত্রে দ্রোণ, ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ হয়। সে আটচল্লিশ বৎসর পর্যন্ত মন্ত্র অধ্যয়ন করে কৌমার ব্রহ্মচর্যা আচরণ করে। আটচল্লিশ বছর কৌমার ব্রহ্মচর্যা আচরণপূর্বক মন্ত্র অধ্যয়ন করে আচার্যের জন্য ধর্মত গুরুদক্ষিণা অন্বেষণ করে অর্ধমত নহে।</p>
<p><a class='sc' id='sc10'></a>দ্রোণ, তথায় কিরূপ ধর্ম? এক্ষেত্রে কৃষিকার্য, বাণিজ্য, রাখালবৃত্তি, তীরন্দাজবৃত্তি কিংবা রাজপুরুষ <span class='add'>(রাজার উপস্থায়করূপ)</span> বৃত্তি অথবা যেকোনো শিল্পবিদ্যার মাধ্যমে নহে; সে ভিক্ষাপাত্রকে অবজ্ঞা না করে শুধুমাত্রই ভিক্ষাচর্যার দ্বারা গুরুদক্ষিণা অন্বেষণ করে। সে আচার্যকে গুরুদক্ষিণা অর্পণ করে কেশশ্মশ্রূ মুণ্ডন করে কাষায় বস্ত্রে আচ্ছাদিত হয়ে আগার হতে অনাগারিকরূপে প্রব্রজিত হয়। সে এরূপে প্রব্রজিত হয়ে মৈত্রীসহগত <span class='add'>(যুক্ত)</span> চিত্তে যথাক্রমে এক, দুই, তিন, চারি দিক পরিব্যপ্ত করে অবস্থান করে।</p>
<p><a class='sc' id='sc11'></a>এরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মৈত্রীযুক্ত চিত্তে বিপুল, মহান, অপ্রমেয়, অবৈর ও অব্যাপাদ দ্বারা পরিব্যপ্ত করে অবস্থান করে। করুণাযুক্ত চিত্তে যথাক্রমে এক, দুই, তিন, চারি দিক পরিব্যপ্ত করে অবস্থান করে। এরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ করুণাযুক্ত চিত্তে বিপুল, মহান, অপ্রমেয়, অবৈর ও অব্যাপাদ দ্বারা পরিব্যপ্ত করে অবস্থান করে। মুদিতাযুক্ত চিত্তে এক, দুই, তিন, চারি দিক পরিব্যপ্ত করে অবস্থান করে। এরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মুদিতাযুক্ত চিত্তে বিপুল, মহান, অপ্রমেয়, অবৈর ও অব্যাপাদ দ্বারা পরিব্যপ্ত করে অবস্থান করে। উপেক্ষাযুক্ত চিত্তে এক, দুই, তিন, চারি দিক পরিব্যপ্ত করে অবস্থান করে। এরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ উপেক্ষাযুক্ত চিত্তে বিপুল, মহান, অপ্রমেয়, অবৈর ও অব্যাপাদ দ্বারা পরিব্যপ্ত করে অবস্থান করে। এই চারি ব্রহ্ম-বিহার ভাবিত করে কায়ভেদে মৃত্যুর পর সুগতি ব্রহ্মলোকে উৎপন্ন হয়। হে দ্রোণ, ব্রাহ্মণ এরূপে ব্রহ্মাসম হয়।</p>
<p><a class='sc' id='sc12'></a>দ্রোণ, কিরূপে ব্রাহ্মণ দেবসম হয়? এক্ষেত্রে দ্রোণ, ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ হয়। সে আটচল্লিশ বৎসর পর্যন্ত মন্ত্র অধ্যয়ন করে কৌমার ব্রহ্মচর্যা আচরণ করে। আটচল্লিশ বছর কৌমার ব্রহ্মচর্যা আচরণপূর্বক মন্ত্র অধ্যয়ন করে আচার্যের জন্য ধর্মত গুরুদক্ষিণা অন্বেষণ করে অর্ধমত নহে।</p>
<p><a class='sc' id='sc13'></a>দ্রোণ, তথায় কিরূপ ধর্ম? এক্ষেত্রে কৃষিকার্য, বাণিজ্য, রাখালবৃত্তি, তীরন্দাজবৃত্তি কিংবা রাজপুরুষ <span class='add'>(রাজার উপস্থায়করূপ)</span> বৃত্তি অথবা যেকোনো শিল্পবিদ্যার মাধ্যমে নহে; সে ভিক্ষাপাত্রকে অবজ্ঞা না করে শুধুমাত্রই ভিক্ষাচর্যার দ্বারা গুরুদক্ষিণা অন্বেষণ করে। সে আচার্যকে গুরুদক্ষিণা অর্পণ করে ধর্মত স্ত্রী অন্বেষণ করে অধর্মত নহে। দ্রোণ, তথায় কিরূপ ধর্ম? এক্ষেত্রে ক্রয় ও বিক্রয়ের দ্বারা নয় শুধুমাত্র জল ঢেলে ব্রাহ্মণীকে অন্বেষণ করে। সে ব্রাহ্মণীর নিকটেই গমন করে; ক্ষত্রিয়া, বৈশ্যা, শুদ্রা, চণ্ডালীনি, নিষাদিনী <span class='add'>(শিকারিণী)</span>, ঝুরি তৈরিকারিণী, রথ নির্মাণকারিণী, ঝাড়-দারনি, স্তন্যদানরতা কিংবা অঋতুমতীর কাছে গমন করে না। কী জন্য হে দ্রোণ, ব্রাহ্মণ গর্ভিনীর নিকট গমন করে না? যদি দ্রোণ, ব্রাহ্মণ গর্ভিনীর নিকট গমন করে তাহলে অবশ্যই গর্ভস্থ পুত্র বা কন্যা অত্যধিক মলরাশিতে জন্ম হবে। তদ্ধেতু, দ্রোণ, ব্রাহ্মণ গর্ভিনীর নিকট গমন করে না। কী জন্য হে দ্রোণ, ব্রাহ্মণ <span class='add'>(দুধ)</span> দানরতার নিকটে গমন করে না? যদি দ্রোণ, ব্রাহ্মণ <span class='add'>(দুধ)</span> দানরতার নিকট গমন করে তাহলে দুগ্ধপোষ্য পুত্র বা কন্যাশিশু অশুচি লিপ্ত হবে। তদ্ধেতু দ্রোণ, ব্রাহ্মণ <span class='add'>(স্তন্য)</span> দানরতার নিকট গমন করে না। তার সেই ব্রাহ্মণী কাম, ক্রীড়া কিংবা রতির <span class='add'>(আনন্দ)</span> জন্য নয়; ব্রাহ্মণী ব্রাহ্মণের হয় শুধুমাত্র বংশধর সৃষ্টির নিমিত্তে। সে পুত্র-কন্যা লাভ করার পর কেশশ্মশ্রূ মুণ্ডন করে কাষায়বস্ত্রে আচ্ছাদিত হয়ে আগার হতে অনাগারিকরূপে প্রব্রজিত হয়। সে এরূপ প্রব্রজিত হয়ে কামসমূহ হতে বিবিক্ত হয়ে, অকুশলধর্ম হতে বিবিক্ত হয়ে সবিতর্ক সবিচার বিবেকজনিত প্রীতি-সুখমণ্ডিত প্রথম ধ্যান লাভ করে অবস্থান করে; বিতর্ক বিচারের উপশমে আধ্যাত্ম-সম্প্রসাদী, চিত্তের একীভাব আনয়নকারী অবিতর্ক অবিচার সমাধিজনিত প্রীতি-সুখমণ্ডিত দ্বিতীয় ধ্যান লাভ করে অবস্থান করে; সে প্রীতিতে বিরাগী হয়ে উপেক্ষার ভাবে অবস্থান করে, স্মৃতিমান ও সম্প্রজ্ঞাত হয়ে স্বচিত্তে <span class='add'>(প্রীতি নিরপেক্ষ)</span> সুখ অনুভব করে, আর্যগণ যে ধ্যানস্তরে আরোহণ করলে ‘ধ্যানী উপেক্ষাসম্পন্ন ও স্মৃতিমান হয়ে <span class='add'>(প্রীতি নিরপেক্ষ)</span> সুখে বাস করে’ বলে বর্ণনা করে, সেই তৃতীয় ধ্যান লাভ করে অবস্থান করে; সে সর্ব দৈহিক সুখ-দুঃখ পরিহার করে পূর্বেই সৌমনস্য-দৌর্মনস্য <span class='add'>(মনের হর্ষ ও বিষাদ)</span> অস্তমিত করে নাদুঃখ-নাসুখ উপেক্ষা ও স্মৃতি পরিশুদ্ধ চিত্তে চতুর্থ ধ্যান লাভ করে অবস্থান করে। সে এই চতুর্বিধ ধ্যান ভাবিত করে কায়ভেদে মৃত্যুর পর সুগতি স্বর্গলোকে উৎপন্ন হয়। দ্রোণ, এরূপে ব্রাহ্মণ দেবসম হয়।</p>
<p><a class='sc' id='sc14'></a>দ্রোণ, কিরূপে ব্রাহ্মণ মরিয়াদ <span class='add'>(সীমানা)</span> হয়? এক্ষেত্রে দ্রোণ, ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ হয়। সে আটচল্লিশ বৎসর পর্যন্ত মন্ত্র অধ্যয়ন করে কৌমার ব্রহ্মচর্যা আচরণ করে। আটচল্লিশ বছর কৌমার ব্রহ্মচর্যা আচরণপূর্বক মন্ত্র অধ্যয়ন করে আচার্যের জন্য ধর্মত গুরুদক্ষিণা অন্বেষণ করে অর্ধমত নহে।</p>
<p><a class='sc' id='sc15'></a>হে দ্রোণ, তথায় কিরূপ ধর্ম? এক্ষেত্রে কৃষিকার্য, বাণিজ্য, রাখালবৃত্তি, তীরন্দাজবৃত্তি কিংবা রাজপুরুষ <span class='add'>(রাজার উপস্থায়করূপ)</span> বৃত্তি অথবা যেকোনো শিল্পবিদ্যার মাধ্যমে নহে; সে ভিক্ষাপাত্রকে অবজ্ঞা না করে শুধুমাত্রই ভিক্ষাচর্যার দ্বারা গুরুদক্ষিণা অন্বেষণ করে। সে আচার্যকে গুরুদক্ষিণা অর্পণ করে ধর্মত স্ত্রী অন্বেষণ করে অধর্মত নহে। হে দ্রোণ, তথায় কিরূপ ধর্ম? এক্ষেত্রে ক্রয় ও বিক্রয়ের দ্বারা নয় শুধুমাত্র জল ঢেলে ব্রাহ্মণীকে অন্বেষণ করে। সে ব্রাহ্মণীর নিকটেই গমন করে; ক্ষত্রিয়া, বৈশ্যা, শুদ্রা, চণ্ডালীনি, নিষাদিনী <span class='add'>(শিকারিণী)</span>, ঝুরি তৈরিকারিণী, রথ নির্মাণকারিণী, ঝাড়-দারনি , স্তন্যদানরতা কিংবা অঋতুমতীর কাছে গমন করে না। কী জন্য দ্রোণ, ব্রাহ্মণ গর্ভিনীর নিকট গমন করে না? যদি, দ্রোণ, ব্রাহ্মণ গর্ভিনীর নিকট গমন করে তাহলে অবশ্যই গর্ভস্থ পুত্র বা কন্যা অত্যধিক মলরাশিতে জন্ম হবে। তদ্ধেতু দ্রোণ, ব্রাহ্মণ গর্ভিনীর নিকট গমন করে না। কী জন্য দ্রোণ, ব্রাহ্মণ <span class='add'>(দুধ)</span> দানরতার নিকটে গমন করে না? যদি দ্রোণ, ব্রাহ্মণ <span class='add'>(দুধ)</span> দানরতার নিকট গমন করে তাহলে দুগ্ধপোষ্য পুত্র বা কন্যাশিশু অশুচি লিপ্ত হবে। তদ্ধেতু দ্রোণ, ব্রাহ্মণ <span class='add'>(স্তন্য)</span> দানরতার নিকট গমন করে না, তার সেই ব্রাহ্মণী কাম, ক্রীড়া কিংবা রতির <span class='add'>(আনন্দ)</span> জন্য নয়; ব্রাহ্মণী ব্রাহ্মণের হয় শুধুমাত্র বংশধর সৃষ্টির নিমিত্তে। সে পুত্র-কন্যা লাভ করে সেই সন্তানদের প্রতি স্নেহপরবশ হয়ে জ্ঞাতি-পরিজনদের মধ্যে স্থায়ীভাবে বাস করে। যতটুকু পর্যন্ত প্রাচীন ব্রাহ্মণদের সীমানা তথায়ই ব্রাহ্মণ স্থিত হয়। সেই সীমানা অতিক্রম করে না। হে দ্রোণ, তদ্ধেতু ব্রাহ্মণকে মরিয়াদ বলা হয়। দ্রোণ, এরূপে ব্রাহ্মণ মরিয়াদ হয়।</p>
<p><a class='sc' id='sc16'></a>দ্রোণ, কিরূপে ব্রাহ্মণ ভগ্ন মরিয়াদ <span class='add'>(ভগ্ন সীমানা)</span> হয়? এক্ষেত্রে দ্রোণ, ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ হয়। সে আটচল্লিশ বৎসর পর্যন্ত মন্ত্র অধ্যয়ন করে কৌমার ব্রহ্মচর্যা আচরণ করে। আটচল্লিশ বছর কৌমার ব্রহ্মচর্যা আচরণপূর্বক মন্ত্র অধ্যয়ন করে আচার্যের জন্য ধর্মত গুরুদক্ষিণা অন্বেষণ করে অর্ধমত নহে।</p>
<p><a class='sc' id='sc17'></a>হে দ্রোণ, তথায় কিরূপ ধর্ম? এক্ষেত্রে কৃষিকার্য, বাণিজ্য, রাখালবৃত্তি, তীরন্দাজবৃত্তি কিংবা রাজপুরুষ <span class='add'>(রাজার উপস্থায়করূপ)</span> বৃত্তি অথবা যেকোনো শিল্পবিদ্যার মাধ্যমে নহে; তিনি ভিক্ষাপাত্রকে অবজ্ঞা না করে শুধুমাত্রই ভিক্ষাচর্যার দ্বারা গুরুদক্ষিণা অন্বেষণ করেন। সে আচার্যকে গুরুদক্ষিণা অর্পণ করে ধর্মত-অধর্মত, ক্রয়-বিক্রয় দ্বারা এবং জল ঢেলে ব্রাহ্মণীকে অন্বেষণ করে। সে ব্রাহ্মণী, ক্ষত্রিয়া, বৈশ্যা, শুদ্রা, চণ্ডালিনী, নিষাদিনী, ঝুরি তৈরিকারিণী, রথ তৈরিকারিণী, ঝাড়ুদারনী, গর্ভিনী, <span class='add'>(স্তন্য)</span> দানরতা কিংবা অঋতুমতীর নিকট গমন করে। তার সেই ব্রাহ্মণী হয় কাম, ক্রীড়া, রতি এবং বংশধর সৃষ্টির নিমিত্তে। যতটুকু পর্যন্ত প্রাচীন ব্রাহ্মণদের সীমানা তথায় সে স্থিত না হয়ে তা অতিক্রম করে। দ্রোণ, যাবৎ প্রাচীন ব্রাহ্মণদের সীমানা তথায় সে স্থিত না হয়ে তা অতিক্রম করে বিধায় ব্রাহ্মণকে ভগ্ন সীমানা বলা হয়। দ্রোণ, এরূপে ব্রাহ্মণ ভগ্ন মরিয়াদ হয়।</p>
<p><a class='sc' id='sc18'></a>কিরূপে, দ্রোণ, ব্রাহ্মণ ব্রাহ্মণচণ্ডাল হয়? এক্ষেত্রে, দ্রোণ, ব্রাহ্মণ মাতৃ এবং পিতৃ উভয় কুল হতে সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতিবাদ সম্বন্ধে নিষ্কলঙ্ক, নির্দোষ হয়। সে আটচল্লিশ বৎসর পর্যন্ত মন্ত্র অধ্যয়ন করে কৌমার ব্রহ্মচর্যা আচরণ করে। আটচল্লিশ বছর কৌমার ব্রহ্মচর্যা আচরণপূর্বক মন্ত্র অধ্যয়ন করে ধর্মত-অধর্মত, কৃষিকার্য, বাণিজ্য, রাখালবৃত্তি, তীরন্দাজ বৃত্তি কিংবা রাজপুরুষবৃত্তি অথবা যেকোনো শিল্পবিদ্যার মাধ্যমে এবং ভিক্ষাপাত্রকে অবজ্ঞা না করে ভিক্ষাচর্যার দ্বারা গুরু দক্ষিণা অন্বেষণ করে। সে আচার্যকে গুরুদক্ষিণা অর্পণ করে ধর্মত অধর্মত, ক্রয়-বিক্রয় দ্বারা এবং জল ঢেলে ব্রাহ্মণীকে অন্বেষণ করে। সে ব্রাহ্মণী, ক্ষত্রিয়া, বৈশ্যা, শুদ্রা, চণ্ডালিনী, নিষাদিনী, ঝুরি তৈরিকারিণী, রথ তৈরিকারিণী, ঝাড়ুদারনী, গর্ভিনী, <span class='add'>(স্তন্য)</span> দানরতা কিংবা অঋতুমতীর নিকট গমন করে। তার সেই ব্রাহ্মণী হয় কাম, ক্রীড়া, রতি এবং বংশধর সৃষ্টির নিমিত্তে। সে সর্ববিধ কর্মের দ্বারা জীবিকা নির্বাহ করে। তাই ব্রাহ্মণগণ তাকে এরূপ বলে, ‘কী জন্য মাননীয় ব্রাহ্মণ সারবত্তা জ্ঞাত হয়ে সর্ববিধ কর্মের দ্বারা জীবিকা নির্বাহ করছেন?’ প্রত্যুত্তরে সে বলে, ‘মহাশয়গণ, যেমন অগ্নি শুচি ও অশুচি উভয়কেই দগ্ধ করে, কিন্তু তা দ্বারা কলুষিত হয় না; ঠিক তেমনি, হে মহাশয়গণ, সর্ববিধ কর্মের দ্বারা ব্রাহ্মণ জীবিকা নির্বাহ করলেও তা দ্বারা ব্রাহ্মণ কলুষিত হয় না।’ দ্রোণ, সর্ব কর্মের দ্বারা জীর্বিকানির্বাহ করে বিধায় এরূপ ব্রাহ্মণকে ব্রাহ্মণচণ্ডাল বলা হয়। দ্রোণ, এরূপে ব্রাহ্মণকে ব্রাহ্মণচণ্ডাল বলা হয়।</p>
<p><a class='sc' id='sc19'></a>দ্রোণ, যে ব্রাহ্মণদের পূর্বেকার ঋষিগণ মন্ত্রসমূহ তৈরিকারী, মন্ত্রাদির প্রবর্তক; যাদের সংগৃহীত প্রাচীন মন্ত্রপদ, গীতি, প্রব্যক্তসমূহ <span class='add'>(ভাষণ)</span> বর্তমানের ব্রাহ্মণেরা সেরূপেই কীর্তন করে, সেরূপেই ভাষণ করে, ভাষিত বিষয় পুনঃ ভাষণ করে, অধ্যয়নকৃত বিষয় পুনঃ অধ্যয়ন করে; এবং পঠিত বিষয় পুনঃ পাঠ করে। যেমন <span class='add'>(তারা হচ্ছে)</span> অষ্টক, বামক, বামদেব, বেশ্যমিত্র, যমদগ্নি, অঙ্গীরস, ভারদ্বাজ, বাসেষ্ঠ, কাশ্যপ এবং ভৃগু। তারা এই পঞ্চবিধ ব্রাহ্মণ ঘোষণা করেন। যথা : ব্রহ্মাসম, দেবসম, মরিয়াদ <span class='add'>(সীমানা)</span>, ভগ্নমরিয়াদ <span class='add'>(ভগ্ন সীমানা)</span> এবং ব্রাহ্মণ চণ্ডাল। দ্রোণ, তাদের মধ্যে তুমি কোনটি?”</p>
<p><a class='sc' id='sc20'></a>“ভো গৌতম, এরূপ হলে আমরা ব্রাহ্মণচণ্ডালও নই <span class='add'>(ব্রাহ্মণচণ্ডালের আচরিত বিষয়ও আমাদের পরিপূর্ণ নয়)</span>। আশ্চর্য! ভো গৌতম, অদ্ভুত! ভো গৌতম, যেমন কেউ অধোমুখীকে উন্মুখী করে, আবৃতকে অনাবৃত করে, বিমূঢ়কে পথ নির্দেশ করে, অথবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপসমূহ দেখতে পায়; এরূপেই মহানুভব গৌতম কর্তৃক বহু পর্যায়ে, বিবিধ যুক্তিতে ধর্ম প্রকাশিত হয়েছে। এই আমি মহানুভব গৌতমের এবং তৎপ্রবর্তিত ধর্ম ও তৎপ্রতিষ্ঠিত ভিক্ষুসংঘের শরণাগত হচ্ছি। মহানুভব গৌতম, আজ হতে আমাকে আমরণ শরণাগত উপাসকরূপে গ্রহণ করুন।”</p>
<p class='end'><a class='sc' id='sc21'></a>দ্রোণ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
