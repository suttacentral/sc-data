<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.167' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>আঘাত বর্গ</li>
</ul>
<h1 class='sutta'>৫.১৬৭. দোষারোপ সূত্র</h1>
</header>
<p><a class='sc' id='sc1'></a>তথায় আয়ুষ্মান সারিপুত্র ভিক্ষুদের আহ্বান করে বললেন, “হে আবুসোগণ, অপরকে উপদেশ বা দোষারোপ করতে ইচ্ছুক উপদেশ দানকারী ভিক্ষুর নিজের মধ্যে পঞ্চ ধর্ম উপস্থাপিত করেই অপরকে উপদেশ দেয়া উচিত। পঞ্চ কী কী?</p>
<p><a class='sc' id='sc2'></a>কালে বা যথাসময়ে বলব অসময়ে নয়, সত্য বলব অসত্য নহে, কোমল স্বরে বলব কর্কশ স্বরে নয়, অর্থসংহিত <span class='add'>(অর্থযুক্ত)</span> কথা বলব অনর্থসংহিত কথা নহে এবং মৈত্রীচিত্তে বলব দ্বেষচিত্তে নহে। আবুসোগণ, অপরকে উপদেশ দান করতে ইচ্ছুক উপদেশদানকারী ভিক্ষুর নিজের মধ্যে এই পঞ্চ ধর্ম উপস্থাপিত করেই অপরকে উপদেশ দেয়া উচিত।</p>
<p><a class='sc' id='sc3'></a>আবুসোগণ, এস্থলে আমি কোনো কোনো ব্যক্তিকে দেখি যারা অসময়ে উপদেশ বা দোষারোপ করে সময়ে দোষারোপ করে না, অসত্য বা যা ঘটে নাই তা বলে কিন্তু যা সত্য বা যা ঘটেছে তা বলে না, কর্কশ স্বরে বলে কোমল স্বরে বলে না, অনর্থসংহিত কথা বলে কিন্তু অর্থযুক্ত কথা বলে না, দ্বেষচিত্তে বলে মৈত্রীচিত্তে নহে।</p>
<p><a class='sc' id='sc4'></a>আবুসোগণ, অধর্মত অভিযুক্ত ভিক্ষুর পাঁচ প্রকারে অমনস্তাপ আনয়ন করা কর্তব্য-<span class='add'>(তার এরূপ চিন্তা করা উচিত)</span> ‘এই আয়ুষ্মান অসময়ে অভিযুক্ত করেছেন সময়ে নহে, সেহেতু অনুশোচনা করা নিষ্প্রয়োজন; এই আয়ুষ্মান অসত্যই বলেছেন সত্য নহে, সেহেতু অনুশোচনা করা নিষ্প্রয়োজন; এই আয়ুষ্মান কর্কশ স্বরে বলেছেন কোমল স্বরে নহে, সেহেতু অনুশোচনা করা নিষ্প্রয়োজন; এই আয়ুষ্মান অনর্থসংহিত কথা বলেছেন অর্থসংহিত কথা নহে, সেহেতু অনুশোচনা করা নিষ্প্রয়োজন; এই আয়ুষ্মান দ্বেষচিত্তেই বলেছেন মৈত্রীচিত্তে নহে, সেহেতু অনুশোচনা করা নিষ্প্রয়োজন।’ আবুসোগণ, অন্যায়ভাবে অভিযুক্ত ভিক্ষুর এই পাঁচ প্রকারে অমনস্তাপ আনয়ন করা কর্তব্য।</p>
<p><a class='sc' id='sc5'></a>আবুসোগণ, অন্যায়ভাবে অভিযোগকারী ভিক্ষুর পাঁচ প্রকারে মনস্তাপ আনয়ন করা কর্তব্য। <span class='add'>(তার এরূপ চিন্তা করা উচিত)</span>, ‘আমার দ্বারা অসময়ে এই আবুসো অভিযুক্ত হয়েছেন, তাই আমার <span class='add'>(অভিযোগকারীর)</span> অনুশোচনা করা প্রয়োজন; আমার দ্বারা অসত্য বিষয়ে এই আবুসো অভিযুক্ত হয়েছেন সত্য বিষয়ে নহে, তাই আমার অনুশোচনা করা প্রয়োজন; আমার দ্বারা কর্কশভাবে এই আবুসো অভিযুক্ত হয়েছেন কোমলভাবে নয়, তাই আমার অনুশোচনা করা প্রয়োজন; আমার দ্বারা এই আবুসো অনর্থসংহিত কথায় অভিযুক্ত হয়েছেন অর্থসংহিত কথায় নহে, তাই আমার অনুশোচনা করা প্রয়োজন; আমার দ্বারা দ্বেষচিত্তেই এই আবুসো অভিযুক্ত হয়েছেন মৈত্রীচিত্তে নহে, তাই আমার অনুশোচনা করা প্রয়োজন।’ আবুসোগণ, অধর্মত অভিযোগকারী ভিক্ষুর এই পাঁচ প্রকারে মনস্তাপ আনয়ন করা কর্তব্য। তার কারণ কী? যাতে অন্য ভিক্ষু অসত্য বিষয়ের দ্বারা অপরকে দোষারোপ করা উচিত বলে মনে না করে।</p>
<p><a class='sc' id='sc6'></a>এখানে, আবুসোগণ, আমি কোনো কোনো পুদ্গলকে দেখি যারা সময়ে দোষারোপ করে অসময়ে দোষারোপ করে না, সত্য বিষয়ই বলে অসত্য বিষয় নহে, কোমলভাবে দোষারোপ করে কর্কশভাবে নহে, অর্থসংহিত কথা দ্বারা দোষারোপ করে অনর্থসংহিত কথার দ্বারা নহে, মৈত্রীচিত্তে দোষারোপ করে দ্বেষচিত্তে নহে।</p>
<p><a class='sc' id='sc7'></a>আবুসোগণ, ধর্মত অভিযুক্ত ভিক্ষুর পাঁচ প্রকারে মনস্তাপ আনয়ন করা কর্তব্য। <span class='add'>(তার এরূপ চিন্তা করা উচিত)</span>, ‘এই আয়ুষ্মান সময়ে দোষারোপ করেছেন অসময়ে নহে, সেহেতু <span class='add'>(আমার)</span> মনস্তাপ করা প্রয়োজন; এই আয়ুষ্মান সত্য বিষয়ের দ্বারা দোষারোপ করেছেন অসত্য বিষয়ের দ্বারা নহে, তাই অনুশোচনা করা প্রয়োজন; এই আয়ুষ্মান কোমল স্বরে দোষারোপ করেছেন কর্কশ স্বরে নহে, তাই অনুশোচনা করা প্রয়োজন; এই আয়ুষ্মান অর্থসংহিত কথার দ্বারা দোষারোপ করেছেন অনর্থসংহিত কথার দ্বারা নহে, সেহেতু অনুশোচনা করা প্রয়োজন; এই আয়ুষ্মান মৈত্রীচিত্তে দোষারোপ করেছেন দ্বেষচিত্তে নহে, তাই অনুশোচনা করা প্রয়োজন।’ আবুসোগণ, ধর্মত অভিযুক্ত ভিক্ষুর এই পাঁচ প্রকারে মনস্তাপ আনয়ন করা কর্তব্য।</p>
<p><a class='sc' id='sc8'></a>আবুসোগণ, ধর্মত অভিযোগকারী ভিক্ষুর পাঁচ প্রকারে অমনস্তাপ আনয়ন করা কর্তব্য। <span class='add'>(তার এরূপ চিন্তা করা উচিত)</span>, ‘আমার দ্বারা সময়েই এই আবুসো অভিযুক্ত হয়েছেন, তাই আমার মনস্তাপ করা নিষ্প্রয়োজন; আমার দ্বারা সত্য বিষয়েই এই আবুসো অভিযুক্ত হয়েছেন অসত্য বিষয়ে নহে, তাই আমার মনস্তাপ করা নিষ্প্রয়োজন; আমার দ্বারা কোমলভাবে এই আবুসো অভিযুক্ত হয়েছেন কর্কশভাবে নহে, তাই আমার অনুশোচনা করা নিষ্প্রয়োজন; আমার দ্বারা এই আবুসো অর্থসংহিত কথায় অভিযুক্ত হয়েছেন অনর্থসংহিত কথায় নহে, সেহেতু আমার অনুশোচনা করা নিষ্প্রয়োজন; আমার দ্বারা মৈত্রীচিত্তে এই আবুসো অভিযুক্ত হয়েছেন দ্বেষচিত্তে নহে, তাই আমার অনুশোচনা করা নিষ্প্রয়োজন।’ আবুসোগণ, ধর্মত অভিযোগকারী ভিক্ষুর এই পাঁচ প্রকারে অমনস্তাপ আনয়ন করা উচিত। তার কারণ কী? যাতে অন্য ভিক্ষু সত্য বিষয়ের দ্বারা অপরকে দোষারোপ করা কর্তব্য বলে মনে করে।</p>
<p><a class='sc' id='sc9'></a>আবুসোগণ, অভিযুক্ত ভিক্ষুর দ্বিবিধ ধর্মে প্রতিষ্ঠিত হওয়া উচিত। যথা : সত্য ও অবিচলিতভাব। আবুসোগণ, যদি অন্য কেউ আমাকে সময়ে, অসময়ে, সত্য-অসত্যে, কোমল-কর্কশভাবে, অর্থসংহিত-অনর্থসংহিত কথায়, মৈত্রীচিত্ত-দ্বেষচিত্তে দোষারোপ করে, তাহলে তখন আমিও সত্য ও অবিচলিতভাব-রূপ দ্বিবিধ ধর্মে প্রতিষ্ঠিত হই। যদি আমি জ্ঞাত হই যে ‘আমার মধ্যে এই ধর্ম বিদ্যমান।’ তাহলে তাদের এরূপে আছে বলি, ‘এই ধর্ম আমাতে বিদ্যমান।’ যদি আমি জ্ঞাত হই যে ‘আমার মধ্যে এই ধর্ম অবিদ্যমান।’ তাহলে তাদের এরূপে নাই বলি, ‘এই ধর্ম আমাতে বিদ্যমান নাই।’</p>
<p><a class='sc' id='sc10'></a><span class='add'>(অতঃপর বুদ্ধ বললেন,)</span> “হে সারিপুত্র, তোমার এরূপ ভাষণকালে এখানে কোনো কোনো মূর্খ ব্যক্তি আছে যারা প্রদক্ষিণ বা অনুশাসন গ্রহণ করে নাই।”</p>
<p><a class='sc' id='sc11'></a>“ভন্তে, যেই ব্যক্তিরা অশ্রদ্ধাবান, নিকৃষ্টজীবী, শ্রদ্ধায় আগার হতে অনাগারিক প্রবজ্যায় প্রব্রজিত নহে, শঠ, মায়াবী, কপট, উদ্ধত, দাম্ভিক, চপল, বাচাল, বিক্ষিপ্ত ভাষী, ইন্দ্রিয়াদিতে অগুপ্তদ্বার, ভোজনে অমাত্রাজ্ঞ, জাগরণে অননুযুক্ত, শ্রমণ্য ধর্মের প্রতি নির্ভরহীন, শিক্ষার প্রতি তীব্র গৌরবশূন্য, বিলাসী, নীতিহীন, নীতিস্খলনের প্রস্তাবক, প্রবিবেক ধুর ত্যাগকারী, অলস, হীনবীর্য, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত, দুষ্প্রাজ্ঞ ও নির্বোধ; তারা আমার দ্বারা এরূপ ভাষণকালে অনুশাসন গ্রহণ করে না।</p>
<p><a class='sc' id='sc12'></a>ভন্তে, যেই কুলপুত্ররা শ্রদ্ধায় আগার হতে অনাগারিক প্রবজ্যায় প্রব্রজিত, অশঠ, অমায়াবী, অকপট, অনুদ্ধত, নিরহংকারী, অচপল, বাচাল নয়, অবিক্ষিপ্তভাষী, ইন্দ্রিয়াদিতে গুপ্তদ্বার, ভোজনে মাত্রাজ্ঞ, জাগরণে অনুযুক্ত, শ্রমণ্য ধর্মের প্রতি নির্ভরশীল, শিক্ষার প্রতি তীব্র গৌরবসম্পন্ন, অবিলাসী, নীতিসম্পন্ন, নীতি স্খলনের প্রস্তাবক নয়, প্রবিবেক ধুর ত্যাগকারী নয়, আরব্ধবীর্য, প্রহিতাত্ম, উপস্থিত স্মৃতি, সম্প্রজ্ঞানী, সমাহিত, একাগ্রচিত্ত, প্রজ্ঞাবান এবং নির্বোধ নয়; তারা আমার দ্বারা এরূপ ভাষণকালে অনুশাসন গ্রহণ করে।”</p>
<p><a class='sc' id='sc13'></a>“হে সারিপুত্র, যে-সকল ব্যক্তিরা অশ্রদ্ধাবান, নিকৃষ্টজীবী, শ্রদ্ধায় আগার হতে অনাগারিক প্রবজ্যায় প্রব্রজিত নহে, শঠ, মায়াবী, কপট, উদ্ধত, দাম্ভিক, চপল, বাচাল, বিক্ষিপ্ত ভাষী, ইন্দ্রিয়াদিতে অগুপ্তদ্বার, ভোজনে অমাত্রাজ্ঞ, জাগরণে অননুযুক্ত, শ্রমণ্য ধর্মের প্রতি নির্ভরহীন, শিক্ষার প্রতি তীব্র গৌরবশূন্য, বিলাসী, নীতিহীন, নীতিস্খলনের প্রস্তাবক, প্রবিবেক ধুর ত্যাগকারী, অলস, হীনবীর্য, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত, দুষ্প্রাজ্ঞ ও নির্বোধ; তারা স্থিত হউক।</p>
<p><a class='sc' id='sc14'></a>সারিপুত্র, যে কুলপুত্ররা শ্রদ্ধায় আগার হতে অনাগারিক প্রব্রজ্যায় প্রব্রজিত, অশঠ, অমায়াবী, অকপট, অনুদ্ধত, নিরহংকারী, অচপল, বাচাল নয়, অবিক্ষিপ্তভাষী, ইন্দ্রিয়াদিতে গুপ্তদ্বার, ভোজনে মাত্রাজ্ঞ, জাগরণে অনুযুক্ত, শ্রমণ্য ধর্মের প্রতি নির্ভরশীল, শিক্ষার প্রতি তীব্র গৌরবসম্পন্ন, অবিলাসী, নীতিসম্পন্ন, নীতি স্খলনের প্রস্তাবক নয়, প্রবিবেক ধুর ত্যাগকারী নয়, আরব্ধবীর্য, প্রহিতাত্ম, উপস্থিত স্মৃতি, সম্প্রজ্ঞানী, সমাহিত, একাগ্রচিত্ত, প্রজ্ঞাবান এবং নির্বোধ নয়; তাদের তুমি ভাষণ করো। সারিপুত্র, সেই সব্রহ্মচারীদের উপদেশ প্রদান কর; হে সারিপুত্র, সেই সব্রহ্মচারীদের অনুশাসন কর। এবং এরূপ চিন্তা কর, ‘আমি সব্রহ্মচারীদের অসদ্ধর্ম হতে চ্যুত করে সদ্ধর্মে প্রতিষ্ঠিত করব।’ সারিপুত্র, তোমার এরূপই শিক্ষা করা কর্তব্য।”</p>
<p class='end'><a class='sc' id='sc15'></a>দোষারোপ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
