<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.142' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ত্রিকণ্টকী বর্গ</li>
</ul>
<h1 class='sutta'>৫.১৪২. অপরাধ করা সূত্র</h1>
</header>
<p><a class='sc' id='sc1'></a>“হে ভিক্ষুগণ, জগতে পাঁচ প্রকার পুদ্গল বিদ্যমান। পাঁচ প্রকার কী কী?</p>
<p><a class='sc' id='sc2'></a>এক্ষেত্রে ভিক্ষুগণ, কোনো কোনো পুদ্গল অপরাধ করে এবং <span class='add'>(তজ্জন্য)</span> তীব্র অনুতপ্ত হয়। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না।</p>
<p><a class='sc' id='sc3'></a>এক্ষেত্রে ভিক্ষুগণ, কোনো পুদ্গল অপরাধ করে কিন্তু অনুতপ্ত হয় না। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্ত বিমুক্তি ও প্রজ্ঞাবিমুক্তি যথাযথভাবে জানে না।</p>
<p><a class='sc' id='sc4'></a>এক্ষেত্রে ভিক্ষুগণ, কোনো কোনো পুদ্গল অপরাধ করে না কিন্তু অনুতপ্ত হয়, যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না।</p>
<p><a class='sc' id='sc5'></a>এক্ষেত্রে ভিক্ষুগণ, কোনো কোনো পুদ্গল অপরাধ করে না এবং অনুতপ্তও হয় না। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না।</p>
<p><a class='sc' id='sc6'></a>এক্ষেত্রে ভিক্ষুগণ, কোনো কোনো পুদ্গল অপরাধ করে না এবং অনুতপ্তও হয় না। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে।</p>
<p><a class='sc' id='sc7'></a>ভিক্ষুগণ, তথায় যে পুদ্গল অপরাধ করে এবং তীব্র অনুতপ্ত হয়। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্ত বিমুক্তি ও প্রজ্ঞাবিমুক্তি যথাযথভাবে জানে না। তাকে এরূপ বলার উচিত যে ‘আয়ুষ্মানের অপরাধজনিত আসবসমূহ বিদ্যমান আছে এবং অনুতাপজনিত আসবাদিও প্রবর্ধিত হচ্ছে। সত্যিই, হে আয়ুষ্মান, তা উত্তম হয় যদি অপরাধজনিত আসবাদি ত্যাগ করে এবং অনুতাপজনিত আসবাদি দূরীভূত করে চিত্ত ও প্রজ্ঞানুশীলন করেন। এরূপে আয়ুষ্মান অমুক পঞ্চম পুদ্গলের সহিত সদৃশ হবে।’</p>
<p><a class='sc' id='sc8'></a>ভিক্ষুগণ, তথায় যে পুদ্গল অপরাধ করে কিন্তু অনুতপ্ত হয় না। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না। তাকে এরূপ বলা উচিত যে ‘আয়ুষ্মানের অপরাধজনিত আসবাদি বিদ্যমান আছে এবং অনুতাপজনিত আসবাদি প্রবর্ধিত হচ্ছে না। সত্যিই, আয়ুষ্মান, তা উত্তম হয় যদি অপরাধজনিত আসবাদি ত্যাগ করে চিত্ত ও প্রজ্ঞানুশীলন করেন। এরূপে আয়ুষ্মান অমুক পঞ্চম পুদ্গলের সহিত সদৃশ হবে।’</p>
<p><a class='sc' id='sc9'></a>ভিক্ষুগণ, তথায় যে পুদ্গল অপরাধ করে না কিন্তু অনুতপ্ত হয়। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না। তাকে এরূপ বলা উচিত যে ‘আয়ুষ্মানের অপরাধজনিত আসবাদি বিদ্যমান নাই কিন্তু অনুতাপজনিত আসবসমূহ প্রবর্ধিত হচ্ছে। সত্যিই, আয়ুষ্মান, তা উত্তম হয় যদি অনুতাপজনিত আসবাদি দূরীভূত করে চিত্ত ও প্রজ্ঞানুশীলন করেন। এরূপে আয়ুষ্মান অমুক পঞ্চম পুদ্গলের সহিত সদৃশ হবে।’</p>
<p><a class='sc' id='sc10'></a>ভিক্ষুগণ, তথায় যে পুদ্গল অপরাধ করে না এবং অনুতাপ করে না। যাতে উৎপন্ন পাপ-অকুশলধর্ম অপরিশেষে নিরুদ্ধ হয় সেই চিত্তবিমুক্তি ও প্রজ্ঞাবিমুক্তি যথাযথভাবে জানে না। তাকে এরূপ বলা উচিত যে ‘আয়ুষ্মানের অপরাধজনিত আসবসমূহ বিদ্যমান নাই এবং অনুতাপজনিত আসবাদিও প্রবর্ধিত হচ্ছে না। সত্যিই, আয়ুষ্মান, তা উত্তম হয় যদি চিত্ত ও প্রজ্ঞানুশীলন করেন। এরূপে আয়ুষ্মান অমুক পঞ্চম পুদ্গলের সহিত সদৃশ হবে।’</p>
<p><a class='sc' id='sc11'></a>এরূপে, ভিক্ষুগণ, এই চারজন ব্যক্তি অমুক পঞ্চম ব্যক্তির মাধ্যমে উপদিষ্ট ও অনুশাসিত হয়ে অনুক্রমে আসবাদির ক্ষয় প্রাপ্ত হয়।”</p>
<p class='end'><a class='sc' id='sc12'></a>অপরাধ করা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
