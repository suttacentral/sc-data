<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.174' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>উপাসক বর্গ</li>
</ul>
<h1 class='sutta'>৫.১৭৪. বৈর সূত্র</h1>
</header>
<p><a class='sc' id='sc1'></a>অতঃপর গৃহপতি অনাথপিণ্ডিক যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে উপবেশন করলেন। একপাশে উপবিষ্ট গৃহপতি অনাথপিণ্ডিককে ভগবান এরূপ বললেন :</p>
<p><a class='sc' id='sc2'></a>“হে গৃহপতি, পঞ্চ ভয়-বৈর ত্যাগ না করে একজন দুঃশীলরূপে কথিত হয় এবং সে নিরয়ে উৎপন্ন হয়। পঞ্চ কী কী?</p>
<p><a class='sc' id='sc3'></a>প্রাণিহত্যা, অদত্তবস্তু গ্রহণ, মিথ্যাকামাচার, মিথ্যা বাক্য এবং সুরা-মদ্য গ্রহণ। গৃহপতি, এই পঞ্চবিধ ভয়-বৈর ত্যাগ না করে একজন দুঃশীল রূপে কথিত হয় এবং সে নিরয়ে উৎপন্ন হয়।</p>
<p><a class='sc' id='sc4'></a>গৃহপতি, পঞ্চবিধ ভয়-বৈর ত্যাগ করে একজন শীলবানরূপে পরিচিত হয় এবং সে স্বর্গে উৎপন্ন হয়। পঞ্চ কী কী?</p>
<p><a class='sc' id='sc5'></a>প্রাণিহত্যা, অদত্তবস্তু গ্রহণ, মিথ্যাকামাচার, মিথ্যা বাক্য এবং সুরা-মদ্য গ্রহণ। গৃহপতি, এই পঞ্চবিধ ভয়-বৈর ত্যাগ করে একজন শীলবানরূপে পরিচিত হয় এবং সে স্বর্গে উৎপন্ন হয়।</p>
<p><a class='sc' id='sc6'></a>গৃহপতি, প্রাণিহত্যাকারী প্রাণিহত্যার দরুন ইহজীবনেই ভয়-বৈর প্রসব করে; পরকালেও ভয়-বৈর প্রসব করে এবং মানসিক দুঃখ-দৌর্মনস্য ভোগ করে। যে প্রাণিহত্যা হতে প্রতিবিরত সে ইহজীবনে ভয়-বৈর প্রসব করে না; পরকালেও ভয়-বৈর প্রসব করে না এবং দুঃখ-দৌর্মনস্য ভোগ করে না। প্রাণিহত্যা হতে প্রতিবিরতের এরূপে সেই ভয়-বৈর উপশান্ত হয়।</p>
<p><a class='sc' id='sc7'></a>গৃহপতি, অদত্তবস্তু গ্রহণকারী অদত্ত গ্রহণের দরুন ইহজীবনেই ভয়-বৈর প্রসব করে; পরকালেও ভয়-বৈর প্রসব করে এবং মানসিক দুঃখ-দৌর্মনস্য ভোগ করে। যে অদত্তবস্তু গ্রহণ হতে প্রতিবিরত সে ইহজীবনে ভয়-বৈর প্রসব করে না; পরকালেও ভয়-বৈর প্রসব করে না এবং দুঃখ-দৌর্মনস্য ভোগ করে না। অদত্তবস্তু গ্রহণ হতে প্রতিবিরতের এরূপে সেই ভয়-বৈর উপশান্ত হয়।</p>
<p><a class='sc' id='sc8'></a>গৃহপতি, মিথ্যাকামাচারী মিথ্যাকামাচারের দরুন ইহজীবনেই ভয়-বৈর প্রসব করে; পরকালেও ভয়-বৈর প্রসব করে এবং মানসিক দুঃখ-দৌর্মনস্য ভোগ করে। যে মিথ্যাকামাচার হতে প্রতিবিরত সে ইহজীবনে ভয়-বৈর প্রসব করে না; পরকালেও ভয়-বৈর প্রসব করে না এবং দুঃখ-দৌর্মনস্য ভোগ করে না। মিথ্যাকামাচার হতে প্রতিবিরতের এরূপে সেই ভয়-বৈর উপশান্ত হয়।</p>
<p><a class='sc' id='sc9'></a>গৃহপতি, মিথ্যাবাদী মিথ্যাভাষণের দরুন ইহজীবনেই ভয়-বৈর প্রসব করে; পরকালেও ভয়-বৈর প্রসব করে এবং মানসিক দুঃখ-দৌর্মনস্য ভোগ করে। যে মিথ্যাভাষণ হতে প্রতিবিরত সে ইহজীবনে ভয়-বৈর প্রসব করে না; পরকালেও ভয়-বৈর প্রসব করে না এবং দুঃখ-দৌর্মনস্য ভোগ করে না। মিথ্যাভাষণ হতে প্রতিবিরতের এরূপে সেই ভয়-বৈর উপশান্ত হয়।</p>
<p><a class='sc' id='sc10'></a>গৃহপতি, সুরা-মদ্যপায়ী সুরা-মদ গ্রহণের দরুন ইহজীবনেই ভয়-বৈর প্রসব করে; পরকালেও ভয়-বৈর প্রসব করে এবং মানসিক দুঃখ-দৌর্মনস্য ভোগ করে। যে সুরা-মদ গ্রহণ হতে প্রতিবিরত সে ইহজীবনে ভয়-বৈর প্রসব করে না; পরকালেও ভয়-বৈর প্রসব করে না এবং দুঃখ-দৌর্মনস্য ভোগ করে না। সুরা-মদ গ্রহণ হতে প্রতিবিরতের এরূপে সেই ভয়-বৈর উপশান্ত হয়।”</p>
<blockquote class='gatha'>
<p><a class='sc' id='sc11'></a>“প্রাণিহত্যা করে যেবা বলে মিথ্যা কথন;<br>
চুরি করে লোকে আরও পরদার লঙ্ঘন,<br>
সুরা-মদ্য পানেতে সদা থাকে অনুযুক্ত;<br>
পঞ্চ বৈরী অত্যাগে হয় দুঃশীলরূপে উক্ত,<br>
কায়ভেদে দুষ্প্রাজ্ঞের হয় যমলোকে গতি;<br>
উৎপন্ন হয়ে নিরয়েতে পায় মহাদুঃখ অতি।<br>
প্রাণিহত্যা করে না যে বলে না মিথ্যা কথন;<br>
করে না সে চুরি আর পরদার লঙ্ঘন,<br>
সুরা-মদ্য পানে কদা হয় না অনুযুক্ত;<br>
পঞ্চ বৈরী ত্যাগে হয় সুশীলরূপে উক্ত।<br>
কায়ভেদে প্রাজ্ঞের হয় সুগতিলোকে গতি;<br>
উৎপন্ন হয়ে স্বর্গলোকে পায় মহানন্দ অতি॥”</p>
</blockquote>
<p class='end'><a class='sc' id='sc12'></a>বৈর সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
