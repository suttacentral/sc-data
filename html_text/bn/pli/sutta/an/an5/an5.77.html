<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.77' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>যোদ্ধা বর্গ</li>
</ul>
<h1 class='sutta'>৫.৭৭. প্রথম অনাগত ভয় সূত্র</h1>
</header>
<p><a class='sc' id='sc1'></a>“হে ভিক্ষুগণ, অপ্রমত্ত, অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য পঞ্চবিধ অনাগত ভয় সম্পর্কে বিবেচনা করাই যথেষ্ট। পঞ্চ কী কী?</p>
<p><a class='sc' id='sc2'></a>এক্ষেত্রে ভিক্ষুগণ, আরণ্যিক ভিক্ষু এরূপ বিবেচনা করে, ‘আমি বর্তমানে একাকী অরণ্যে অবস্থান করছি। আমার অরণ্যে একাকী অবস্থানকালে সাপ আমাকে দংশন করতে পারে। বৃশ্চিকও আমাকে দংশন করতে পারে; শতপদীও আমাকে দংশন করতে পারে। তার ফলে আমার মৃত্যুও হতে পারে। তা আমার পক্ষে অন্তরায়কর। সেহেতু অবশ্যই আমি অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য এবং অনুপলব্ধ বিষয় সম্যকরূপে উপলব্ধির জন্য বীর্যারম্ভ করব।’ ভিক্ষুগণ, অপ্রমত্ত অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই প্রথম অনাগত ভয় সম্পর্কে বিবেচনা করাই যথেষ্ট।</p>
<p><a class='sc' id='sc3'></a>পুনশ্চ, ভিক্ষুগণ, আরণ্যিক ভিক্ষু এরূপ বিবেচনা করে, ‘আমি বর্তমানে একাকী অরণ্যে অবস্থান করছি। আমার অরণ্যে একাকী অবস্থানকালে আমি হোচট খেতে পারি এবং পতিতও হতে পারি। আমার দ্বারা ভুক্ত আহারের মাধ্যমেও আমি অসুস্থ হতে পারি। আমার পিত্তরস কুপিত হতে পারে, শ্লেষ্মা কুপিত হতে পারে, শরীরাভ্যন্তরে সঞ্চিত বায়ুও কুপিত হতে পারে। তার ফলে আমার মৃত্যুও হতে পারে। তা আমার জন্য অন্তরায়কর। সেহেতু অবশ্যই আমি অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য এবং অনুপলব্ধ বিষয় সম্যকরূপে উপলব্ধির জন্য বীর্যারম্ভ করব।’ ভিক্ষুগণ, অপ্রমত্ত অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই দ্বিতীয় অনাগত ভয় সম্পর্কে বিবেচনা করাই যথেষ্ট।</p>
<p><a class='sc' id='sc4'></a>পুনশ্চ, ভিক্ষুগণ, ভিক্ষু এরূপ বিবেচনা করে, ‘আমি বর্তমানে একাকী অরণ্যে অবস্থান করছি। আমার অরণ্যে একাকী অবস্থানকলে আমার সাথে মূর্খদের সাক্ষাৎ হতে পারে; সিংহ, বাঘ, চিতাবাঘ, ভালৱুক, হায়েনার সাথেও সাক্ষাৎ হতে পারে। তারা আমার জীবননাশও করতে পারে এবং মৃত্যুর কারণও হতে পারে। তা আমার পক্ষে অন্তরায়কর। সেহেতু অবশ্যই আমি অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য এবং অনুপলব্ধ বিষয় সম্যকরূপে উপলব্ধির জন্য বীর্যারম্ভ করব।’ ভিক্ষুগণ, অপ্রমত্ত অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই তৃতীয় অনাগত ভয় সম্পর্কে বিবেচনা করাই যথেষ্ট।</p>
<p><a class='sc' id='sc5'></a>পুনশ্চ, ভিক্ষুগণ, ভিক্ষু এরূপ বিবেচনা করে, ‘আমি বর্তমানে একাকী অরণ্যে অবস্থান করছি। আমার অরণ্যে একাকী অবস্থানকালে আমার সাথে কৃতকর্মা বা অকৃতকর্মা চোরদের সাক্ষাৎ হতে পারে। তারা আমার জীবন হনন করতে পারে এবং মৃত্যুর কারণও হতে পারে। তা আমার পক্ষে অন্তরায়কর। সেহেতু অবশ্যই আমি অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য এবং অনুপলব্ধ বিষয় সম্যকরূপে উপলব্ধির জন্য বীর্যারম্ভ করব।’ ভিক্ষুগণ, অপ্রমত্ত অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই চতুর্থ অনাগত ভয় সম্পর্কে বিবেচনা করাই যথেষ্ট।</p>
<p><a class='sc' id='sc6'></a>পুনশ্চ, ভিক্ষুগণ, ভিক্ষু এরূপ বিবেচনা করে, ‘আমি বর্তমানে একাকী অরণ্যে অবস্থান করছি। এই অরণ্যে মূর্খ-অমনুষ্য আছে। তারা আমার জীবন হনন করতে পারে এবং মৃত্যুর কারণও হতে পারে। তা আমার পক্ষে অন্তরায়কর। সেহেতু অবশ্যই আমি অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য এবং অনুপলব্ধ বিষয় সম্যকরূপে উপলব্ধির জন্য বীর্যারম্ভ করব।’ ভিক্ষুগণ, অপ্রমত্ত অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য অনধিগত বিষয় অধিগতের জন্য ও অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই পঞ্চম অনাগত ভয় সম্পর্কে বিবেচনা করাই যথেষ্ট।</p>
<p><a class='sc' id='sc7'></a>হে ভিক্ষুগণ, অপ্রমত্ত, অত্যুৎসাহী, দৃঢ়প্রতিজ্ঞ হয়ে অবস্থানের নিমিত্ত এবং অপ্রাপ্ত বিষয় প্রাপ্তির জন্য, অনধিগত বিষয় অধিগতের জন্য, অনুপলব্ধ বিষয় সম্যকরূপে উপলব্ধির জন্য আরণ্যিক ভিক্ষুর এই পঞ্চবিধ অনাগত ভয় সম্পর্কে বিবেচনা করাই যথেষ্ট।</p>
<p class='end'><a class='sc' id='sc8'></a>প্রথম অনাগত ভয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
