<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.56' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>নীবরণ বর্গ</li>
</ul>
<h1 class='sutta'>৫.৫৬. উপাধ্যায় সূত্র</h1>
</header>
<p><a class='sc' id='sc1'></a>অনন্তর জনৈক ভিক্ষু যেখানে নিজ উপধ্যায় সেখানে উপস্থিত হলেন। উপস্থিত হয়ে নিজ উপাধ্যায়কে এরূপ বললেন, “ভন্তে, বর্তমানে আমার কায়ে গুরুভাব উৎপন্ন হয়েছে। দিক-অনুদিক আমার দ্বারা দৃষ্ট নহে। ধর্মাদিও আমার নিকট প্রতিভাত নয়। আলস্য-তন্দ্রা আমার চিত্তকে অভিভূত করে স্থিত হয়। আমি নিরানন্দ মনে ব্রহ্মচর্য উদ্‌যাপন করছি এবং ধর্মসমূহে আমার বিচিকিৎসা <span class='add'>(সন্দেহ)</span> আছে।”</p>
<p><a class='sc' id='sc2'></a>অতঃপর সেই ভিক্ষু তার সহবিহারী ভিক্ষুকে নিয়ে যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদন করে একপাশে উপবেশন করলেন। একপাশে উপবিষ্ট সেই ভিক্ষু ভগবানকে এরূপ বললেন, “ভন্তে, এই ভিক্ষু আমাকে এরূপ বললেন যে, ‘ভন্তে, বর্তমানে আমার কায়ে গুরুভাব উৎপন্ন হয়েছে। দিক-অনুদিক আমার দ্বারা দৃষ্ট নহে। ধর্মাদিও আমার নিকট প্রতিভাত নয়। আলস্য-তন্দ্রা আমার চিত্তকে অভিভূত করে স্থিত হয়। আমি নিরানন্দ মনে ব্রহ্মচর্য উদ্‌যাপন করছি এবং ধর্মসমূহে আমার বিচিকিৎসা <span class='add'>(সন্দেহ)</span>আছে।’”</p>
<p><a class='sc' id='sc3'></a><span class='add'>(বুদ্ধ বললেন,)</span> “ইহা তদ্রূপই, যখন ভিক্ষু ইন্দ্রিয়াদি রক্ষণে অগুপ্তদ্বার হয়, ভোজনে অমাত্রাজ্ঞ হয়, জাগরণে অননুযুক্ত হয়, কুশলধর্মসমূহ দর্শন করে না এবং রাত্রির পূর্বে ও পরে বোধিপক্ষীয় ধর্মরূপ ধ্যানে আত্মনিয়োগ না করে অবস্থান করে, তখন তার কায়ে গুরুভাব উৎপন্ন হয়। দিক-অনুদিক দৃষ্ট হয় না। ধর্মসমূহও তার নিকট প্রতিভাত হয় না। আলস্য-তন্দ্রা তার চিত্তকে অভিভূত করে স্থিত হয়। সে উৎকন্ঠিত হয়ে ব্রহ্মচর্য পালন করে এবং ধর্মসমূহে তার বিচিকিৎসা উৎপন্ন হয়।</p>
<p><a class='sc' id='sc4'></a>তদ্ধেতু ভিক্ষু, তোমার এইরূপ শিক্ষা করা কর্তব্য যে ‘আমি ইন্দ্রিয়াদি রক্ষণে গুপ্তদ্বার হবো, ভোজনে মাত্রাজ্ঞ হবো, জাগরণে অনুযুক্ত হবো, কুশলধর্মসমূহ দর্শনকারী হবো এবং রাত্রির পূর্বে ও পরে বোধিপক্ষীয় ধর্মরূপ ধ্যানে আত্মনিয়োগ করে অবস্থান করব।’ ভিক্ষু, তোমার এইরূপই শিক্ষা করা কর্তব্য।”</p>
<p><a class='sc' id='sc5'></a>অতঃপর সেই ভিক্ষু ভগবানের নিকট এরূপ উপদেশ দ্বারা অনুপ্রাণিত হয়ে আসন হতে উঠে ভগবানকে অভিবাদন করে প্রদক্ষিণপূর্বক প্রস্থান করলেন। তার পর সেই ভিক্ষু একাকী, নিরালায় অপ্রমত্তভাবে উদ্যমের সাথে তন্ময় চিত্তে শ্রমণধর্ম পালনে নিরত হয়ে অচিরেই যে কারণে কুলপুত্রেরা আগার ত্যাগ করে সম্যকরূপে অনাগারিকভাবে প্রব্রজিত হয়, সেই ব্রহ্মচর্যের অনুত্তর পর্যাবসান ইহজীবনে স্বয়ং অভিজ্ঞা দ্বারা সাক্ষাৎ করে এবং সমপ্রাপ্ত হয়ে বাস করতে লাগলেন। জন্ম ক্ষীণ হয়েছে, ব্রহ্মচর্য পরিপূর্ণ হয়েছে, করণীয় কৃত হয়েছে এবং পুনর্জন্ম গ্রহণের জন্য আর যে কিছু বাকি রইল না তা তিনি বিশেষরূপে জ্ঞাত হলেন। সেই আয়ুষ্মানও একজন অর্হত্ত্বফললাভী হলেন।</p>
<p><a class='sc' id='sc6'></a>অনন্তর সেই অর্হত্ত্বপ্রাপ্ত ভিক্ষু নিজ উপাধ্যায়ের নিকট উপস্থিত হলেন। উপস্থিত হয়ে উপাধ্যায়কে এরূপ বললেন, “ভন্তে, বর্তমানে আমার কায়ে গুরুভাব উৎপন্ন হয় না। দিক-অনুদিক আমার দ্বারা দৃষ্ট। ধর্মাদিও আমার নিকট প্রতিভাত হয়। আলস্য-তন্দ্রা আমার চিত্তকে অভিভূত করে স্থিত হতে পারে না। আমি প্রফুল্ল মনে ব্রহ্মচর্য উদ্‌যাপন করছি এবং ধর্মসমূহে আমার বিচিকিৎসা নাই।”</p>
<p><a class='sc' id='sc7'></a>অতঃপর তার উপাধ্যায় তাকে সাথে নিয়ে যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবান করে একপাশে উপবেশন করলেন। একপাশে উপবিষ্ট সেই ভিক্ষুটি ভগবানকে এরূপ বললেন, “ভন্তে, এই ভিক্ষু আমাকে এরূপ বললেন যে ‘ভন্তে, বর্তমানে আমার কায়ে গুরুভাব উৎপন্ন হয় না। দিক-অনুদিক আমার দ্বারা দৃষ্ট। ধর্মাদিও আমার নিকট প্রতিভাত হয়। আলস্য-তন্দ্রা আমার চিত্তকে অভিভূত করে স্থিত হতে পারে না। আমি প্রফুল্ল মনে ব্রহ্মচর্য উদ্‌যাপন করছি এবং ধর্মসমূহে আমার বিচিকিৎসা নাই।’”</p>
<p><a class='sc' id='sc8'></a><span class='add'>(অতঃপর বুদ্ধ বললেন)</span> “ইহা তদ্রূপই, যখন ভিক্ষু ইন্দ্রিয়াদি রক্ষণে গুপ্তদ্বার হয়, ভোজনে মাত্রাজ্ঞ হয়, জাগরণে অনুযুক্ত হয়, কুশলধর্মসমূহ দর্শন করে এবং রাত্রির পূর্বে ও পরে বোধিপক্ষীয় ধর্মরূপ ধ্যানে আত্মনিয়োগ করে অবস্থান করে, তখন তার কায়ে গুরুভাব উৎপন্ন হয় না। দিক-অনুদিক দৃষ্ট হয়। ধর্মসমূহও তার নিকট প্রতিভাত হয়। আলস্য-তন্দ্রা তার চিত্তকে অভিভূত করে স্থিত হতে পারে না। সে প্রফুল্ল মনে ব্রহ্মচর্য পালন করে এবং ধর্মসমূহে তার বিচিকিৎসা থাকে না।</p>
<p><a class='sc' id='sc9'></a>তদ্ধেতু, হে ভিক্ষুগণ, তোমাদের এরূপ শিক্ষা করা কর্তব্য যে ‘আমরা ইন্দ্রিয়াদি রক্ষণে গুপ্তদ্বার হবো, ভোজনে মাত্রাজ্ঞ হবো, জাগরণে অনুযুক্ত হবো, কুশলধর্মসমূহ দর্শনকারী হবো এবং রাত্রির পূর্বে ও পরে বোধিপক্ষীয় ধর্মরূপ ধ্যানে আত্মনিয়োগ করে অবস্থান করব।’ ভিক্ষুগণ, তোমাদের এইরূপই শিক্ষা করা কর্তব্য।”</p>
<p class='end'><a class='sc' id='sc10'></a>উপাধ্যায় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
