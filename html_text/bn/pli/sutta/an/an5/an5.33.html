<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.33' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুমনা বর্গ</li>
</ul>
<h1 class='sutta'>৫.৩৩. উগ্রহ সূত্র</h1>
</header>
<p><a class='sc' id='sc1'></a>একসময় ভগবান ভদ্রিয়ের জাতিয়া বনে অবস্থান করছিলেন। অনন্তর মেণ্ডকনাতি উগ্রহ যেখানে ভগবান অবস্থান করছেন সেখানে উপস্থিত হলেন। ভগবানের নিকট উপস্থিত হয়ে ভগবানকে অভিবাদন করে একপার্শ্বে উপবেশন করলেন। অতঃপর একপার্শ্বে উপবিষ্ট মেণ্ডকনাতি উগ্রহ ভগবানকে এরূপ বললেন :</p>
<p><a class='sc' id='sc2'></a>“ভন্তে, অনুগ্রহ করে আপনিসহ চারজন আগামীকালের জন্য আমার গৃহে আমন্ত্রণ গ্রহণ করুন। ভগবান মৌনভাব অবলম্বনপূর্বক তার আমন্ত্রণ গ্রহণ করলেন। অতপর মেণ্ডকনাতি উগ্রহ ভগবানের সম্মতি জ্ঞাত হয়ে আসন হতে উঠে বুদ্ধকে অভিবাদনপূর্বক প্রদক্ষিণ করে প্রস্থান করলেন।</p>
<p><a class='sc' id='sc3'></a>অনন্তর ভগবান সেই রাত্রির অবসানে পূর্বাহ্ণসময়ে চীবর পরিধান করে পাত্র-চীবর নিয়ে যেখানে মেণ্ডকনাতি উগ্রহের গৃহ সেখানে উপস্থিত হলেন। তথায় উপস্থিত হয়ে প্রজ্ঞাপ্ত আসনে উপবেশন করলেন। অতঃপর মেণ্ডকনাতি উগ্রহ ভগবানকে সহস্তে উৎকৃষ্ট খাদ্য-ভোজ্য পরিবেশনপূর্বক পরিতৃপ্ত করলেন। যখন মেণ্ডকনাতি উগ্রহ ভগবানকে পাত্র হতে হাত সরাতে দেখলেন তখন তিনি একপার্শ্বে উপবেশন করলেন। একপার্শ্বে উপবিষ্ট মেণ্ডকনাতি ভগবানকে এরূপ বললেন, “ভন্তে, এই কুমারীরা স্বামীর গৃহে গমন করবে। ভন্তে, অনুগ্রহ করে তাদের উপদেশ দিন, ভন্তে, অনুগ্রহ করে তাদের অনুশাসন করুন; যাতে তাদের দীর্ঘজীবনের হিত ও সুখ হয়।”</p>
<p><a class='sc' id='sc4'></a>অতঃপর ভগবান সেই কুমারীদের এইরূপ বললেন, “তদ্ধেতু তোমাদের এরূপ শিক্ষা করা কর্তব্য যে ‘আমাদের মঙ্গলকামী, হিতকামী, সহানুভূতিশীল মাতাপিতাগণ আমাদের প্রতি অনুকম্পা করে যে স্বামীদের দিচ্ছেন; আমরা সেই স্বামীদের পূর্বে শয্যা ত্যাগ করব, রাত্রিতে সবার পরে শয্যা গ্রহণ করব।’ কুমারীগণ, তোমাদের এরূপই শিক্ষা করা কর্তব্য।</p>
<p><a class='sc' id='sc5'></a>পুনশ্চ, তোমাদের এরূপ শিক্ষা করা কর্তব্য যে-যারা তোমাদের স্বামীদের গুরু; যথা : মাতাপিতা এবং শ্রমণ-ব্রাহ্মণ; তাদের সম্মান করব, শ্রদ্ধা করব, মান্য করব, পূজা করব। এবং তারা গৃহে আগমন করলে তাদের আসন-জল দিয়ে সেবা করব। কুমারীগণ, তোমাদের এরূপ শিক্ষা করা কর্তব্য।</p>
<p><a class='sc' id='sc6'></a>পুনশ্চ, তোমাদের এরূপ শিক্ষা করা কর্তব্য যে ‘আমরা আমাদের স্বামীদের ঘরে যা কিছু কর্ম আছে, অর্থাৎ ঊর্ণা বা ছাগল, মেষ প্রভৃতির লোম কার্যে, কার্পাস বা সুতার কার্যে দক্ষ ও অনলস হবো। সেই কার্যসমূহে অনলস, নানা উপায় উদ্ভাবন নিজে করতে অথবা অপরের দ্বারা করাতে দক্ষ হবো।’ কুমারীগণ, তোমাদের এরূপই শিক্ষা করা কর্তব্য।</p>
<p><a class='sc' id='sc7'></a>পুনশ্চ, তোমাদের এরূপ শিক্ষা করা কর্তব্য যে ‘আমরা আমাদের স্বামীর গৃহের অভ্যন্তরিক লোকজন; যথা : দাস, বার্তাবহ, মজুরদের দ্বারা সম্পাদিত কাজকে সম্পাদিত এবং অসম্পাদিত কাজকে অসম্পাদিতরূপে জ্ঞাত থাকব। অসুস্থদের শারীরিক সক্ষমতা এবং অক্ষমতা সম্পর্কেও জ্ঞাত থাকব। এবং যার যার অংশানুযায়ী খাদ্য-ভোজ্য ভাগ করে দিব।’ কুমারীগণ, তোমাদের এরূপই শিক্ষা করা কর্তব্য।</p>
<p><a class='sc' id='sc8'></a>পুনশ্চ, তোমাদের এরূপ শিক্ষা করা কর্তব্য যে ‘আমাদের স্বামীগণ যে-সমস্ত ধন-ধান্য, স্বর্ণ-রৌপ্য আহরণ করবে তৎসমস্ত আমরা সযত্নে সংরক্ষণ করব। এবং তৎ বিষয়ে শঠতাহীনা, চৌর্যপ্রবৃত্তিহীনা হবো এবং অমদ্যপায়ী ও কর্মঠ হবো।’ কুমারীগণ, তোমাদের এরূপই শিক্ষা করা কর্তব্য।</p>
<p><a class='sc' id='sc9'></a>হে কুমারীগণ, এই পঞ্চবিধ বিষয়ে সমৃদ্ধা স্ত্রী কায়ভেদে মৃত্যুর পর মনোময় কায়সম্পন্ন দেবতাদের সাহচর্যে উৎপন্ন হয়।”</p>
<blockquote class='gatha'>
<p><a class='sc' id='sc10'></a>“স্বামীর সেবায় যে নারী ঔৎসুক সতত,<br>
প্রদানকারী বিষয়াদি সর্বকাম্য যত;<br>
সেইরূপ স্বামীর প্রতি না হয় ঘৃণিত।<br>
ঈর্ষাচারে না রোষিয়া করে স্বামীকে যত্ন,<br>
তাকেই বলে লোকে পতিব্রতা উত্তম রত্ন।<br>
পূজা করে সেরূপ নারী পণ্ডিত সুলক্ষণা,<br>
স্বামী-গুরু, নামে যাদের হচ্ছে আরাধনা।<br>
দক্ষ, অনলস, মনোজ্ঞ আচরণ শীলা,<br>
স্বামীর মানসাচারে নিপুণ হয় সে প্রমীলা;<br>
আহরিত বিষয়াদি রক্ষণে হয় সুশীলা।<br>
স্বামীর অনুবর্তী এরূপ ব্রতশীলা নারী,<br>
কায়ভেদে মরণেতে হয় দেব অনুসারী;<br>
মনোময় দেব নামে পরিচিতদের মাঝে,<br>
প্রমোদিত হয় সদা নিত্য নতুন সাঁজে।”</p>
</blockquote>
<p class='end'><a class='sc' id='sc11'></a>উগ্রহ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
