<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.34' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুমনা বর্গ</li>
</ul>
<h1 class='sutta'>৫.৩৪. সিংহসেনাপতি সূত্র</h1>
</header>
<p><a class='sc' id='sc1'></a>একসময় ভগবান বৈশালী রাজ্যের মহাবনের কূটাগার শালায় অবস্থান করছিলেন। অনন্তর সিংহসেনাপতি যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবাদন করে একপার্শ্বে উপবেশন করলেন। একান্তে উপবিষ্ট সিংহ সেনাপতি ভগবানকে এরূপ বললেন :</p>
<p><a class='sc' id='sc2'></a>“ভন্তে ভগবান, দানের দর্শনযোগ্য বিপাক প্রদর্শন করা কি সম্ভব?”</p>
<p><a class='sc' id='sc3'></a>“সিংহ, ইহা সম্ভব” বলে ভগবান বললেন, “সিংহ, দায়ক বহুজনের প্রিয় ও মনোজ্ঞ হয়। সিংহ, এই যে দানপতি দায়ক বহুজনের প্রিয় ও মনোজ্ঞ হয়, ইহা হচ্ছে দর্শনযোগ্য দানের ফল।”</p>
<p><a class='sc' id='sc4'></a>পুনশ্চ, সিংহ, দানপতি দায়ককে ধার্মিক ও সৎপুরুষেরা ভজনা করেন, ইহাও হচ্ছে দর্শনযোগ্য দানের ফল।</p>
<p><a class='sc' id='sc5'></a>পুনশ্চ, সিংহ, দানপতি দায়কের কল্যাণ-কীর্তি শব্দ প্রচার হয়। এই যে দানপতি দায়কের কল্যাণ-কীর্তি শব্দ প্রচার হয়, ইহা ও হচ্ছে দর্শনযোগ্য দানের ফল।</p>
<p><a class='sc' id='sc6'></a>পুনশ্চ, সিংহ, দানপতি দায়ক যেই যেই পরিষদে উপস্থিত হয়; যথা : ক্ষত্রিয় পরিষদ, ব্রাহ্মণ পরিষদ, গৃহপতি পরিষদ কিংবা শ্রমণ পরিষদে উপস্থিত হয় তথায় বিশারদের ন্যায় উৎকণ্ঠাহীন হয়ে উপস্থিত হন। এই যে দানপতি দায়ক যেই যেই পরিষদে উপস্থিত হয়; যথা : ক্ষত্রিয় পরিষদ, ব্রাহ্মণ পরিষদ, গৃহপতি পরিষদ কিংবা শ্রমণ পরিষদে উপস্থিত হয় তথায় বিশারদের ন্যায় উৎকণ্ঠাহীন হয়ে উপস্থিত হন। ইহাও হচ্ছে দর্শনযোগ্য দানের ফল।</p>
<p><a class='sc' id='sc7'></a>পুনশ্চ, সিংহ, দানপতি দায়ক কায়ভেদে মৃত্যুর পর সুগতি স্বর্গলোকে উৎপন্ন হয়। এই যে দানপতি দায়ক কায়ভেদে মৃত্যুর পর সুগতি স্বর্গলোকে উৎপন্ন হন, ইহা ও হচ্ছে দর্শনযোগ্য দানের ফল।”</p>
<p><a class='sc' id='sc8'></a>এরূপ ব্যক্ত হলে সিংহ সেনাপতি ভগবানকে এরূপ বললেন, “ভন্তে, ভগবান কর্তৃক যে চার প্রকার সন্দৃষ্টিক দানফল আখ্যাত হয়েছে, তৎ বিষয়াদির জন্য আমি ভগবানের প্রতি শ্রদ্ধাশীল নই; আমি তা পূর্বেই জ্ঞাত আছি। ভন্তে, আমি দানপতি দায়ক, আমি বহুজনের প্রিয় ও মনোজ্ঞ। ভন্তে, আমি দানপতি দায়ক। তাই আমাকে ধার্মিক ও সৎপুরুষেরা ভজনা করেন। ভন্তে আমি দানপতি দায়ক। আমার কীর্তিশব্দ প্রচার হয়েছে যে ‘সিংহ সেনাপতি দায়ক, কর্মসম্পাদক ও সংঘের উপস্থায়ক <span class='add'>(সেবক)</span>।’ ভন্তে, আমি দানপতি দায়ক, আমি যেই যেই পরিষদে উপস্থিত হই; যথা : ক্ষত্রিয়, ব্রাহ্মণ, গৃহপতি কিংবা শ্রমণ পরিষদে উপস্থিত হই বিশারদের ন্যায় উৎকণ্ঠাহীন হয়ে উপস্থিত হই। ভন্তে, এই যে চার প্রকার সন্দৃষ্টিক দানফল ভগবান কর্তৃক আখ্যাত হয়েছে, তৎ বিষয়াদির জন্য আমি ভগবানের প্রতি শ্রদ্ধাশীল নই। আমি তা পূর্বেই জ্ঞাত আছি। কিন্তু ভন্তে, ভগবান যখন আমাকে এরূপ বললেন যে ‘সিংহ, দানপতি দায়ক কায়ভেদে মৃত্যুর পর সুগতি স্বর্গলোকে উৎপন্ন হয়।’ তখন আমি ভগবানের প্রতি শ্রদ্ধাসম্পন্ন হই। কারণ তা আমি পূর্বে জানতাম না।”</p>
<p><a class='sc' id='sc9'></a>‘হে সিংহ, ইহা তদ্রূপই, সিংহ, ইহা তদ্রূপই যে, দানপতি দায়ক কায়ভেদে মৃত্যুর পর সুগতি স্বর্গলোকে উৎপন্ন হয়।”</p>
<blockquote class='gatha'>
<p><a class='sc' id='sc10'></a>‘দানপতি হয় প্রিয় ভজেন বহু জনে,<br>
কীর্তি হয় প্রবর্ধিত যশ ক্ষণে ক্ষণে।<br>
বিশারদ দানপতি নর অমৎসরী,<br>
প্রবেশ করেন পরিষদে হয়ে উদ্যমী।<br>
সেইহেতু দান কার্য করেন পণ্ডিত,<br>
মাৎসর্যমল ত্যাগে হয় সুখে প্রতিষ্ঠিত।<br>
দীর্ঘকাল থাকেন তারা স্বর্গে অধিষ্ঠিত,<br>
দেবমাঝে রমিত হয়ে থাকে পুলকিত।<br>
অবকাশ ও কৃত-কুশলে চ্যুত হয়ে তারা,<br>
নিজ প্রভায় ভ্রমেন সদা নন্দনে ওরা।<br>
পঞ্চ কামগুণে তারা হয়ে সমর্পিত,<br>
নন্দিত ও রমিত হয় অতি প্রমোদিত।<br>
সুগতের সেরূপ বাক্য করে স্মরণ,<br>
রমিত হয় স্বর্গলোকে বুদ্ধ শিষ্যগণ।’</p>
</blockquote>
<p class='end'><a class='sc' id='sc11'></a>সিংহসেনাপতি সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
