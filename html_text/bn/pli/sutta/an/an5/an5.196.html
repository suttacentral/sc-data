<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.196' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৫.১৯৬. মহাস্বপ্ন সূত্র</h1>
</header>
<p><a class='sc' id='sc1'></a>“হে ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় পাঁচটি মহাস্বপ্ন দেখেছিলেন। সেই পাঁচটি স্বপ্ন কী কী?</p>
<p><a class='sc' id='sc2'></a>হে ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, এই মহাপৃথিবী তার শয্যা, পর্বতরাজ হিমালয় হচ্ছে তার বালিশ, পূর্বদিকস্থ সমুদ্রের উপর তার বাম হস্ত, পশ্চিমদিকস্থ সমুদ্রের উপর ডান হস্ত এবং দক্ষিণ সমুদ্রের উপর তার উভয় পাদ শায়িত। ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই প্রথম মহাস্বপ্ন দেখেছিলেন।</p>
<p><a class='sc' id='sc3'></a>পুনশ্চ, ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, তিরিয়া নামক ঘাস <span class='add'>(বা লতা)</span> তার নাভি হতে উত্থিত হয়ে আকাশকে <span class='add'>(মেঘ)</span> স্পর্শ করে স্থিত হয়েছে। ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই দ্বিতীয় মহাস্বপ্ন দেখেছিলেন।</p>
<p><a class='sc' id='sc4'></a>পুনশ্চ, ভিক্ষুগণ, তথাগত অর্হৎ সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, কালো মাথাসম্পন্ন শ্বেত কৃমি তার পা হতে উঠে জানুমণ্ডল পর্যন্ত আচ্ছাদিত করেছে। ভিক্ষুগণ, তথাগত, অর্হৎ, সম্যকসম্বুদ্ধের সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই তৃতীয় মহাস্বপ্ন দৃষ্ট হয়েছিল।</p>
<p><a class='sc' id='sc5'></a>পুনশ্চ, ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, চারটি বর্ণালি পাখি চর্তুদিক হতে এসে তার পাদমূলে নিপতিত হয়ে সকলেই সাদা বর্ণসম্পন্ন হয়েছে। ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই চতুর্থ মহাস্বপ্ন দেখেছিলেন।</p>
<p><a class='sc' id='sc6'></a>পুনশ্চ, ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, তিনি মহাবিষ্ঠা পর্বতের উপর বিষ্ঠা দ্বারা নির্লিপ্ত হয়ে চঙ্ক্রমণ করছেন। ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই পঞ্চম মহাস্বপ্ন দেখেছিলেন।</p>
<p><a class='sc' id='sc7'></a>হে ভিক্ষুগণ, যেহেতু তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, এই মহাপৃথিবী তার শয্যা, পর্বতরাজ হিমালয় হচ্ছে তার বালিশ, পূর্বদিকস্থ সমুদ্রের উপর তার বাম হস্ত, পশ্চিমদিকস্থ সমুদ্রের উপর ডান হস্ত এবং দক্ষিণ সমুদ্রের উপর তার উভয় পাদ শায়িত। তাই ভিক্ষুগণ, তথাগত, অর্হৎ, সম্যকসম্বুদ্ধের দ্বারা অনুত্তর সম্যক সম্বোধি অর্জিত হয়। তার অভিসম্বোধি লাভের নিমিত্তে এই প্রথম মহাস্বপ্ন দৃষ্ট হয়েছিল।</p>
<p><a class='sc' id='sc8'></a>ভিক্ষুগণ, যেহেতু তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, তিরিয়া নামক ঘাস <span class='add'>(বা লতা)</span> তার নাভি হতে উত্থিত হয়ে আকাশকে স্পর্শ করে স্থিত হয়েছে। তাই ভিক্ষুগণ, তথাগত, অর্হৎ, সম্যকসম্বুদ্ধের দ্বারা আর্য অষ্টাঙ্গিক মার্গ জ্ঞানলব্ধ হয়ে যাবৎ দেবমনুষ্যগণ <span class='add'>(বিদ্যমান)</span> তাবৎ সুপ্রকাশিত হয়। তার অভিসম্বোধি লাভের নিমিত্তে এই দ্বিতীয় মহাস্বপ্ন দৃষ্ট হয়েছিল।</p>
<p><a class='sc' id='sc9'></a>ভিক্ষুগণ, যেহেতু তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, কালো মাথাসম্পন্ন শ্বেত কৃমি তার পা হতে উঠে জানুমণ্ডল পর্যন্ত আচ্ছাদিত করেছে। তাই হে ভিক্ষুগণ, শ্বেতবসনধারী বহু গৃহী আজীবন তথাগতের শরণাগত। তার অভিসম্বোধি লাভের নিমিত্তে এই তৃতীয় মহাস্বপ্ন দৃষ্ট হয়েছিল।</p>
<p><a class='sc' id='sc10'></a>হে ভিক্ষুগণ, যেহেতু তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, চারটি বর্ণালি পাখি চর্তুদিক হতে এসে তার পাদমূলে নিপতিত হয়ে সকলেই সাদা বর্ণসম্পন্ন হয়েছে। তাই হে ভিক্ষুগণ, এই চতুর্বিধ বর্ণ; যথা : ক্ষত্রিয়, ব্রাহ্মণ, বৈশ্য ও শুদ্র; এরা তথাগত প্রবর্তিত ধর্ম-বিনয়ে আগার হতে অনাগারিকরূপে প্রব্রজিত হয়ে অনুত্তর বিমুক্তি সম্যকভাবে উপলব্ধি করেছে। তার অভিসম্বোধি লাভের নিমিত্তে এই চতুর্থ মহাস্বপ্ন দৃষ্ট হয়েছিল।</p>
<p><a class='sc' id='sc11'></a>ভিক্ষুগণ, যেহেতু তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্ব অবস্থায় দেখেছিলেন যে, তিনি মহাবিষ্ঠা পর্বতের উপর বিষ্ঠা দ্বারা নির্লিপ্ত হয়ে চঙ্ক্রমণ করছেন। তাই ভিক্ষুগণ, তথাগত চীবর, পিণ্ডপাত, শয্যাসন, গ্লান-প্রত্যয়-ভৈষজ্য পরিষ্কারাদি লাভী হয়। তথাগত তাতে অগ্রথিত, অমোহাচ্ছন্ন, অনাসক্ত, আদীনবদর্শী <span class='add'>(দোষ)</span> ও নিঃসরণ প্রাজ্ঞ হয়ে তা পরিভোগ করে। তার অভিসম্বোধি লাভের নিমিত্তে এই পঞ্চম মহাস্বপ্ন দৃষ্ট হয়েছিল।</p>
<p><a class='sc' id='sc12'></a>হে ভিক্ষুগণ, তথাগত, অর্হৎ, সম্যকসম্বুদ্ধ সম্বোধি লাভের পূর্বে অনভিসম্বুদ্ধ বোধিসত্ত্বাবস্থায় এই পাঁচটি মহাস্বপ্ন দেখেছিলেন।”</p>
<p class='end'><a class='sc' id='sc13'></a>মহাস্বপ্ন সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
