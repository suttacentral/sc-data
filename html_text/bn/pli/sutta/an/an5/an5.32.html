<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.32' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুমনা বর্গ</li>
</ul>
<h1 class='sutta'>৫.৩২. চুন্দী সূত্র</h1>
</header>
<p><a class='sc' id='sc1'></a>একসময় ভগবান রাজগৃহের বেলুবনের কলন্দক-নিবাপে অবস্থান করছিলেন। অনন্তর রাজকুমারী চুন্দী পঞ্চশত কুমারী দ্বারা পরিবৃতা হয়ে পাঁচশত রথের মাধ্যমে যেখানে ভগবান অবস্থান করছিলেন সেখানে উপস্থিত হলেন। ভগবানের নিকট উপস্থিত হয়ে ভগবানকে অভিবাদনপূর্বক একপার্শ্বে উপবেশন করলেন। একপাশে উপবেশনের পর রাজকুমারী চুন্দী ভগবানকে এরূপ বললেন :</p>
<p><a class='sc' id='sc2'></a>“ভন্তে, আমাদের ভ্রাতা রাজকুমার চুন্দ সে এরূপ বলে যে, “স্ত্রী কিংবা পুরুষ যে-ই হোক না কেন সে যদি বুদ্ধের শরণগামী হয়, ধর্মের শরণগামী হয়, সংঘের শরণগামী হয় এবং সে যদি প্রাণিহত্যা হতে প্রতিবিরত হয়, চৌর্যবৃত্তি হতে প্রতিবিরত হয়, মিথ্যাকামাচার হতে প্রতিবিরত হয়, মিথ্যা বাক্য ভাষণ হতে প্রতিবিরত হয় ও মদপান হতে বিরত হয়, <span class='add'>(নেশাজাতীয় দ্রব্য সকলও প্রযোজ্য)</span> তাহলে সে কায়ভেদে মৃত্যুর পর সুগতি ভূমিতে পুনর্জন্ম লাভ করে, দুর্গতিতে নহে। তদ্ধেতু, ভন্তে, আমি ভগবানকে জিজ্ঞাসা করছি-কীরূপে শাস্তার প্রতি শ্রদ্ধাবানেরা কায়ভেদে মৃত্যুর পর সুগতি ভূমিতে পুনর্জন্ম লাভ করে, দুর্গতিতে নহে? কিরূপে ধর্মের প্রতি শ্রদ্ধাবানেরা কায়ভেদে মৃত্যুর পর সুগতি ভূমিতে পুর্নজন্ম লাভ করে, দুর্গতিতে নহে? এবং কিরূপে শীলসমূহ পরিপূর্ণকারীরা কায়ভেদে মৃত্যুর পর সুগতি ভূমিতে পুর্নজন্ম লাভ করে, দুর্গতিতে নহে?”</p>
<p><a class='sc' id='sc3'></a>“হে চুন্দী, যত প্রাণী রয়েছে যেমন-পদহীন, দ্বিপদী, চতুষ্পদী, বহুপদী, রূপী, অরূপী, সংজ্ঞী, অসংজ্ঞী, কিংবা নৈবসংজ্ঞা-না-অসংজ্ঞীদের মধ্যে তথাগত অর্হৎ সম্যকসম্বুদ্ধই শ্রেষ্ঠ। চুন্দী, যারা বুদ্ধের প্রতি প্রসন্ন তারা শ্রেষ্ঠে প্রসন্ন। শ্রেষ্ঠে প্রসন্নদের শ্রেষ্ঠ ফল <span class='add'>(লাভ)</span> হয়।</p>
<p><a class='sc' id='sc4'></a>চুন্দী, যেকোনোও সংস্কৃত ধর্ম হতে আর্য অষ্টাঙ্গিক মার্গই শ্রেষ্ঠ। চুন্দী, যারা আর্য অষ্টাঙ্গিক মার্গের প্রতি প্রসন্ন তারা শ্রেষ্ঠে প্রসন্ন। শ্রেষ্ঠ প্রসন্নদের শ্রেষ্ঠ ফল লাভ হয়।</p>
<p><a class='sc' id='sc5'></a>চুন্দী, যেকোনোও সংস্কৃত কিংবা অসংস্কৃত ধর্ম হতে বিরাগ শ্রেষ্ঠ। অর্থাৎ অহংকারের দমন, আকাঙ্ক্ষার নিবৃতি, তৃষ্ণার মূলোৎপাটন, পুনর্জন্মের উপচ্ছেদ, তৃষ্ণার ক্ষয়, বিরাগ, নিরোধ এবং নির্বাণ। চুন্দী, যারা বিরাগধর্মে প্রসন্ন তারা শ্রেষ্ঠে প্রসন্ন। শ্রেষ্ঠে প্রসন্নদের শ্রেষ্ঠ ফল লাভ হয়।</p>
<p><a class='sc' id='sc6'></a>চুন্দী, যেকোনোও সংঘ কিংবা সম্প্রদায় হতে তথাগতের শ্রাবকসংঘই শ্রেষ্ঠ। অর্থাৎ, ভগবানের শ্রাবকসংঘ যুগ্ম হিসাবে চারি যুগ্ম এবং পুদ্গল হিসাবে আট আর্যপুদ্গল আহুতি লাভের যোগ্য, পূজার যোাগ্য, অঞ্জলিকরণীয় এবং জগতের মধ্যে শ্রেষ্ঠ পুণ্যক্ষেত্র। চুন্দী, যারা সংঘের প্রতি প্রসন্ন তারা শ্রেষ্ঠে প্রসন্ন। শ্রেষ্ঠে প্রসন্নদের শ্রেষ্ঠ ফল লাভ হয়।</p>
<p><a class='sc' id='sc7'></a>চুন্দী, যেকোনোও শীল হতে আর্যসম্প্রযুক্ত শীলসমূহই শ্রেষ্ঠ। যথা : অখণ্ড, নিচ্ছিদ্র, নির্মল, ক্রটিহীন, মুক্ত, বিজ্ঞ কর্তৃক প্রশংসিত, অদূষিত এবং সমাধি লাভের সহায়ক <span class='add'>(শীলাদি)</span>। চুন্দী, যারা আর্যসম্প্রযুক্ত শীলাদি পরিপূর্ণকারী তারা শ্রেষ্ঠ বিষয়ই পূর্ণকারী। শ্রেষ্ঠ শীল পরিপূর্ণকারীদের শ্রেষ্ঠ ফল লাভ হয়।”</p>
<blockquote class='gatha'>
<p><a class='sc' id='sc8'></a>“শ্রদ্ধাবান শ্রেষ্ঠ-ধর্ম করিয়া অনুস্মরণ,<br>
অনুত্তর ধর্ম যথা করেন অনুধাবন।<br>
লোকোত্তর তথাগত সদা শ্রেষ্ঠ দক্ষিণার যোগ্য,<br>
শ্রদ্ধাবানের নিকট তিনি শ্রেষ্ঠ পূজনীয়।<br>
ধর্ম মাঝে শ্রেষ্ঠ সদা উপশম সুখ, বিরাগ,<br>
শ্রদ্ধাবানের কাছে শ্রেষ্ঠ বর্জিত এই সরাগ।<br>
ভক্তকুলের দান গ্রহণে আছে শ্রেষ্ঠ পাত্র,<br>
সংঘ নামে উক্ত তারা অনুত্তর পুণ্যক্ষেত্র।<br>
প্রবর্ধিত হয় পুণ্য অগ্রেতে দানহেতু,<br>
শ্রেষ্ঠ বর্ণ, যশ, কীর্তি আর হয় আয়ু;<br>
সুখ, বল সহযোগে অতীব বিনন্দিত,<br>
প্রাপ্ত হয়ে থাকেন তিনি অতি আনন্দিত।<br>
মেধাবী সতত তিনি অগ্রপাত্রের দাতা,<br>
চিত্ত হয় সমাহিত শ্রেষ্ঠ ধর্মাচারিতা।<br>
দেব কিংবা মানব সদা হয় প্রমোদিত,<br>
অগ্র বিষয় লাভে তারা হয় আমোদিত।”</p>
</blockquote>
<p class='end'><a class='sc' id='sc9'></a>চুন্দী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
