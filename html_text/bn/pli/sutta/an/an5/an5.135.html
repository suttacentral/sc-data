<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.135' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>রাজা বর্গ</li>
</ul>
<h1 class='sutta'>৫.১৩৫. প্রথম প্রার্থনা সূত্র</h1>
</header>
<p><a class='sc' id='sc1'></a>“হে ভিক্ষুগণ, পঞ্চবিধ অঙ্গে সমৃদ্ধ প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র রাজ্য প্রার্থনা করে। পঞ্চ কী কী?</p>
<p><a class='sc' id='sc2'></a>এক্ষেত্রে ভিক্ষুগণ, প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র মাতৃ ও পিতৃ উভয় কুলেই সুজাত হয় ও পবিত্র গর্ভজাত হয়; সপ্ত পিতামহকাল পর্যন্ত জাতিবাদের দ্বারা অঘৃণিত, অনিন্দনীয় হয়। সে অভিরূপ, দর্শনীয়, প্রসাদিক, পরম বর্ণসৌন্দর্যতায় সমৃদ্ধ হয়; সে মাতাপিতাদের নিকট প্রিয় ও মনোজ্ঞ হয়, শহর ও জনপদবাসীদের নিকট প্রিয় ও মনোজ্ঞ হয় এবং অভিষিক্ত ক্ষত্রিয় রাজাদের যে-সমস্ত শিল্প নৈপুণ্যতা আছে; যথা : হস্তী, অশ্ব, রথ, ধনু ও তরবারি চালনাতে নিপুণ ও শিক্ষিত হয়।</p>
<p><a class='sc' id='sc3'></a>তার এরূপ চিন্তার উদয় হয়, ‘আমিই মাতৃ ও পিতৃ উভয় কুলেই সুজাত এবং পবিত্র গর্ভজাত; আমার সপ্ত পিতামহকাল পর্যন্ত জাতিবাদের দ্বারা অঘৃণিত ও অনিন্দনীয়। তাহলে কী হেতু আমি রাজ্য প্রার্থনা করব না? আমি অভিরূপ, দর্শনীয়, প্রসাদিক, পরম বর্ণসৌন্দর্যতায় সমৃদ্ধ। তাহলে কী হেতু আমি রাজ্য প্রার্থনা করব না? আমি মাতা ও পিতাদের নিকট প্রিয় ও মনোজ্ঞ। তাহলে কী হেতু আমি রাজ্য প্রার্থনা করব না? আমি নিগম-জনপদবাসীদের নিকট প্রিয় ও মনোজ্ঞ। তাহলে কী হেতু আমি রাজ্য প্রার্থনা করব না? আমি প্রধানরূপে অভিষিক্ত ক্ষত্রিয় রাজারদের যে-সমস্ত শিল্প নৈপুণ্যতা আছে; যথা : হস্তী, অশ্ব, রথ, ধনু ও তরবারি চালনাতে নিপুণ ও শিক্ষিত। তাহলে কী হেতু আমি রাজ্য প্রার্থনা করব না। ভিক্ষুগণ, এই পঞ্চবিধ অঙ্গে সমৃদ্ধ প্রধানরূপে অভিষিক্ত ক্ষত্রিয় রাজার জ্যেষ্ঠ পুত্র রাজ্য প্রার্থনা করে।</p>
<p><a class='sc' id='sc4'></a>ঠিক এরূপেই, ভিক্ষুগণ, পঞ্চবিধ ধর্মে সমৃদ্ধ ভিক্ষু আসবসমূহ ক্ষয়ের প্রার্থনা করে। পঞ্চ কী কী?</p>
<p><a class='sc' id='sc5'></a>এক্ষেত্রে ভিক্ষুগণ, ভিক্ষু শ্রদ্ধাবান হয়। তথাগতের পরম জ্ঞান বা বোধিতে আস্থাশীল হয়, ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অদম্য পুরুষগণের দমনে শ্রেষ্ঠ সারথি, দেবমনুষ্যগণের শাস্তা বুদ্ধ ভগবান।’ সে নীরোগী, সুস্থ, হজমশক্তিসম্পন্ন এবং অত্যধিক শীতোষ্ণ নহে অধিকন্তু মধ্যম শীতোষ্ণে প্রধানক্ষম <span class='add'>(অধিক সহনশীল)</span> হয়; সে শঠতাহীন ও অমায়াবী হয় এবং শাস্তা কিংবা বিজ্ঞ সব্রহ্মচারীদের নিকট নিজেকে যথার্থরূপে প্রকাশ করে; সে আরব্ধবীর্য হয়। অকুশলধর্ম প্রহাণের এবং কুশলধর্ম অর্জনের জন্য শক্তিমান দৃঢ়পরাক্রমশালী ও কুশলধর্মে লক্ষ্যভ্রষ্ট না হয়ে অবস্থান করে। এবং সে প্রজ্ঞাবান, নির্বেদ-বিলয় জ্ঞানসম্পন্ন এবং সম্যকরূপে দুঃখক্ষয়গামিনী আর্যোচিত নির্বেদ <span class='add'>(তীক্ষ্ণ)</span> জ্ঞানসম্পন্ন হয়।</p>
<p><a class='sc' id='sc6'></a>তার এরূপ চিন্তার উদয় হয়, ‘আমি শ্রদ্ধাবান, তথাগতের বোধিতে আস্থাশীল, ‘ইনি সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অদম্য পুরুষগণের দমনে শ্রেষ্ঠ সারথি, দেবমনুষ্যগণের শাস্তা বুদ্ধ ভগবান।’ তাহলে কী হেতু আমি আসবসমূহের ক্ষয় প্রার্থনা করব না? আমি নীরোগী, সুস্থ, হজমশক্তিসম্পন্ন এবং অত্যধিক শীতোষ্ণ নহে অধিকন্তু মধ্যম শীতোষ্ণে প্রধানক্ষম <span class='add'>(অধিক সহনশীল)</span>। তাহলে কী হেতু আমি আসবসমূহের ক্ষয় প্রার্থনা করব না? আমি শঠতাহীন, অমায়াবী এবং শাস্তা কিংবা বিজ্ঞ সব্রহ্মচারীদের নিকট নিজেকে যথার্থরূপে প্রকাশকারী। তাহলে কী হেতু আমি আসবসমূহের ক্ষয় প্রার্থনা করব না? আমি আরব্ধবীর্য অকুশলধর্ম প্রহাণের এবং কুশলধর্ম অর্জনের জন্য শক্তিমান দৃঢ়পরাক্রমশালী ও কুশলধর্মে লক্ষ্যভ্রষ্ট না হয়ে অবস্থান করি। তাহলে কী হেতু আমি আসবসমূহের ক্ষয় প্রার্থনা করব না? আমি প্রজ্ঞাবান, নির্বেদ বিলয় জ্ঞানসম্পন্ন এবং সম্যকরূপে দুঃখক্ষয়গামিনী আর্যোচিত নির্বেদ-জ্ঞানসম্পন্ন। তাহলে কী হেতু আমি আসবসমূহের ক্ষয় প্রার্থনা করব না? ভিক্ষুগণ, এই পঞ্চবিধ ধর্মে সমৃদ্ধ ভিক্ষু আসবসমূহের ক্ষয় প্রার্থনা করে।”</p>
<p class='end'><a class='sc' id='sc7'></a>প্রথম প্রার্থনা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
