<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.195' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৫.১৯৫. পিঙ্গিয়ানী সূত্র</h1>
</header>
<p><a class='sc' id='sc1'></a>একসময় ভগবান বৈশালীর নিকটস্থ মহাবনের কূটাগারশালায় অবস্থান করছিলেন। সে-সময়ে পঞ্চশত লিচ্ছবী বুদ্ধকে শ্রদ্ধার নিমিত্তে একত্রিত হয়েছিলেন। তাদের মধ্যে কোনো কোনো লিচ্ছবী নীল, নীল বর্ণ, নীলবস্ত্রাচ্ছাদিত এবং নীল অলংকারে ভূষিত; কোনো কোনো লিচ্ছবী পীত, পীতবর্ণ, পীতবস্ত্রাচ্ছাদিত এবং পীত অলংকারে ভূষিত; কোনো কোনো লিচ্ছবী লোহিত, লোহিত বর্ণ, লোহিত বস্ত্রাচ্ছাদিত এবং লোহিত অলংকারে ভূষিত; কোনো কোনো লিচ্ছবী শ্বেত, শ্বেতবর্ণ, শ্বেতবস্ত্রাচ্ছাদিত এবং শ্বেত অলংকারে ভূষিত। কিন্তু ভগবান বর্ণ ও যশের দ্বারা তাদের ঔজ্জ্বল্যে অতিক্রম করেন।”</p>
<p><a class='sc' id='sc2'></a>“অতঃপর পিঙ্গিয়ানী ব্রাহ্মণ আসন হতে উঠে উত্তরাসঙ্গ একাংশ করে যেদিকে ভগবান সেদিকে অঞ্জলিবদ্ধ হয়ে প্রণামপূর্বক ভগবানকে এরূপ বললেন, “ভগবান, আমার নিকট প্রতিভাত হচ্ছে; সুগত, আমার নিকট প্রতিভাত হচ্ছে।”</p>
<p><a class='sc' id='sc3'></a>ভগবান বললেন, “হে পিঙ্গিয়ানী, তা প্রকাশ করো।”</p>
<p><a class='sc' id='sc4'></a>অতঃপর পিঙ্গিয়ানী ব্রাহ্মণ ভগবানের সম্মুখে যথার্থভাবে গাথায় ভাষণ করলেন :</p>
<blockquote class='gatha'>
<p><a class='sc' id='sc5'></a>“কোকনদ, পদ্মে আছে সুগন্ধ অতিশয়,<br>
প্রাতে কিন্তু মুকুল তার গন্ধহীন রয়।<br>
অন্তরীক্ষে রশ্মি দানে সূর্য আছে নিরত,<br>
সেরূপ দীপ্তিমান অঙ্গীরসকে দেখ সতত।”</p>
</blockquote>
<p><a class='sc' id='sc6'></a>অতঃপর সেই লিচ্ছবীগণ পাঁচশত বর্হিবাস দ্বারা পিঙ্গিয়ানী ব্রাহ্মণকে আচ্ছাদিত করলেন। তার পর পিঙ্গিয়ানী ব্রাহ্মণ সেই পাঁচশত বর্হিবাস দ্বারা ভগবানকে আচ্ছাদিত করলেন।</p>
<p><a class='sc' id='sc7'></a>অনন্তর ভগবান সেই লিচ্ছবীদের এরূপ বললেন, “হে লিচ্ছবীগণ, জগতে পঞ্চবিধ রত্নের প্রাদুর্ভাব দুর্লভ। সেই পঞ্চবিধ কী কী? যথা : তথাগত, অর্হৎ, সম্যকসম্বুদ্ধের প্রাদুর্ভাব জগতে দুর্লভ; তথাগত প্রবর্তিত ধর্ম-বিনয়ের দেশনাকারী পুদ্গল <span class='add'>(ব্যক্তি)</span> জগতে দুর্লভ; তথাগত প্রবর্তিত ধর্ম-বিনয় দেশনার বিজ্ঞাত পুদ্গল জগতে দুর্লভ; তথাগত প্রবর্তিত ধর্ম-বিনয় দেশনার বিজ্ঞাত-ধর্মানুধর্ম প্রতিপন্ন পুদ্গল জগতে দুর্লভ এবং কৃতজ্ঞ, উপকার স্বীকারকারী পুদ্গল জগতে দুর্লভ। লিচ্ছবীগণ, জগতে এই পঞ্চবিধ রত্নের প্রাদুর্ভাব দুর্লভ।”</p>
<p class='end'><a class='sc' id='sc8'></a>পিঙ্গিয়ানী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
