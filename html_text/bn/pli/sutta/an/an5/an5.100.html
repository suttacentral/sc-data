<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.100' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ককুধ বর্গ</li>
</ul>
<h1 class='sutta'>৫.১০০. ককুধ স্থবির সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান কৌশাম্বীর ঘোষিত আরামে অবস্থান করছিলেন। সেই সময়ে আয়ুষ্মান মহামৌদ্গল্লায়নের উপস্থায়ক ককুধ নামক কোলিয় পুত্র অধুনা কালগত হয়ে অন্যতর মনোময় কায়ে উৎপন্ন হলেন <span class='add'>(দেবত্ব লাভ করলেন)</span>। তার এরূপ আত্মভাব <span class='add'>(অস্তিত্ব)</span> লাভ হয়েছিল; যেমন, মগধরাজ্যের অন্তর্গত দুই বা তিনটি গ্রাম্য ক্ষেত্র। সে সেই আত্মভাব লাভের দ্বারা নিজের এবং অপরের কারও ক্ষতিসাধন করতো না।</p>
<p><a class='sc' id='sc2'></a>অনন্তর, ককুধ দেবপুত্র যেখানে আয়ুষ্মান মহামৌদ্গল্লায়ন সেখানে উপস্থিত হলেন। উপস্থিত হয়ে আয়ুষ্মান মহামৌদ্গল্লায়নকে অভিবাদন করে একপাশে স্থিত হলেন। একপাশে স্থিত ককুধ দেবপুত্র আয়ুষ্মান মহামৌদ্গল্লায়নকে এরূপ বললেন, “ভন্তে, দেবদত্তের এরূপ ইচ্ছা উৎপন্ন হয়েছিল, ‘আমি ভিক্ষুসংঘকে পরিচালনা করব।’ ভন্তে, এইরূপ চিত্ত উৎপন্ন করার সাথে সাথে দেবদত্ত তার ঋদ্ধি হতে চ্যুত হয়।” ককুধ দেবপুত্র এরূপ বলল। এরূপ বলে আয়ুষ্মান মহামৌদ্গল্লায়নকে অভিবাদন করে প্রদক্ষিণপূর্বক তথায়ই অন্তর্হিত হল।</p>
<p><a class='sc' id='sc3'></a>অনন্তর আয়ুষ্মান মহামৌদ্গল্লায়ন যেখানে ভগবান সেখানে উপস্থিত হলেন। উপস্থিত হয়ে ভগবানকে অভিবদন করে একপার্শ্বে উপবেশন করলেন। একপার্শ্বে উপবিষ্ট আয়ুষ্মান মহামৌদ্গল্লায়ন ভগবানকে এরূপ বললেন :</p>
<p><a class='sc' id='sc4'></a>“ভন্তে, ককুধ নামক কোলিয়পুত্র আমার উপস্থায়ক অধুনা কালগত হয়ে অন্যতর মনোময় কায়ে উৎপন্ন হয়েছে। তার এরূপ আত্মভাব <span class='add'>(অস্তিত্ব)</span> লাভ হয়েছিল; যেমন, মগধরাজ্যের অন্তর্গত দুই বা তিনটি গ্রাম্য ক্ষেত্র। সে সেই আত্মভাব লাভের দ্বারা নিজের এবং অপরের কারও ক্ষতিসাধন করতো না। অনন্তর ভন্তে, ককুধ দেবপুত্র যেখানে আমি অবস্থান করছিলাম সেখানে উপস্থিত হয়ে আমাকে অভিবাদন করে একপাশে স্থিত হল। একপার্শ্বে স্থিত ককুধ দেবপুত্র আমাকে এরূপ বলল, “ভন্তে, দেবদত্তের এরূপ ইচ্ছা উৎপন্ন হয়েছিল, ‘আমি ভিক্ষুসংঘকে পরিচালনা করব।’ ভন্তে, এইরূপ চিত্ত উৎপন্ন করার সাথে সাথে দেবদত্ত তার ঋদ্ধি হতে চ্যুত হয়।” ভন্তে, ককুধ দেবপুত্র এরূপ বলল। এরূপ বলে আমাকে অভিবাদন করে তথায়ই অন্তর্ধান হল।”</p>
<p><a class='sc' id='sc5'></a>“হে মৌদ্গল্লায়ন, ককুধ দেবপুত্র যা বিদিত আছে তা তুমি কি তোমার চিত্তের দ্বারা জ্ঞাত আছ; যেমন : ‘ককুধ দেবপুত্র যা কিছু বলেছে তৎসমস্ত সেরূপই অন্যথা নহে?”</p>
<p><a class='sc' id='sc6'></a>“ভন্তে, ককুধ দেবপুত্র যা বিদিত আছে। আমিও তা নিজ চিত্তে অবগত আছি, ‘ককুধ দেবপুত্র যা কিছু বলেছে তৎসমস্ত সেরূই, অন্যথা নহে।”</p>
<p><a class='sc' id='sc7'></a>“মৌদ্গল্লায়ন, তোমার বাক্য সামলাও। হে মৌদ্গল্লায়ন, তোমার বাক্য সামলাও। বর্তমানে সেই মূর্খপুরুষ <span class='add'>(দেবদত্ত)</span> নিজেই নিজেকে বিপথে চালিত করবে।</p>
<p><a class='sc' id='sc8'></a>মৌদ্গল্লায়ন, পাঁচ প্রকার শাস্তা জগতে বিদ্যমান। পাঁচ প্রকার কী কী?</p>
<p><a class='sc' id='sc9'></a>এক্ষেত্রে, মৌদ্গল্লায়ন, কোনো কোনো শাস্তা শীলে অপরিশুদ্ধ হয়েও মনে করে যে ‘আমি পরিশুদ্ধ শীলধারী, আমার শীল পরিশুদ্ধ, বিশুদ্ধ ও অসংক্লিষ্ট।’ কিন্তু তার শ্রাবকেরা এরূপ জানে যে ‘এই শাস্তা শীলে অপরিশুদ্ধ, অবিশুদ্ধ ও সংক্লিষ্ট।’ আমরা যদি তা গৃহীদের বলি তাহলে সে তা পছন্দ করবে না। সে যা পছন্দ করবে না তা আমার কিভাবে সম্পাদন করি? এবং সে চীবর, পিণ্ডপাত, শয্যাসন ও ভৈষজ্য পরিষ্কার দানাদি দ্বারা পূজিত হয়। সে নিজে যা করবে তার দ্বারা নিজেই প্রকটিত হবে। মৌদ্গল্লায়ন, এরূপ শাস্তাকে শ্রাবকেরা শীলাদি হতে রক্ষা করে। এবং এরূপ শাস্তা শ্রাবকদের শীল হতে সুরক্ষা প্রত্যাশা করে।</p>
<p><a class='sc' id='sc10'></a>পুনশ্চ, মৌদ্গল্লায়ন, কোনো কোনো শাস্তা জীবিকায় অপরিশুদ্ধ হয়েও মনে করে যে ‘আমি পরিশুদ্ধ জীবিকাধারী, আমার জীবিকা পরিশুদ্ধ, বিশুদ্ধ ও অসংক্লিষ্ট।’ কিন্তু তার শ্রাবকেরা এরূপ জানে যে ‘এই শাস্তা জীবিকায় অপরিশুদ্ধ, অবিশুদ্ধ ও সংক্লিষ্ট।’ আমরা যদি তা গৃহীদের বলি তাহলে সে তা পছন্দ করবে না। সে যা পছন্দ করবে না তা আমরা কীভাবে সম্পাদন করি? এবং সে চীবর, পিণ্ডপাত, শয্যাসন ও ভৈষজ্য-পরিষ্কার-দানাদি দ্বারা পূজিত হয়। সে নিজে যা করবে তার দ্বারা নিজেই প্রকটিত হবে। মৌদ্গল্লায়ন, এরূপ শাস্তাকে শ্রাবকেরা জীবিকা হতে রক্ষা করে। এবং এরূপ শাস্তা শ্রাবকদের জীবিকা হতে সুরক্ষা প্রত্যাশা করে।</p>
<p><a class='sc' id='sc11'></a>পুনশ্চ, মৌদ্গল্লায়ন, কোনো কোনো শাস্তা ধর্মদেশনায় অপরিশুদ্ধ হয়েও মনে করে যে ‘আমি পরিশুদ্ধ ধর্মদেশনাকারী, আমার ধর্মদেশনা পরিশুদ্ধ, বিশুদ্ধ ও অসংক্লিষ্ট।’ কিন্তু তার শ্রাবকেরা এরূপ জানে যে ‘এই শাস্তা ধর্মদেশনায় অপরিশুদ্ধ, অবিশুদ্ধ ও সংক্লিষ্ট।’ আমরা যদি তা গৃহীদের বলি তাহলে সে তা পছন্দ করবে না। সে যা পছন্দ করবে না তা আমরা কীভাবে সম্পাদন করি? এবং সে চীবর, পিণ্ডপাত, শয্যাসন ও ভৈষজ্য-পরিষ্কার-দানাদি দ্বারা পূজিত হয়। সে নিজে যা করবে তার দ্বারা নিজেই প্রকটিত হবে। মৌদ্গল্লায়ন, এরূপ শাস্তাকে শ্রাবকেরা ধর্মদেশনা হতে রক্ষা করে। এবং এরূপ শাস্তা শ্রাবকদের ধর্মদেশনা হতে সুরক্ষা প্রত্যাশা করে।</p>
<p><a class='sc' id='sc12'></a>পুনশ্চ, মৌদ্গল্লায়ন, কোনো কোনো শাস্তা অপরিশুদ্ধ ব্যাখ্যাকারী হয়েও মনে করে যে ‘আমি পরিশুদ্ধ ব্যাখ্যাকারী, আমার ব্যাখ্যা পরিশুদ্ধ, বিশুদ্ধ ও অসংক্লিষ্ট।’ কিন্তু তার শ্রাবকেরা এরূপ জানে যে ‘এই শাস্তা ব্যাখ্যায় অপরিশুদ্ধ, অবিশুদ্ধ ও সংক্লিষ্ট।’ আমরা যদি তা গৃহীদের বলি তাহলে সে তা পছন্দ করবে না। সে যা পছন্দ করবে না তা আমরা কিভাবে সম্পাদন করি? এবং সে চীবর, পিণ্ডপাত, শয্যাসন ও ভৈষজ্য-পরিষ্কার-দানাদি দ্বারা পূজিত হয়। সে নিজে যা করবে তার দ্বারা নিজেই প্রকটিত হবে। মৌদ্গল্লায়ন, এরূপ শাস্তাকে শ্রাবকেরা ব্যাখ্যা হতে রক্ষা করে। এবং এরূপ শাস্তা শ্রাবকদের ব্যাখ্যা হতে সুরক্ষা প্রত্যাশা করে।</p>
<p><a class='sc' id='sc13'></a>পুনশ্চ, মৌদ্গল্লায়ন, কোনো কোনো শাস্তা জ্ঞানদর্শনে অপরিশুদ্ধ হয়েও মনে করে যে ‘আমি পরিশুদ্ধ জ্ঞানদর্শনধারী, আমার জ্ঞানদর্শন পরিশুদ্ধ, বিশুদ্ধ ও অসংক্লিষ্ট।’ কিন্তু তার শ্রাবকেরা এরূপ জানে যে ‘এই শাস্তার জ্ঞানদর্শন অপরিশুদ্ধ, অবিশুদ্ধ ও সংক্লিষ্ট।’ আমরা যদি তা গৃহীদের বলি তাহলে সে তা পছন্দ করবে না। সে যা পছন্দ করবে না তা আমরা কিভাবে সম্পাদন করি? এবং সে চীবর, পিণ্ডপাত, শয্যাসন ও ভৈষজ্য-পরিষ্কার-দানাদি দ্বারা পূজিত হয়। সে নিজে যা করবে তার দ্বারা নিজেই প্রকটিত হবে। মৌদ্গল্লায়ন, এরূপ শাস্তাকে শ্রাবকেরা জ্ঞানদর্শন হতে রক্ষা করে। এবং এরূপ শাস্তা শ্রাবকদের জ্ঞানদর্শন হতে সুরক্ষা প্রত্যাশা করে। মৌদ্গল্লায়ন, এই পাঁচ প্রকার শাস্তা জগতে বিদ্যামন।</p>
<p><a class='sc' id='sc14'></a>হে মৌদ্গল্লায়ন, আমি শীলে পরিশুদ্ধ হয়েই জ্ঞাত হই যে ‘আমি পরিশুদ্ধ শীলধারী, আমার শীল পরিশুদ্ধ, বিশুদ্ধ ও অসংক্লিষ্ট।’ আমাকে শ্রাবকেরা শীলদির মাধ্যমে রক্ষা করে না; এবং আমিও শ্রাবকদের শীল হতে সুরক্ষা প্রত্যাশা করি না। আমি জীবিকায় পরিশুদ্ধ হয়েই জ্ঞাত হই যে ‘আমি পরিশুদ্ধ জীবিকাসম্পন্ন, আমার জীবিকা পরিশুদ্ধ, বিশুদ্ধ ও অসংক্লিষ্ট।’ আমাকে শ্রাবকেরা জীবিকার মাধ্যমে রক্ষা করে না; এবং আমিও শ্রাবকদের জীবিকা হতে সুরক্ষা প্রত্যাশা করি না। আমি ধর্মদেশনায় পরিশুদ্ধ হয়েই জ্ঞাত হই যে ‘আমি ধর্মদেশনায় পরিশুদ্ধ, আমার ধর্মদেশনা পরিশুদ্ধ, বিশুদ্ধ ও অসংক্লিষ্ট।’ আমাকে শ্রাবকেরা ধর্মদেশনার মাধ্যমে রক্ষা করে না; এবং আমিও শ্রাবকদের ধর্মদেশনা হতে সুরক্ষা প্রত্যাশা করি না। আমি ব্যাখ্যায় পরিশুদ্ধ হয়েই জ্ঞাত হই যে ‘আমি পরিশুদ্ধ ব্যাখ্যাকারী, আমার ব্যাখ্যা পরিশুদ্ধ, বিশুদ্ধ ও অসংক্লিষ্ট।’ আমাকে শ্রাবকেরা ব্যাখ্যার মাধ্যমে রক্ষা করে না; এবং আমিও শ্রাবকদের ব্যাখ্যা হতে সুরক্ষা প্রত্যাশা করি না। আমি জ্ঞানদর্শনে পরিশুদ্ধ হয়েই জ্ঞাত হই যে ‘আমি জ্ঞানদর্শনে পরিশুদ্ধ, আমার জ্ঞানদর্শন পরিশুদ্ধ, বিশুদ্ধ ও অসংক্লিষ্ট।’ আমাকে শ্রাবকেরা জ্ঞানদর্শনের মাধ্যমে রক্ষা করে না; এবং আমিও শ্রাবকদের জ্ঞানদর্শন হতে সুরক্ষা প্রত্যাশা করি না।”</p>
<p class='end'><a class='sc' id='sc15'></a>ককুধ স্থবির সূত্র সমাপ্ত।</p>
<p class='end'><a class='sc' id='sc16'></a>ককুধ বর্গ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='sc' id='sc17'></a>দুই সম্পদ, ব্যাখ্যা ও সুখবিহার হলো উল্লেখিত,<br>
স্থির শ্রুতিধর, কথা, আরণ্যিক হয়েছে বিবৃত;<br>
সিংহ ও ককুধ থের সূত্রে বর্গ হলো সমাপ্ত।</p>
</blockquote>
<p class='end'><a class='sc' id='sc18'></a>দ্বিতীয় পঞ্চাশক সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
