<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.30' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>পঞ্চাঙ্গিক বর্গ</li>
</ul>
<h1 class='sutta'>৫.৩০. নাগিত সূত্র</h1>
</header>
<p><a class='sc' id='sc1'></a>আমার দ্বারা এরূপ শ্রুত হয়েছে, একসময় ভগবান মহতী ভিক্ষুসংঘের সাথে কোশলরাজ্যে পরিভ্রমণ করতে করতে যেখানে ইচ্ছানঙ্গল নামক কোশলদের ব্রাহ্মণ গ্রাম তথায় উপনীত হলেন। অতঃপর ভগবান ইচ্ছানঙ্গলের কুঞ্জবনে অবস্থান করতে লাগলেন। ইচ্ছানঙ্গলের গৃহপতিরা এরূপ শুনলেন যে ‘শ্রমণ ভো গৌতম, শাক্যপুত্র, শাক্যকুল হতে প্রব্রজিত তিনি এখন ইচ্ছানঙ্গলে উপনীত হয়েছেন এবং ইচ্ছানঙ্গলের কুঞ্জবনে অবস্থান করছেন। সেই গৌতমের এরূপ কল্যাণ, কীর্তিশব্দ প্রচার হয়েছে যে ‘ইনি সেই ভগবান, অর্হৎ, সম্যকসস্বুদ্ধ, বিদ্যাচরণসম্পন্ন, সুগত, লোকবিদ্‌, অনুত্তর পুরুষ দমনকারী সারথি, দেব-মনুষ্যের শাস্তা, বুদ্ধ ভগবান। তিনি এই পৃথিবী, দেবতা, মার, ব্রহ্মা, শ্রমণ, ব্রাহ্মণ ও দেবমনুষ্যদের স্বয়ং অভিজ্ঞা দ্বারা প্রত্যক্ষ করে প্রকাশ করেন। তিনি ধর্মদেশনা করেন যা আদিতে কল্যাণ, মধ্যে কল্যাণ, পর্যাবসানে কল্যাণ, সার্থক, সব্যঞ্জক, শুধুমাত্র পরিপূর্ণ, পরিশুদ্ধ ব্রহ্মচর্য প্রকাশ করে, সেইরূপ অর্হৎ দর্শনে মঙ্গল।’ অতঃপর ইচ্ছানঙ্গলের ব্রাহ্মণ-গৃহপতিরা সেই রাত্রির অবসানে অনেক খাদ্য-ভোজ্য নিয়ে যেখানে ইচ্ছানঙ্গলের কুঞ্জবন সেখানে উপস্থিত হলেন। সেখানে উপস্থিত হয়ে বহির্দ্বারে উচ্চশব্দ-মহাশব্দে স্থিত হলেন।</p>
<p><a class='sc' id='sc2'></a>সেই সময় আয়ুষ্মান নাগিত ভগবানের সেবকরূপে নিযুক্ত ছিলেন। অতঃপর ভগবান আয়ুষ্মান নাগিতকে ডেকে বললেন, “এরা কারা, হে নাগিত, মৎস ধরার সময় কৈবর্তদের ন্যায় উচ্চশব্দ, মহাশব্দ করছে?”</p>
<p><a class='sc' id='sc3'></a>“ভন্তে, এরা ইচ্ছানঙ্গলবাসী ব্রাহ্মণ-গৃহপতি। এরা বুদ্ধ এবং ভিক্ষুসংঘের জন্য প্রভূত খাদ্য-ভোজ্য নিয়ে দরজার বাইরে দাঁড়িয়ে আছেন।”</p>
<p><a class='sc' id='sc4'></a>“হে নাগিত, আমি যশের দ্বারা সমাগম নই এবং যশও আমার দ্বারা নহে। নাগিত, আমি এই নৈষ্ক্রম্য সুখ, প্রবিবেক সুখ <span class='add'>(নির্জনতার লব্ধ সুখ)</span>, উপশম সুখ এবং সম্বোধি সুখ <span class='add'>(পারমার্থিক জ্ঞানজনিত সুখ)</span> বিনা বাধায়, বিনাশ্রমে, অনায়াসে অর্জন করতে পারি। কিন্তু যে এই নৈষ্ক্রম্য সুখ, প্রবিবেক সুখ, উপশম সুখ, সম্বোধি সুখ বিনা বাধায়, বিনাশ্রমে এবং অনায়াসে অর্জন করতে পারে না; সে-ই বিষ্টাসুখ, লাভসৎকারজনিত সুখ উপভোগ করুক।”</p>
<p><a class='sc' id='sc5'></a>“ভন্তে, ভগবান তাদের দান গ্রহণ করুন। সুগত তাদের দান গ্রহণ করুন। ভন্তে, ভগবানের জন্য এখন দান গ্রহণের উপযুক্ত সময়। এই সময় হতে যেকোনোও স্থানে ভগবান যদি গমন করেন নগর ও গ্রাম্য ব্রাহ্মণ-গৃহপতিরাও তথায় গমন করবে। যেমন, ভন্তে, বৃষ্টিদেবতা বৃহৎ ফোটাবিশিষ্ট বৃষ্টি বর্ষণ করলে পানি নিম্নে প্রবাহিত হয়। ঠিক তদ্রূপ, ভন্তে, এই সময় হতে যেকোনোও স্থানে ভগবান যদি গমন করেন, নগর ও গ্রাম্য ব্রাহ্মণ-গৃহপতিরাও তথায় গমন করবে। তার কারণ কী? ভন্তে, তথাগতের শীল ও প্রজ্ঞাই তৎকারণ।”</p>
<p><a class='sc' id='sc6'></a>“হে নাগিত, আমি যশের দ্বারা সমাগম নই এবং যশ আমার দ্বারা নহে। আমি এই নৈষ্ক্রম্য সুখ, প্রবিবেক সুখ, উপশম সুখ, সম্বোধি সুখ বিনা বাধায়, বিনাশ্রমে এবং অনায়াসে অর্জন করতে পারি। কিন্তু যে এই নৈষ্ক্রম্য সুখ, প্রবিবেক সুখ, উপশম সুখ, সম্বোধি সুখ বিনা বাধায়, বিনাশ্রমে এবং অনায়াসে অর্জন করতে পারে না; সে এই বিষ্টাসুখ, লাভসৎকারজনিত সুখ উপভোগ করুক। সত্য সত্যই নাগিত, আহার গ্রহণ, পানীয় পানের পরিণাম হচ্ছে বাহ্য-প্রস্রাব। প্রিয় বা ভালবাসা দরুন বিপরিণাম ও অন্যথাভাব উৎপন্ন হয়। শোক, পরিদেবন, দুঃখ, দৌর্মনস্য, উপায়াস <span class='add'>(নিরাশা)</span> উৎপন্ন হয়। ইহাই তার পরিণাম। নাগিত, অশুভ নিমিত্তে অনুযোগ ও অনুযুক্ততার দরুন শুভ নিমিত্তে প্রতিকূলতা উৎপন্ন হয়। ইহাই তার পরিণাম। ছয় প্রকার স্পর্শ আয়তনে অনিত্যানুদর্শী হয়ে অবস্থানের ফলে স্পর্শের প্রতি প্রতিকূলতা উৎপন্ন হয়। ইহাই তার পরিণাম। নাগিত, পঞ্চবিধ উপাদানস্কন্ধে <span class='add'>(রাশি)</span> উদয়-ব্যয় দর্শনকারী হয়ে অবস্থানের ফলে উপাদানের প্রতি প্রতিকূলতা উৎপন্ন হয়। ইহাই তার পরিণাম।</p>
<p class='end'><a class='sc' id='sc7'></a>নাগিত সূত্র সমাপ্ত।</p>
<p class='end'><a class='sc' id='sc8'></a>পঞ্চাঙ্গিক বর্গ সমাপ্ত।</p>
<p class='uddana'>তস্সুদ্দানং/স্মারক গাথা</p>
<blockquote class='uddanagatha'>
<p><a class='sc' id='sc9'></a>দুই অগৌরব, উপক্লেশ আর দুঃশীল অনুগ্রহ<br>
বিমুক্তায়তন, সমাধি ও পঞ্চাঙ্গিক হলো বিবৃত;<br>
চঙ্ক্রমণ আর নাগিত সূত্রে দশে সমাপিত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
