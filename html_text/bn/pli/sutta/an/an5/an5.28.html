<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.28' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>পঞ্চাঙ্গিক বর্গ</li>
</ul>
<h1 class='sutta'>৫.২৮. পঞ্চাঙ্গিক সূত্র</h1>
</header>
<p><a class='sc' id='sc1'></a>“হে ভিক্ষুগণ, আর্যের পঞ্চাঙ্গিক সম্যক সমাধির বৃদ্ধি <span class='add'>(ভাবনা)</span> প্রকাশ করব। তা শ্রবণ কর, উত্তমরূপে মনোনিবেশ কর; আমি ভাষণ করব।” ‘তথাস্তু ভন্তে’ বলে সেই ভিক্ষুগণ ভগবানকে প্রত্যুত্তর দিলেন। অতঃপর ভগবান বললেন :</p>
<p><a class='sc' id='sc2'></a>“হে ভিক্ষুগণ, আর্যের পঞ্চাঙ্গিক সম্যক সমাধির বৃদ্ধি ও বিস্তৃতি কত প্রকার?</p>
<p><a class='sc' id='sc3'></a>ভিক্ষুগণ, এক্ষেত্রে ভিক্ষু কামনা ও অকুশলধর্ম হতে বিরত হয়ে বির্তক ও বিচার সহিত নির্জনতাজনিত প্রীতি-সুখসমন্বিত প্রথম ধ্যান লাভ করে অবস্থান করে। সে এই কায়কে বিবেকজনিত প্রীতি-সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশও বিদ্যমান থাকে না যা বিবেকজনিত প্রীতি-সুখের দ্বারা ব্যপ্ত হয় না। যেমন ভিক্ষুগণ, নাপিত বা নাপিতের অন্তের্বাসী <span class='add'>(সহযোগী)</span> কাঁচের থালায় চূর্ণ <span class='add'>(সাবানের গুড়া)</span> বিকীর্ণ করে তাতে সামান্য জল দিতে দিতে দলাই-মলাই করে। সেই মিশ্রিত চূর্ণপিণ্ড জল ও স্নেহ দ্বারা অনুজীবী ও পরিগৃহীত এবং অভ্যন্তর বাহিরে পরিব্যপ্ত, কিন্তু ধীরে ধীরে ক্ষরিত নহে। ঠিক তদ্রূপ, ভিক্ষুগণ, ভিক্ষু এই কায়কে বিবেকজনিত প্রীতি-সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশও বিদ্যমান থাকে না যা বিবেকজনিত প্রীতি-সুখের দ্বারা ব্যপ্ত হয় না। ভিক্ষুগণ, আর্যের পঞ্চাঙ্গিক সম্যক সমাধির ইহা প্রথম ভাবনা।</p>
<p><a class='sc' id='sc4'></a>পুনশ্চ ভিক্ষুগণ, ভিক্ষু বির্তক ও বিচার প্রশমিত আধ্যাত্মিক সমপ্রসাদ ও একাগ্রতাযুক্ত অবিতর্ক এবং বিচারবিহীন সমাধিজনিত প্রীতি-সুখসমন্বিত দ্বিতীয় ধ্যান লাভ করে অবস্থান করে। সে এই কায়কে সমাধিজনিত প্রীতি-সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশ ও বিদ্যমান থাকে না যা সমাধিজনিত প্রীতি-সুখের দ্বারা ব্যপ্ত হয় না।</p>
<p><a class='sc' id='sc5'></a>যেমন, ভিক্ষুগণ, উদ্ভিদ ও জলপূর্ণ গভীর হ্রদ। যদি তার পূর্ব, পশ্চিম, উত্তর ও দক্ষিণদিকে জল প্রবেশের দ্বার না থাকে এবং <span class='add'>(বৃষ্টি বর্ষণকারী)</span> দেবতাও যদি যথাসময়ে সম্যকরূপে বর্ষণ না করে; তাহলে সেই হ্রদ হতে শীতল জলধারা নির্গত হয়ে সেই হ্রদকে প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে। হ্রদের কোনোও অংশ বিদ্যমান থাকে না, যা শীতল জল দ্বারা ব্যপ্ত হয় না।</p>
<p><a class='sc' id='sc6'></a>ঠিক তদ্রূপ, ভিক্ষুগণ, ভিক্ষু এই কায়কে সমাধিজনিত প্রীতি-সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশও বিদ্যমান থাকে না, যা সমাধিজনিত প্রীতিসুখের দ্বারা ব্যপ্ত হয় না। ভিক্ষুগণ, আর্যের পঞ্চাঙ্গিক সম্যক সমাধির ইহা দ্বিতীয় ভাবনা।</p>
<p><a class='sc' id='sc7'></a>পুনশ্চ, ভিক্ষুগণ, ভিক্ষু প্রীতিতে বিরাগ উৎপন্ন হওয়ায় সে উপেক্ষাশীল হয়ে অবস্থান করে এবং স্মৃতিমান ও সম্প্রজ্ঞাত হয়ে কায়িক সুখ অনুভব করে। যে ধ্যানস্তরে উপনীত হলে আর্য্যগণ “উপেক্ষক স্মৃতিমান সুখবিহারী” বলে অভিহিত করে, সেই তৃতীয় ধ্যান লাভ করে অবস্থান করে।</p>
<p><a class='sc' id='sc8'></a>সে এই কায়কে প্রীতিহীন সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশও বিদ্যমান থাকে না, যা প্রীতিহীন সুখের দ্বারা ব্যপ্ত হয় না। যেমন, ভিক্ষুগণ, উৎপল, পদুম কিংবা শ্বেতপদ্ম জলে জাত, জলে বর্ধিত, জলের অনুজীবী এবং জলের গভীরে নিমজ্জিত। সেগুলোর আগা এবং মূল শীতল জল দ্বারা প্লাবিত, পরিসিক্ত, পরিপূর্ণ এবং পরিব্যপ্ত। উৎপল, পদুম, শ্বেতপদ্মের কোনোও অংশ বিদ্যমান থাকে না, যা শীতল জল দ্বারা ব্যপ্ত হয় না।</p>
<p><a class='sc' id='sc9'></a>ঠিক তদ্রূপ, ভিক্ষুগণ, ভিক্ষু কায়কে প্রীতিহীন সুখের দ্বারা প্লাবিত করে, পরিসিক্ত করে, পরিপূর্ণ করে এবং পরিব্যপ্ত করে; কায়ের কোনো এক অংশও বিদ্যমান থাকে না, যা প্রীতিহীন সুখের দ্বারা ব্যপ্ত হয় না। ভিক্ষুগণ, আর্যের পঞ্চাঙ্গিক সম্যক সমাধির ইহা তৃতীয় ভাবনা।</p>
<p><a class='sc' id='sc10'></a>পুনশ্চ, ভিক্ষুগণ, ভিক্ষুর শারীরিক সুখ-দুঃখ প্রহাণের পূর্বেই মানসিক সৌর্মনস্য ও দৌর্মনস্য অস্তগত হয়। সেই না সুখ-না দুঃখ ‘উপেক্ষা-স্মৃতি-পরিশুদ্ধি’ নামক চতুর্থ ধ্যান লাভ করে অবস্থান করে। সে এই কায়কে পরিশুদ্ধ ও প্রভাস্বর চিত্তের দ্বারা পরিব্যাপ্ত করে উপবিষ্ট হয়। কায়ের কোনোও অংশ নাই যা পরিশুদ্ধ ও প্রভাস্বর চিত্তের দ্বারা ব্যপ্ত হয় না। যেমন, ভিক্ষুগণ, যদি কোনো ব্যক্তি শ্বেত বস্ত্র দ্বারা মস্তক পর্যন্ত আবৃত করে উপবিষ্ট হয়। তার কায়ের এমন কোনোও অংশ বিদ্যমান থাকে না, যা শ্বেত বস্ত্র দ্বারা অনাবৃত হয়।</p>
<p><a class='sc' id='sc11'></a>ঠিক তদ্রূপ, ভিক্ষুগণ, ভিক্ষু এই কায়কে পরিশুদ্ধ ও প্রভাস্বর চিত্তের দ্বারা পরিব্যপ্ত করে উপবিষ্ট হয়। কায়ের কোনোও অংশ বিদ্যমান থাকে না, যা পরিশুদ্ধ ও প্রভাস্বর চিত্তের দ্বারা পরিব্যপ্ত হয় না। ভিক্ষুগণ, আর্যের পঞ্চাঙ্গিক সম্যক ভাবনার ইহা চতুর্থ ভাবনা।</p>
<p><a class='sc' id='sc12'></a>পুনশ্চ, ভিক্ষুগণ, ভিক্ষুর প্রত্যবেক্ষণ নিমিত্ত সুগৃহীত হয়, উত্তরূপে মননকৃত হয়, উত্তমরূপে উপধারিত হয় এবং প্রজ্ঞার দ্বারা সুপ্রতিবিদ্ধ হয়। যেমন, ভিক্ষুগণ, কোনো ব্যক্তি অপরকে নিরীক্ষণ করে। স্থিত হয়ে উপবিষ্টকে এবং উপবিষ্ট হয়ে শায়িতকে নিরীক্ষণ করে। ঠিক তদ্রূপ, ভিক্ষুগণ, ভিক্ষুর প্রত্যবেক্ষণ নিমিত্ত সুগৃহীত হয় উত্তরূপে মননকৃত হয়, উত্তমরূপে উপধারিত হয় এবং প্রজ্ঞার দ্বারা সুপ্রতিবিদ্ধ হয়। ভিক্ষুগণ, আর্যের পঞ্চাঙ্গিক সম্যক ভাবনার ইহা পঞ্চম ভাবনা।</p>
<p><a class='sc' id='sc13'></a>ভিক্ষুগণ, ভিক্ষু আর্য পঞ্চাঙ্গিক সম্যক সমাধি এরূপে ভাবিত, বহুলীকৃত করে যেই যেই অভিজ্ঞা ও সাক্ষাৎকরণীয় ধর্মের প্রতি চিত্তকে নমিত করে; তা শুধুমাত্র অভিজ্ঞা প্রত্যক্ষ করার জন্যে। স্মরণের প্রয়োজন বোধ হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc14'></a>যেমন, ভিক্ষুগণ, জলপাত্রে স্থাপিত পূর্ণজল যাতে কাকপেয়্য জল আছে। যদি শীঘ্র কোনো বলবান পুরুষ সেই জলের পাত্রটি পশ্চাৎ দিকে দোলায়, তাহলে স্থিত জল কি উপচে পরবে? ‘হ্যাঁ ভন্তে’।</p>
<p><a class='sc' id='sc15'></a>ঠিক তদ্রূপ, ভিক্ষুগণ, ভিক্ষু আর্য পঞ্চাঙ্গিক সম্যক সমাধি এরূপে ভাবিত, বহুলীকৃত করে যেই যেই অভিজ্ঞা ও সাক্ষাৎকরণীয় ধর্মের প্রতি চিত্তকে নমিত করে; তা শুধুমাত্র অভিজ্ঞা প্রত্যক্ষ করার জন্যে। স্মরণের প্রয়োজন বোধ হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc16'></a>ভিক্ষুগণ, সমতল ভূমিতে নির্মিত পুষ্করিণী যেমন চতুর্দিকে বাঁধ বা প্রাকারাবদ্ধ হয়, এবং জল পরিপূর্ণ ও কাকপেয়্য হয়। তথায় যদি কোনো বলবান পুরুষ বাঁধ খুলে দেয়; তাহলে কি স্থিত জল বাইরে প্রবাহিত হবে? ‘হ্যাঁ ভন্তে।’</p>
<p><a class='sc' id='sc17'></a>ঠিক তদ্রূপ, ভিক্ষুগণ, ভিক্ষু আর্য পঞ্চাঙ্গিক সম্যক সমাধি এরূপে ভাবিত, বহুলীকৃত করে যেই যেই অভিজ্ঞা ও সাক্ষাৎকরণীয় ধর্মের প্রতি চিত্তকে নমিত করে; তা শুধুমাত্র অভিজ্ঞা প্রত্যক্ষ করার জন্যে। স্মরণের প্রয়োজন বোধ হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc18'></a>যেমন, ভিক্ষুগণ, উৎকৃষ্ট বংশজাত অশ্বযুক্ত রথ <span class='add'>(গাড়ী)</span> সমান চৌরাস্তার সন্ধিস্থলে আছে; যাতে অঙ্কুঁশ বিদ্যমান। তথায় শীঘ্র দক্ষ, অশ্বাচার্য, অশ্বদমনকারী সারথি অভিরোহন করে। সে বাম হস্তে লাগাম গ্রহণপূর্বক ডান হস্তে অঙ্কুঁশ ধারণ করে এবং যথেচ্ছা গমন করে ও প্রত্যাবর্তন করে। ঠিক তদ্রূপ, ভিক্ষুগণ, ভিক্ষু আর্য পঞ্চাঙ্গিক সম্যক সমাধি এরূপে ভাবিত, বহুলীকৃত করে যেই যেই অভিজ্ঞা ও সাক্ষাৎকরণীয় ধর্মের প্রতি চিত্তকে নমিত করে; তা শুধুমাত্র অভিজ্ঞা প্রত্যক্ষ করার জন্যে। স্মরণের প্রয়োজন বোধ হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc19'></a>সে যদি আকাঙ্ক্ষা করে, ‘আমি অনেক প্রকার ঋদ্ধি অধিগত করব; যথা : এক হয়ে ও বহু হবো, বহুসংখ্যক হয়ে ও এক হবো, আবির্ভাব, তিরোভাব <span class='add'>(অন্তর্ধান)</span> করব; দেয়াল, প্রাকার বা প্রাচীর এবং পর্বতে আকাশের ন্যায় অসংলগ্নভাবে গমন করব; মাটিতেও জলের ন্যায় ভাসব ও ডুববো, মাটির ন্যায় জলে অনাদ্রভাবে গমন করব; পক্ষীর ন্যায় আকাশে পর্যঙ্কাবদ্ধ <span class='add'>(বীরাসন)</span> হয়ে ভ্রমণ করব, এরূপ মহাঋদ্ধিসম্পন্ন ও মহানুভবসম্পন্ন চন্দ্র-সূর্যকে হস্ত দ্বারা স্পর্শ ও পরিমর্দন করব এবং যতদূর ব্রহ্মলোক রয়েছে ততদূর পর্যন্ত আপন কায়ে বশীভূত করব।’ স্মরণের প্রয়োজন বোধ হলে তথায় তথাই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc20'></a>সে যদি আকাঙ্ক্ষা করে, ‘আমি মনুষ্য শক্তির অতীত, বিশুদ্ধ, দিব্য-শ্রোত্রধাতু দ্বারা দূরবর্তী ও সমীপস্থ দিব্য ও মনুষ্য উভয় শব্দ শুনব।’ স্মরণের প্রয়োজন উপস্থিত হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc21'></a>সে যদি আকাঙ্ক্ষা করে, ‘আমি অপর সত্ত্ব ও অপর পুদ্গলের চিত্ত স্বচিত্তে পরীক্ষা করে জানব, সরাগ-চিত্তকে <span class='add'>(কাম লালসাপূর্ণ চিত্ত)</span> সরাগ-চিত্ত হিসাবে জানব, বীতরাগ <span class='add'>(কামলালসাহীন)</span>-চিত্তকে বীতরাগ-চিত্ত হিসাবে জানব, সদ্বেষ-চিত্তকে সদ্বেষ-চিত্ত হিসাবে জানব, বীতদ্বেষ <span class='add'>(দ্বেষহীন)</span>-চিত্তকে বীতদ্বেষ-চিত্ত হিসাবে জানব, সমোহ <span class='add'>(মোহাচ্ছন্ন)</span>-চিত্তকে সমোহ-চিত্ত হিসাবে জানব, বীতমোহ-চিত্তকে বীতমোহ-চিত্ত হিসাবে জানব, বিক্ষিপ্ত চিত্তকে বিক্ষিপ্ত চিত্ত হিসাবে জানব, সংক্ষিপ্ত-চিত্তকে <span class='add'>(একাগ্রচিত্ত)</span> সংক্ষিপ্ত-চিত্ত হিসাবে জানব, মহদ্‌গত বা অত্যুচ্চ-চিত্তকে মহদ্‌গত-চিত্ত হিসাবে জানব, অমহদ্‌গত-চিত্তকে অমহদ্‌গত-চিত্ত হিসাবে জানব, সউত্তর <span class='add'>(উচ্চতর)</span>-চিত্তকে সউত্তর-চিত্ত হিসাবে জানব, অনুত্তর <span class='add'>(অতুল্য)</span>-চিত্তকে অনুত্তর-চিত্ত হিসাবে জানব, সমাহিত-চিত্তকে সমাহিত-চিত্ত হিসাবে জানব, অসমাহিত-চিত্তকে অসমাহিত-চিত্ত হিসাবে জানব, বিমুক্তচিত্তকে বিমুক্তচিত্ত হিসাবে জানব, অবিমুক্তচিত্তকে অবিমুক্তচিত্ত হিসাবে জানব।’ স্মরণ করার প্রয়োজন বোধ হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc22'></a>সে যদি আকাঙ্ক্ষা করে, ‘আমি অনেকবিধ পূর্বজন্ম অনুস্মরণ করি; যথা : এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, শত সহস্র <span class='add'>(লক্ষ)</span> জন্ম, এমনকি বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্পে-অমুক জন্মে আমার এই নাম, এই গোত্র, এই বর্ণ, এই ছিল সুখ-দুঃখ ভোগ, এই পরিমাণ আয়ু ছিল, সেখান হতে চ্যুত হয়ে ওই স্থানে জন্মগ্রহণ করেছি-তথায় এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু ছিল, সেখান হতে চ্যুত হয়ে এখানে জন্মগ্রহণ করেছি। এই প্রকারে আকার ও গতিসহ বহুবিধ পূর্বজন্ম অনুস্মরণ করি।’ স্মরণ করার প্রয়োজন তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc23'></a>সে যদি আকাঙ্ক্ষা করে, ‘আমি বিশুদ্ধ লোকাতীত দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করব। যথাকর্মানুরূপ গতিপ্রাপ্ত সত্ত্বগণকে জানব-এই সকল সত্ত্ব কায়-দুশ্চরিত, বাক্‌-দুশ্চরিত, মনোদুশ্চরিতসমন্বিত; আর্যগণের প্রতি নিন্দাকারী, মিথ্যাদৃষ্টিসম্পন্ন, মিথ্যাদৃষ্টিজাত কর্ম সম্পাদন করার ফলে দেহান্তে মৃত্যুর পর অপায়-দুর্গতি, বিনিপাত নিরয়ে উৎপন্ন হয়েছে। এবং এই সকল সত্ত্ব কায়-সুচরিত, বাক্‌-সুচরিত, মনোসুচরিত-সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টিজাত কর্ম পরিগ্রাহী হওয়ার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছে। এইরূপে বিশুদ্ধ লোকাতীত দিব্যচক্ষু দ্বারা চ্যুতির সময়, উৎপত্তির সময়, হীন-উৎকৃষ্ট, সুরূপ-কুরূপ, সুগত-দুর্গত সত্ত্বগণকে দর্শন করব। যথাকর্মানুরূপ গতিপ্রাপ্ত সত্ত্বগণকে জানব।’ স্মরণের প্রয়োজন হলে তথায় তথায়ই সে প্রত্যক্ষ অভিজ্ঞতা অর্জন করবে।</p>
<p><a class='sc' id='sc24'></a>সে যদি আকাঙ্ক্ষা করে, ‘আমি আসবসমূহের ক্ষয়ে অনাসব এবং ইহজীবনে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে ও লাভ করে অবস্থান করব।’ স্মরণের প্রয়োজন হলে তথায় তথায়ই সে প্রত্যক্ষ অভিজ্ঞতা অর্জন করবে।”</p>
<p class='end'><a class='sc' id='sc25'></a>পঞ্চাঙ্গিক সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
