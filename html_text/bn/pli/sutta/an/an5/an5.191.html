<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.191' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৫.১৯১. কুকুর সূত্র</h1>
</header>
<p><a class='sc' id='sc1'></a>“হে ভিক্ষুগণ, পাঁচ প্রকার পোরাণ বা প্রাচীন ব্রাহ্মণধর্ম আছে, যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে। পাঁচ প্রকার কী কী? যথা :</p>
<p><a class='sc' id='sc2'></a>ভিক্ষুগণ, পূর্বে ব্রাহ্মণেরা শুধুমাত্র ব্রাহ্মণীর নিকট গমন করতো অব্রাহ্মণীর নিকট নহে। বর্তমানে, ভিক্ষুগণ, ব্রাহ্মণেরা ব্রাহ্মণীর নিকটও গমন করে আবার অব্রাহ্মণীর নিকটও গমন করে। কিন্তু ভিক্ষুগণ, বর্তমান সময়েও কুকুরেরা শুধুমাত্র কুকুরীদের নিকট গমন করে <span class='add'>(অন্য প্রাণী)</span> অকুকুরীদের নিকট নহে। ভিক্ষুগণ, ইহা হচ্ছে প্রথম প্রাচীন ব্রাহ্মণধর্ম যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে।</p>
<p><a class='sc' id='sc3'></a>ভিক্ষুগণ, পূর্বে ব্রাহ্মণেরা শুধুমাত্র ঋতুমতী ব্রাহ্মণীর নিকট গমন করতো অঋতুমতী ব্রাহ্মণীর নিকট নহে। বর্তমানে ভিক্ষুগণ, ব্রাহ্মণেরা ঋতুমতী ব্রাহ্মণীর নিকটও গমন করে আবার অঋতুমতী ব্রাহ্মণীর নিকটও গমন করে। কিন্তু ভিক্ষুগণ, বর্তমান সময়েও কুকুরেরা শুধুমাত্র ঋতুমতী কুকুরীদের নিকট গমন করে অঋতুমতী কুকুরীর নিকট নহে। ভিক্ষুগণ, ইহা হচ্ছে দ্বিতীয় প্রাচীন ব্রাহ্মণধর্ম যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে।</p>
<p><a class='sc' id='sc4'></a>ভিক্ষুগণ, পূর্বে ব্রাহ্মণেরা ব্রাহ্মণীদের ক্রয়ও করতো না বিক্রয়ও করতো না, <span class='add'>(শুধুমাত্র)</span> পারস্পরিক মিলনের দরুন সহাবস্থানে রত হতো। ভিক্ষুগণ, বর্তমানে ব্রাহ্মণেরা ব্রাহ্মণীদের ক্রয়ও করে বিক্রয়ও করে এবং পারস্পরিক মিলনের দরুন সহাবস্থানে রতও হয়। কিন্তু ভিক্ষুগণ, বর্তমান সময়েও কুকুরেরা কুকুরীদের ক্রয়ও করে না বিক্রয়ও করে না, <span class='add'>(শুধুমাত্র)</span> পারস্পরিক মিলনের দরুন সহাবস্থানে রত হয়। ভিক্ষুগণ, ইহা হচ্ছে তৃতীয় প্রাচীন ব্রাহ্মণধর্ম যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে।</p>
<p><a class='sc' id='sc5'></a>ভিক্ষুগণ, পূর্বে ব্রাহ্মণেরা ধন-ধান্য, স্বর্ণ-রৌপ্য সঞ্চিত করতো না। বর্তমানে, ভিক্ষুগণ, ব্রাহ্মণেরা ধন-ধান্য, স্বর্ণ-রৌপ্য সঞ্চিত করে। কিন্তু ভিক্ষুগণ, বর্তমান সময়েও কুকুরেরা ধন-ধান্য, স্বর্ণ-রৌপ্য সঞ্চিত করে না। ভিক্ষুগণ, ইহা হচ্ছে চতুর্থ প্রাচীন ব্রাহ্মণধর্ম যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে।</p>
<p><a class='sc' id='sc6'></a>ভিক্ষুগণ, পূর্বে ব্রাহ্মণেরা সন্ধ্যাকালীন আহার এবং প্রাতেঃ প্রাতঃরাশের জন্য ভিক্ষা খুঁজতো। ভিক্ষুগণ, বর্তমানে ব্রাহ্মণেরা উদরপূর্ণ ভোজনান্তেও অবশিষ্ট ভাগ নিয়ে প্রস্থান করে। কিন্তু ভিক্ষুগণ, বর্তমান সময়েও কুকুরেরা সন্ধ্যায় সন্ধ্যাকালীন আহার এবং প্রাতে প্রাতঃরাশের জন্য অনুসন্ধান করে। ভিক্ষুগণ, ইহা হচ্ছে পঞ্চম প্রাচীন ব্রাহ্মণধর্ম যা বর্তমানে কুকুরদের মধ্যে দৃষ্ট হচ্ছে ব্রাহ্মণদের মধ্যে নহে।”</p>
<p class='end'><a class='sc' id='sc7'></a>কুকুর সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
