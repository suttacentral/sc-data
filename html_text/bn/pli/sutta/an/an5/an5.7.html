<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.7' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>শৈক্ষ্যবল বর্গ</li>
</ul>
<h1 class='sutta'>৫.৭. কাম সূত্র</h1>
</header>
<p><a class='sc' id='sc1'></a>“হে ভিক্ষুগণ, প্রায় সকল সত্ত্বই কাম্য বিষয়ে <span class='add'>(অনুরক্ত)</span> লালায়িত। ভিক্ষুগণ, কুলপুত্র কাস্তে ও বহনদণ্ড ত্যাগ করে আগার হতে অনাগারিকরূপে প্রব্রজিত হলে তার প্রতি ইহাই যথার্থ বচন যে, ‘সে শ্রদ্ধায় প্রব্রজিত কুলপুত্র।’ তার কারণ কী? ভিক্ষুগণ, কারণ যৌবনের দ্বারা যেকোনো কাম লব্ধ হয়। অধিকন্তু, ভিক্ষুগণ, হীন কাম, মধ্যম কাম এবং উৎকৃষ্ট কাম তৎসমস্ত কামই কামরূপে বিবেচিত। যেমন, ভিক্ষুগণ, উত্তানশায়ী অবোধ ছোট বালক গাছের টুক্‌রা বা নুড়ি পাথর ধাত্রীর অজ্ঞাতে নিজ মুখে দিলে অবিলম্বে ধাত্রী তা দ্রুত বিবেচনা করে। তাড়াতাড়ি বিবেচনা করে দ্রুত মুখ হতে তা <span class='add'>(গাছের টুকরা বা নুড়ি পাথর)</span> বের করে আনে। যদি দ্রুত মুখগহ্বর হতে তা বের করে আনতে অক্ষম হয়, তখন তা দ্রুত বের করার জন্য নিজ বাম হস্ত দ্বারা বালকটির মস্তক ধারণপূর্বক ডান হস্তের অঙ্গুলি বক্র করে রক্ত নির্গত হলেও তা বের করে আনে। তার কারণ কী? কারণ, ভিক্ষুগণ, আমি বলছি, ইহা বালকটির জন্য বিপদজনক হলেও ক্ষতিকারক নয়। শুভকামী, মঙ্গলকামী ও সমবেদনাময়ী ধাত্রীর নিকট বালকটির উপকারার্থে ইহাই করণীয়। অতঃপর যখন সেই বালকটি প্রাপ্তবয়স্ক ও প্রাজ্ঞ হয়; ভিক্ষুগণ, তখন ধাত্রী সেই বালকটির ব্যাপারে এই ভেবে কর্তব্য কর্মে শিথিলতাভাব গ্রহণ করে যে ‘এখন এই আত্মরক্ষিত বালক মোটেই প্রমাদগ্রস্ত হবে না।’</p>
<p><a class='sc' id='sc2'></a>এরূপেই, ভিক্ষুগণ, যাবৎ ভিক্ষু কর্তৃক কুশলধর্মসমূহ শ্রদ্ধার সহিত সম্পাদিত হয় না, কুশলধর্মসমূহ <span class='add'>(পাপের প্রতি)</span> লজ্জার সহিত সম্পাদিত হয় না, কুশলধর্মসমূহ <span class='add'>(পাপের প্রতি)</span> ভয়ের সহিত সম্পাদিত হয় না, কুশলধর্মসমূহ উদ্যমের সহিত সম্পাদিত হয় না, কুশলধর্মসমূহ প্রজ্ঞার সহিত সম্পাদিত হয় না; তাবৎ আমার দ্বারা সেই ভিক্ষু রক্ষিত হয়। কিন্তু ভিক্ষুগণ, যখন ভিক্ষু কর্তৃক কুশলধর্মসমূহ শ্রদ্ধার সহিত সম্পাদিত হয়, কুশলধর্মসমূহ <span class='add'>(পাপের প্রতি)</span> লজ্জার সহিত সম্পাদিত হয়, কুশলধর্মসমূহ <span class='add'>(পাপের প্রতি)</span> ভয়ের সহিত সম্পাদিত হয়, কুশলধর্মসমূহ উদ্যমের সহিত সম্পাদিত হয়, কুশলধর্মসমূহ প্রজ্ঞার সহিত সম্পাদিত হয়; ভিক্ষুগণ, তখন আমি সেই ভিক্ষুর প্রতি এই ভেবে নিরপেক্ষভাব গ্রহণ করি যে ‘এখন এই আত্মরক্ষিত ভিক্ষু মোটেই প্রমাদ গ্রস্ত হবে না।’”</p>
<p class='end'><a class='sc' id='sc3'></a>কাম সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
