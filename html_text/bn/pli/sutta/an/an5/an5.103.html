<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.103' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>সুখবিহার বর্গ</li>
</ul>
<h1 class='sutta'>৫.১০৩. মহাচোর সূত্র</h1>
</header>
<p><a class='sc' id='sc1'></a>“হে ভিক্ষুগণ, পঞ্চবিধ অঙ্গে সমৃদ্ধ মহাচোর <span class='add'>(বা দস্যুপ্রধান)</span> চুরির উদ্দেশ্যে গৃহের সন্ধিস্থল ছেদন করে, জোরপূর্বক পরদ্রব্য হরণ করে, লুটের জন্য নির্জন গৃহের চতুর্দিকে বিচরণ করে এবং প্রতিবন্ধকস্বরূপ স্থিত হয়। পঞ্চ কী কী?</p>
<p><a class='sc' id='sc2'></a>এক্ষেত্রে ভিক্ষুগণ, মহাচোর বিষম স্থানের প্রতি নির্ভরশীল হয়; গহীন স্থানের প্রতি নির্ভরশীল হয়; বলবানদের প্রতি নির্ভরশীল হয়; উৎকোচ দাতা এবং একাচারী হয়।</p>
<p><a class='sc' id='sc3'></a>ভিক্ষুগণ, মহাচোর কিরূপ বিষম স্থানের প্রতি নির্ভরশীল হয়? এক্ষেত্রে, মহাচোর দুরতিক্রম নদী ও বিষম পর্বতকে নিশ্রয় করে। এরূপে, ভিক্ষুগণ, মহাচোর বিষম স্থানের প্রতি নির্ভরশীল হয়।</p>
<p><a class='sc' id='sc4'></a>ভিক্ষুগণ, মহাচোর কিরূপ গহীন স্থানের প্রতি নির্ভরশীল হয়? এক্ষেত্রে ভিক্ষুগণ, মহাচোর গহীন তৃণজঙ্গল, গহীন বৃক্ষ-অরণ্য, গুহা ও গহনারণ্যের প্রতি নির্ভরশীল হয়। এরূপে, ভিক্ষুগণ, মহাচোর গহীন স্থানের প্রতি নির্ভরশীল হয়।</p>
<p><a class='sc' id='sc5'></a>ভিক্ষুগণ, মহাচোর কিরূপ বলবান বা ক্ষমতাধরের প্রতি নির্ভরশীল হয়? এক্ষেত্রে ভিক্ষুগণ, মহাচোর রাজা বা রাজ-অমাত্যদের প্রতি নির্ভরশীল হয়। সে এরূপ চিন্তা করে, ‘যদি আমাকে কেউ কিছু বলে তাহলে এই রাজারা বা রাজ-অমাত্যরা আমাকে সুরক্ষার নিমিত্ত <span class='add'>(অন্য)</span> অর্থ ভাষণ করবে।’ যদি তাকে কেউ কিছু বলে তাহলে তার সুরক্ষার্থে রাজারা বা রাজ-অমাত্যরা <span class='add'>(অন্য)</span> অর্থ ভাষণ করে। এরূপে, ভিক্ষুগণ, মহাচোর বলবানদের প্রতি নির্ভরশীল হয়।</p>
<p><a class='sc' id='sc6'></a>ভিক্ষুগণ, মহাচোর কিরূপ উৎকোচ দাতা হয়? এক্ষেত্রে ভিক্ষুগণ, মহাচোর আঢ্য, মহাধনী ও মহাভোগশালী হয়। তার এরূপ চিন্তা উদয় হয়, ‘যদি আমাকে কেউ কিছু বলে তাহলে তখন হতে এই ভোগ্যাদি দ্বারা তাকে বন্ধুত্বপূর্ণ সাদর সংবর্ধনা করব।’ যদি তাকে কেউ কিছু বলে তাহলে সে তখন হতে ভোগ্য বিষয় দ্বারা তাকে বন্ধুত্বপূর্ণ আপ্যায়ন করে। এরূপে, ভিক্ষুগণ, মহাচোর উৎকোচ দাতা হয়।</p>
<p><a class='sc' id='sc7'></a>ভিক্ষুগণ, মহাচোর কিরূপ একাচারী হয়? এক্ষেত্রে ভিক্ষুগণ, মহাচোর একাকীই লুণ্ঠিত মাল অধিকার করে। তার কারণ কী? কারণ সে চিন্তা করে, ‘আমার দ্বারা লুক্কায়িত স্থানের নকশা কেউ বুঝতে না পারুক এবং তা আমাকে ঝামেলায় জড়িয়ে না ফেলুক।’ এরূপে, ভিক্ষুগণ, মহাচোর একাচারী হয়।</p>
<p><a class='sc' id='sc8'></a>ভিক্ষুগণ, এই পঞ্চবিধ অঙ্গে সমৃদ্ধ মহাচোর চুরির উদ্দেশ্যে গৃহের সন্ধিস্থল ছেদন করে, জোরপূর্বক পরদ্রব্য হরণ করে, লুটের জন্য নির্জন গৃহের চতুর্দিকে বিচরণ করে এবং প্রতিবন্ধকস্বরূপ স্থিত হয়।</p>
<p><a class='sc' id='sc9'></a>ঠিক এরূপেই, ভিক্ষুগণ, পঞ্চবিধ ধর্মে সমৃদ্ধ পাপী ভিক্ষু গর্ত খনন করে নিজেরই ক্ষতি সাধিত করে। সে বিজ্ঞজন কর্তৃক দোষী ও নিন্দিত হয়। এবং বহু অপুণ্য প্রসব করে। পঞ্চ কী কী?</p>
<p><a class='sc' id='sc10'></a>এক্ষেত্রে ভিক্ষুগণ, পাপী ভিক্ষু বিষম নিশ্রিত হয়, গহীন নিশ্রিত, বলবানদের প্রতি নির্ভরশীল, উৎকোচ দাতা এবং একাচারী হয়।</p>
<p><a class='sc' id='sc11'></a>ভিক্ষুগণ, পাপী ভিক্ষু কিরূপ বিষম নিশ্রিত হয়? এক্ষেত্রে ভিক্ষুগণ, পাপী ভিক্ষু বিষম কায়কর্ম, বাচনিক কর্ম ও মনোকর্মের দ্বারা সমৃদ্ধ হয়। এরূপে, ভিক্ষুগণ, পাপী ভিক্ষু বিষম নিশ্রিত হয়।</p>
<p><a class='sc' id='sc12'></a>ভিক্ষুগণ, পাপী ভিক্ষু কিরূপ গহীন নিশ্রিত হয়? এক্ষেত্রে ভিক্ষুগণ, পাপী ভিক্ষু মিথ্যা দৃষ্টিসম্পন্ন ও সদ্ধর্ম বিরোধী দৃষ্টিসম্পন্ন হয়। এরূপে, ভিক্ষুগণ, পাপী ভিক্ষু গহীন নিশ্রিত হয়।</p>
<p><a class='sc' id='sc13'></a>ভিক্ষুগণ, পাপী ভিক্ষু কিরূপ বলবান বা ক্ষমতাধরের প্রতি নির্ভরশীল হয়? এক্ষেত্রে ভিক্ষুগণ, পাপী ভিক্ষু রাজা বা রাজ-অমাত্যদের প্রতি নির্ভরশীল হয়। সে এরূপ চিন্তা করে, ‘যদি আমাকে কেউ কিছু বলে তাহলে এই রাজারা বা রাজ-অমাত্যরা আমাকে সুরক্ষার নিমিত্ত <span class='add'>(অন্য)</span> অর্থ ভাষণ করবে।’ যদি তাকে কেউ কিছু বলে তাহলে তার সুরক্ষার্থে রাজারা বা রাজ-অমাত্যরা <span class='add'>(অন্য)</span> অর্থ ভাষণ করে। এরূপে, ভিক্ষুগণ, এরূপে পাপী ভিক্ষু বলবানদের প্রতি নির্ভরশীল হয়।</p>
<p><a class='sc' id='sc14'></a>ভিক্ষুগণ, পাপী ভিক্ষু কিরূপ উৎকোচ দাতা হয়? এক্ষেত্রে ভিক্ষুগণ, পাপী ভিক্ষু চীবর, পিণ্ডপাত, শয্যাসন, গ্লান-প্রত্যয়-ভৈষজ্য ও প্রয়োজনীয় বিষয়াদি লাভী হয়। তার এরূপ চিত্তোদয় হয়, ‘যদি কেউ আমাকে কিছু বলে তাহলে তখন তাকে এই লব্ধ বিষয়াদির দ্বারা বন্ধুত্বপূর্ণ আপ্যায়ন করব।’ যদি তাকে কেউ কিছু বলে তাহলে সে তখন হতে ভোগ্য বিষয় দ্বারা তাকে বন্ধুত্বপূর্ণ আপ্যায়ন করে। এরূপে ভিক্ষুগণ, পাপী ভিক্ষু উৎকোচ দাতা হয়।</p>
<p><a class='sc' id='sc15'></a>ভিক্ষুগণ, পাপী ভিক্ষু কিরূপ একাচারী হয়? এক্ষেত্রে ভিক্ষুগণ, পাপী ভিক্ষু একাকী প্রত্যন্ত জনপদে আবাস নির্মাণ করে। সে তথায় কুলগৃহে গমন করে করে নানা কিছু উপার্জন করে। এরূপে, ভিক্ষুগণ, পাপাচারী ভিক্ষু একাচারী হয়।</p>
<p><a class='sc' id='sc16'></a>ভিক্ষুগণ, এই পঞ্চবিধ ধর্মের দ্বারা সমৃদ্ধ পাপী ভিক্ষু গর্ত খনন করে নিজেরই ক্ষতি সাধিত করে। সে বিজ্ঞজন কর্তৃক দোষী ও নিন্দিত হয় এবং বহু অপুণ্য প্রসব করে।”</p>
<p class='end'><a class='sc' id='sc17'></a>মহাচোর সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
