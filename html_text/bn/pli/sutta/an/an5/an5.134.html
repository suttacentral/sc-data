<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an5.134' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>পঞ্চক নিপাত</li>
<li class='vagga'>রাজা বর্গ</li>
</ul>
<h1 class='sutta'>৫.১৩৪. যেই দিক সূত্র</h1>
</header>
<p><a class='sc' id='sc1'></a>“হে ভিক্ষুগণ, পঞ্চবিধ অঙ্গে সমৃদ্ধ প্রধানরূপে অভিষিক্ত ক্ষত্রিয় রাজা যেই যেই দিকে অবস্থান করেন তথায় নিজে বিজিত হয়েই অবস্থান করেন। সেই পঞ্চবিধ অঙ্গ কী কী?</p>
<p><a class='sc' id='sc2'></a>এক্ষেত্রে ভিক্ষুগণ, প্রধানরূপে অভিষিক্ত ক্ষত্রিয় রাজা মাতৃ ও পিতৃ উভয় কুলেই সুজাত হয় ও পবিত্র গর্ভজাত হয়; সপ্ত পিতামহকাল পর্যন্ত জাতিবাদের দ্বারা অঘৃণিত, অনিন্দনীয় হয়; সে আঢ্য, মহাধনী, মহাভোগী এবং কোষ ও ভাণ্ডারাগার পরিপূর্ণ হয়, চতুরঙ্গী সৈন্যের দ্বারা শক্তিশালী হয় এবং তারা রাজভক্ত ও নির্দেশ মোতাবেক সর্তক থাকেন; তার পরিনায়ক পণ্ডিত, বিদ্বান, মেধাবী এবং অতীত ঘটনা হতে বর্তমান ও ভবিষ্যতের উন্নতিকল্পে চিন্তা করতে সক্ষম হয়। এই চতুর্বিধ বিষয় তার যশকে পূর্ণতায় আনয়ন করে। সে <span class='add'>(রাজা)</span> এই পঞ্চবিধ ধর্মের দ্বারা সমৃদ্ধ হয়ে যেই যেই দিকে অবস্থান করেন তথায় নিজে বিজিত হয়েই অবস্থান করেন। তার কারণ কী? ইহা ঠিক তদ্রূপই যে, ভিক্ষুগণ, সে বিজয়ের বিজয়ী হয়।</p>
<p><a class='sc' id='sc3'></a>এরূপেই, ভিক্ষুগণ, পঞ্চবিধ ধর্মে সমৃদ্ধ ভিক্ষু যেই যেই দিকে অবস্থান করে তথায় বিমুক্তচিত্ত হয়েই অবস্থান করে। পঞ্চ কী কী?</p>
<p><a class='sc' id='sc4'></a>এক্ষেত্রে ভিক্ষুগণ, ভিক্ষু শীলবান হয়, প্রাতিমোক্ষ সংবরে সংযত, আচার-গোচরসম্পন্ন, অণুমাত্র নিন্দনীয় আচরণেও ভয়দর্শী হয়ে অবস্থান করে এবং শিক্ষাপদসমূহ গ্রহণ করে চরিত্র গঠন করে। ঠিক যেন প্রধানরূপে অভিষিক্ত, জাতিসম্পন্ন ক্ষত্রিয় রাজার ন্যায়।</p>
<p><a class='sc' id='sc5'></a>‘সে বহুশ্রুত শ্রুতিধর ও শ্রুতিসঞ্চয়ী হয়-যে-সকল ধর্ম আদিকল্যাণ, মধ্যকল্যাণ, পর্যাবসানেও কল্যাণ, সার্থক, সব্যঞ্জক; যা সম্পূর্ণ পরিপূর্ণ পরিশুদ্ধ ব্রহ্মচর্যের ঘোষণা করে সেরূপ বহু ধর্মোপদেশ তার শ্রুত, ধৃত, কণ্ঠস্থ, মনের দ্বারা প্রত্যক্ষকৃত ও দৃষ্টি দ্বারা উত্তমরূপে জ্ঞাত হয়। ঠিক যেন প্রধানরূপে অভিষিক্ত আঢ্য, মহাধনী, মহাভোগী, কোষ ও ভাণ্ডারাগার পরিপূর্ণ ক্ষত্রিয় রাজার ন্যায়।’</p>
<p><a class='sc' id='sc6'></a>‘সে আরব্ধবীর্য হয়, অকুশলধর্ম প্রহাণে এবং কুশলধর্ম উৎপাদনের জন্য শক্তিমান, দৃঢ়পরাক্রমশালী এবং কুশলধর্মসমূহে লক্ষভ্রষ্ট না হয়ে অবস্থান করে। ঠিক যেন প্রধানরূপে অভিষিক্ত শক্তিশালী ক্ষত্রিয় রাজা।’</p>
<p><a class='sc' id='sc7'></a>‘সে প্রজ্ঞাবান হয়, উদয়-ব্যয়গামী জ্ঞানসম্পন্ন হয়, সম্যক দুঃখক্ষয়কারী আর্যোচিত নির্বেদ <span class='add'>(তীক্ষ্ণ)</span> জ্ঞানসম্পন্ন হয়।-ঠিক যেন প্রধানরূপে অভিষিক্ত পরিনায়কসম্পন্ন ক্ষত্রিয় রাজা।’</p>
<p><a class='sc' id='sc8'></a>এই চর্তুবিধ বিষয় তার বিমুক্তিকে পূর্ণতায় আনয়ন করে। সে এই পঞ্চবিধ বিমুক্তিধর্মের দ্বারা সমন্নাগত হয়ে যেই যেই দিকে অবস্থান করে তথায় বিমুক্তচিত্ত হয়েই অবস্থান করে। তার কারণ কী? ইহা ঠিক তদ্রূপই যে, ভিক্ষুগণ, সে বিমুক্তচিত্তসম্পন্ন হয়।”</p>
<p class='end'><a class='sc' id='sc9'></a>যেই দিক সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
