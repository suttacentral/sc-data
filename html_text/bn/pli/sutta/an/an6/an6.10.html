<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.10' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>আহ্বানীয় বর্গ</li>
</ul>
<h1 class='sutta'>৬.১০. মহানাম সূত্র</h1>
</header>
<p><a class='sc' id='sc1'></a>একসময় ভগবান শাক্যদের কপিলবাস্তুর সন্নিকটস্থ নিগ্রোধারামে অবস্থান করছিলেন। অনন্তর মহানাম শাক্য ভগবানের নিকট উপস্থিত হয়ে ভগবানকে অভিবাদনপূর্বক একপাশে উপবেশন করলেন। অতঃপর একান্তে উপবিষ্ট মহানাম শাক্য ভগবানকে এরূপ বললেন :</p>
<p><a class='sc' id='sc2'></a>“ভন্তে , যে আর্যশ্রাবক আগতফল ও বিজ্ঞাতশাসন , তিনি কিরূপ জীবনযাপনহেতু বহুলরূপে অবস্থান করেন?”</p>
<p><a class='sc' id='sc3'></a>“হে মহানাম, যে আর্যশ্রাবক আগতফল ও বিজ্ঞাতশাসন, তিনি এরূপে জীবনযাপনহেতু বহুলরূপে অবস্থান করেন। যেমন মহানাম, এক্ষেত্রে আর্যশ্রাবক তথাগতকে অনুস্মরণ করেন; যথা : ‘ইনি সেই ভগবান, অর্হৎ , সম্যকসম্বুদ্ধ , বিদ্যা-আচরণসম্পন্ন , সুগত , লোকবিদ , অনুত্তর পুরুষদমনকারী সারথী , দেব-মনুষ্যগণের শাস্তা , বুদ্ধ ভগবান।’ মহানাম, যেই সময়ে একজন আর্যশ্রাবক তথাগতকে অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত <span class='add'>(বা পরাভূত)</span> হয় না, দ্বেষ এবং মোহেও পর্যুদস্ত হয় না। তথাগতের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিতভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্ত কায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করেন এবং ধর্মশ্রোত্রে নিযুক্ত হয়ে বুদ্ধানুস্মৃতি অনুশীলন করেন।’</p>
<p><a class='sc' id='sc4'></a>পুনশ্চ, মহানাম, আর্যশ্রাবক ধর্মগুণ অনুস্মরণ করেন; যথা : “ভগবানের ধর্ম সুব্যাখ্যাত, স্বয়ং দর্শনযোগ্য, কালাকাল বিরহিত, এসে দেখার যোগ্য, নির্বাণ প্রাপক এবং বিজ্ঞ কর্তৃক প্রত্যক্ষনীয়।’ মহানাম, যেই সময়ে একজন আর্যশ্রাবক ধর্মের গুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। ধর্মের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিত-ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্তকায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করেন এবং ধর্মশ্রোত্রে নিযুক্ত হয়ে ধর্মানুস্মৃতি ভাবিত করেন।’</p>
<p><a class='sc' id='sc5'></a>পুনশ্চ, মহানাম, আর্যশ্রাবকসংঘের গুণ অনুস্মরণ করেন; যথা : ‘ভগবানের শ্রাবকসংঘ সুপথে প্রতিপন্ন <span class='add'>(বা অগ্রসরমান)</span>, ঋজুপথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, ভগবানের শ্রাবকসংঘ যুগ্ম হিসেবে চারি যুগ্ম এবং পুদ্গল হিসেবে অষ্ট আর্যপুদ্গলই চারি প্রত্যয় দান-আহুতি লাভের যোগ্য, আতিথেয়তা লাভের যোগ্য, দক্ষিণেয়্য, অঞ্জলিকরণীয় এবং জগতের অনুত্তর পুণ্যক্ষেত্র।’ মহানাম, যেই সময়ে একজন আর্যশ্রাবকসংঘের গুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। সংঘের গুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিতভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্তকায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করে এবং ধর্মশ্রোত্রে নিযুক্ত হয়ে সংঘানুস্মৃতি ভাবিত করেন।’</p>
<p><a class='sc' id='sc6'></a>পুনশ্চ, মহানাম, আর্যশ্রাবক নিজের অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞজন কর্তৃক প্রশংসিত, অদূষিত এবং সমাধি লাভে সহায়ক শীলসমূহ অনুস্মরণ করেন। মহানাম, যেই সময়ে একজন আর্যশ্রাবক নিজের শীলগুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। শীলগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিতভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্তকায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করেন এবং ধর্মশ্রোত্রে নিযুক্ত হয়ে শীলানুস্মৃতি ভাবিত করেন।’</p>
<p><a class='sc' id='sc7'></a>পুনশ্চ, মহানাম, আর্যশ্রাবক নিজের ত্যাগগুণ অনুস্মরণ করেন; যথা : ‘সত্যিই তা আমার লাভ, সত্যিই তা আমার সুলব্ধ যে, আমি মাৎসর্যমলে পর্যুদস্ত সত্ত্বগণের মধ্যে বিগতমাৎসর্য চিত্তে মুক্তত্যাগী, মুক্তহস্ত, অনুদানে রত, যাঞ্চামাত্রই দানে প্রবৃত্ত এবং দান বণ্টনে রত হয়ে গৃহবাস করছি। মহানাম, যেই সময়ে একজন আর্যশ্রাবক নিজের ত্যাগগুণ অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। ত্যাগগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিতভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্তকায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করেন এবং ধর্মশ্রোত্রে নিযুক্ত হয়ে ত্যাগানুস্মৃতি ভাবিত করেন।’</p>
<p><a class='sc' id='sc8'></a>পুনশ্চ, মহানাম, আর্যশ্রাবক দেবতানুস্মৃতি অনুস্মরণ করেন; যথা : ‘চতুর্মহারাজিক দেবগণ, তাবত্রিংশবাসী দেবগণ, যামবাসী দেবগণ, তুষিত দেবগণ, নির্মাণরতি দেবগণ, পরনির্মিত-বশবর্তী দেবগণ, ব্রহ্মকায়িক এবং তাদের ঊর্ধ্বতন দেবগণও রয়েছেন। যেরূপ শ্রদ্ধায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন, সেরূপ শ্রদ্ধা আমার মধ্যেও বিদ্যমান। যেরূপ শ্রুতি, ত্যাগ, প্রজ্ঞায় সুসমৃদ্ধ হয়ে সেই দেবগণ এখান হতে চ্যুত হয়ে তথায় উৎপন্ন হয়েছেন সেরূপ শ্রুতি, ত্যাগ ও প্রজ্ঞা আমার মধ্যেও বিদ্যমান।’ মহানাম, যেই সময়ে একজন আর্যশ্রাবক নিজের এবং সেই দেবগণের শ্রদ্ধা, শ্রুতি, ত্যাগ ও প্রজ্ঞা অনুস্মরণ করেন, সেই সময়ে তার চিত্ত রাগাসক্তিতে পর্যুদস্ত হয় না, দ্বেষ এবং মোহেও পর্যুদস্ত হয় না। নিজের এবং সেই দেবগণের শ্রদ্ধা, শ্রুতি, ত্যাগগুণ ও প্রজ্ঞাগুণ অনুস্মরণের কারণে সেই সময়ে তার চিত্ত ঋজু হয়। ঋজুচিত্তসম্পন্ন আর্যশ্রাবক অর্থবেদ, ধর্মবেদ এবং ধর্মসংযুক্ত প্রমোদিত-ভাব লাভ করেন। প্রমোদিত জনের প্রীতি উৎপন্ন হয়, প্রীতিপূর্ণ মনহেতু কায় প্রশান্ত হয়। প্রশান্তকায়ে সুখ অনুভূত হয় এবং সুখীজনের চিত্ত-সমাধি প্রাপ্ত হয়। ইহাকে বলা হয়, মহানাম, ‘আর্যশ্রাবক লোভ-দ্বেষ-মোহাক্রান্ত সত্ত্বগণের মধ্যে তৎবিপরীতভাব বা উপশান্ত হয়ে অবস্থান করেন, দুঃখীত সত্ত্বগণের মধ্যে নিদুঃখী হয়ে অবস্থান করেন এবং ধর্মশ্রোত্রে নিযুক্ত হয়ে দেবতানুস্মৃতি ভাবিত করেন।’</p>
<p><a class='sc' id='sc9'></a>মহানাম, যে আর্যশ্রাবক আগতফল ও বিজ্ঞাতশাসন, তিনি এরূপ জীবন-যাপনহেতু বহুলরূপে অবস্থান করেন।”</p>
<p class='end'><a class='sc' id='sc10'></a>মহানাম সূত্র সমাপ্ত।</p>
<p class='end'><a class='sc' id='sc11'></a>আহ্বানীয় বর্গ সমাপ্ত।</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc12'></a>দুই আহ্বানীয় সূত্র আর ইন্দ্রিয় ও বল সূত্র,<br>
আজানীয় ত্রয় ও অনুস্মৃতির বিষয় সূত্র;<br>
সর্বশ্রেষ্ঠ ও মহানাম সূত্রে আহ্বানীয় বর্গ সমাপ্ত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
