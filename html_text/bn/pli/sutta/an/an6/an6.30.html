<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.30' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>অনুত্তর বর্গ</li>
</ul>
<h1 class='sutta'>৬.৩০. শ্রেষ্ঠ সূত্র</h1>
</header>
<p><a class='sc' id='sc1'></a>“হে ভিক্ষুগণ, ছয় প্রকার শ্রেষ্ঠ রয়েছে। সেই ছয় প্রকার শ্রেষ্ঠ কী কী? যথা : দর্শনের শ্রেষ্ঠ, শ্রবণের শ্রেষ্ঠ, লাভের শ্রেষ্ঠ, শিক্ষার শ্রেষ্ঠ, পরিচর্যার শ্রেষ্ঠ এবং অনুস্মৃতির শ্রেষ্ঠ।</p>
<p><a class='sc' id='sc2'></a>ভিক্ষুগণ, দর্শনের মধ্যে কিরূপ দর্শনই শ্রেষ্ঠ?</p>
<p><a class='sc' id='sc3'></a>এক্ষেত্রে, ভিক্ষুগণ, কোনো কোনো ব্যক্তি হস্তীরত্ন, অশ্বরত্ন, মনিরত্ন, উচ্চ-নীচ প্রভেদ দর্শনের জন্য এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণকে দর্শনের জন্য গমন করে। কিন্তু ভিক্ষুগণ, সত্যিই তা কী দর্শন? নহে, আমি বলছি, তা প্রকৃত দর্শন নয়। ভিক্ষুগণ, সেইরূপ দর্শন হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত কিংবা তথাগত শ্রাবককে দর্শনের জন্য গমন করেন; তাদৃশ দর্শনই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ দর্শন। ভিক্ষুগণ, ইহাকে বলা হয় শ্রেষ্ঠ দর্শন। এরূপেই দর্শনের শ্রেষ্ঠত্ব হয়।</p>
<p><a class='sc' id='sc4'></a>ভিক্ষুগণ, শ্রবণের মধ্যে কিরূপ শ্রবণই শ্রেষ্ঠ?</p>
<p><a class='sc' id='sc5'></a>এক্ষেত্রে, ভিক্ষুগণ, কোনো কোনো ব্যক্তি ভেরী শব্দ, বীণা শব্দ, গীত শব্দ, উচ্চ-নীচ প্রভেদ শব্দ এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণের নিকট ধর্মশ্রবণের জন্য গমন করে। কিন্তু ভিক্ষুগণ, সত্যিই তা কি শ্রবণ? নহে, আমি বলছি, তা প্রকৃত শ্রবণ নয়। ভিক্ষুগণ, সেইরূপ শ্রবণ হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত কিংবা তথাগত শ্রাবকের নিকট ধর্মশ্রবণের জন্য গমন করেন; তাদৃশ শ্রবণই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ শ্রবণ। ভিক্ষুগণ, ইহাকে বলা হয় শ্রেষ্ঠ শ্রবণ। এরূপেই দর্শন ও শ্রবণের শ্রেষ্ঠত্ব হয়।</p>
<p><a class='sc' id='sc6'></a>ভিক্ষুগণ, লাভের মধ্যে কিরূপ লাভই শ্রেষ্ঠ?</p>
<p><a class='sc' id='sc7'></a>এক্ষেত্রে, ভিক্ষুগণ, কোনো কোনো ব্যক্তি পুত্র, স্ত্রী, ধন-সম্পদ, নানা প্রকার বিষয়াদি লাভ করে এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণের প্রতি শ্রদ্ধাসম্পত্তি লাভ করে। কিন্তু ভিক্ষুগণ, সত্যিই তা কী লাভ? নহে, আমি বলছি, তা প্রকৃত লাভ নয়। ভিক্ষুগণ, সেইরূপ লাভ হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত কিংবা তথাগত শ্রাবকের প্রতি শ্রদ্ধান্বিত হন; তাদৃশ লাভই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ লাভ। ভিক্ষুগণ, ইহাকে বলা হয় শ্রেষ্ঠ লাভ। এরূপেই দর্শন, শ্রবণ ও লাভের শ্রেষ্ঠত্ব হয়।</p>
<p><a class='sc' id='sc8'></a>ভিক্ষুগণ, শিক্ষার মধ্যে কিরূপ শিক্ষাই শ্রেষ্ঠ?</p>
<p><a class='sc' id='sc9'></a>এক্ষেত্রে, ভিক্ষুগণ, কোনো কোনো ব্যক্তি হস্তী, অশ্ব, রথ চালনা, ধনুবিদ্যা, তরোয়াল চালনা ও নানাবিধ বিদ্যা শিক্ষা করে এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণের নিকট মিথ্যাবিষয় শিক্ষা করে। কিন্তু ভিক্ষুগণ, সত্যিই তা কী শিক্ষা? নহে, আমি বলছি, তা প্রকৃত শিক্ষা নয়। ভিক্ষুগণ, সেইরূপ শিক্ষা হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণ লাভের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত প্রবর্তিত ধর্ম-বিনয়ে শ্রেষ্ঠ শীল-সমাধি ও প্রজ্ঞার শিক্ষা করেন; তাদৃশ শিক্ষাই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ শিক্ষা। ভিক্ষুগণ, ইহাকে বলা হয় শ্রেষ্ঠ শিক্ষা। এরূপেই দর্শন, শ্রবণ, লাভ ও শিক্ষার শ্রেষ্ঠত্ব হয়।</p>
<p><a class='sc' id='sc10'></a>ভিক্ষুগণ, পরিচর্যার মধ্যে কিরূপ পরিচর্যাই শ্রেষ্ঠ?</p>
<p><a class='sc' id='sc11'></a>এক্ষেত্রে, ভিক্ষুগণ, কোনো কোনো ব্যক্তি ক্ষত্রিয়, ব্রাহ্মণ, গৃহপতি কিংবা জনসাধারণের পরিচর্যা করে এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণকে পরিচর্যা করে। কিন্তু ভিক্ষুগণ, সত্যিই কি তা যথার্থ পরিচর্যা? নহে, আমি বলছি, তা প্রকৃত পরিচর্যা নয়। ভিক্ষুগণ, সেইরূপ পরিচর্যা হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত কিংবা তথাগত শ্রাবককে পরিচর্যা করেন; তাদৃশ পরিচর্যাই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ পরিচর্যা। ভিক্ষুগণ, ইহাকে বলা হয় শ্রেষ্ঠ পরিচর্যা। এরূপেই দর্শন, শ্রবণ, লাভ, শিক্ষা ও পরিচর্যার শ্রেষ্ঠত্ব হয়।</p>
<p><a class='sc' id='sc12'></a>ভিক্ষুগণ, অনুস্মৃতি বা সর্বদা চিন্তনের মধ্যে কিরূপ অনুস্মৃতিই শ্রেষ্ঠ?</p>
<p><a class='sc' id='sc13'></a>এক্ষেত্রে, ভিক্ষুগণ, কোনো কোনো ব্যক্তি পুত্র, স্ত্রী, ধন-সম্পদ, নানা প্রকার বিষয়াদি লাভের কথা সর্বদা চিন্তা করে এবং মিথ্যাদৃষ্টি, মিথ্যায় প্রতিপন্ন শ্রমণ বা ব্রাহ্মণকে সর্বদা চিন্তা করে। কিন্তু ভিক্ষুগণ, সত্যিই কি তা যথার্থ অনুস্মৃতি? নহে, আমি বলছি, তা প্রকৃত অনুস্মৃতি নয়। ভিক্ষুগণ, সেইরূপ অনুস্মৃতি হচ্ছে হীন, গ্রাম্য, সাধারণ, অনার্য ও অনর্থসংহিত। তা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণের জন্য চালিত হয় না। ভিক্ষুগণ, যিনি শ্রদ্ধায় নিবিষ্ট, নিবিষ্টপ্রেম, একান্তগত ও অভিপ্রসন্ন হয়ে তথাগত কিংবা তথাগতের শিষ্যকে অনুস্মৃতি করেন; তাদৃশ চিন্তনই হচ্ছে সত্ত্বগণের বিশুদ্ধির জন্য, শোক-বিলাপ অতিক্রমের জন্য, দুঃখ-দৌর্মনস্য অস্তমিত করার জন্য, জ্ঞান অধিগম এবং নির্বাণ লাভের জন্য শ্রেষ্ঠ চিন্তন। ভিক্ষুগণ, ইহাকে বলা হয় শ্রেষ্ঠ অনুস্মৃতি। এরূপেই দর্শন, শ্রবণ, লাভ, শিক্ষা, পরিচর্যা ও অনুস্মৃতির শ্রেষ্ঠত্ব হয়। ভিক্ষুগণ, এই ছয় প্রকারই হচ্ছে শ্রেষ্ঠ।”</p>
<blockquote class='gatha'>
<p><a class='sc' id='sc14'></a>“দর্শনের শ্রেষ্ঠভাব লভিলেন যারা,<br>
লব্ধ যাদের শ্রবণ-লাভের শ্রেষ্ঠ ধারা;<br>
আর্যশিক্ষায় আছেন তারা সদা নিয়োজিত,<br>
সেবা পূজায় মতি তাদের পুণ্য হস্তগত;<br>
বিবেকযুক্ত অমৃতগামী পথের সাধনা,<br>
ক্ষেমপ্রদ অনুস্মৃতিতে করেন সদা ভাবনা;<br>
অপ্রমাদে প্রমোদিত বিচক্ষণ শীলবান,<br>
যথাকালে পান সবে অমৃতের সন্ধান।”</p>
</blockquote>
<p class='end'><a class='sc' id='sc15'></a>শ্রেষ্ঠ সূত্র সমাপ্ত।</p>
<p class='end'><a class='sc' id='sc16'></a>শ্রেষ্ঠ বর্গ সমাপ্ত।</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc17'></a>সামক, অপরিহানিকর, আর ভয় সূত্র,<br>
হিমালয়, অনুস্মৃতির বিষয় হলো বিবৃত;<br>
কাত্যায়ন, দুই সময় সূত্র মিলে অষ্টবিধ,<br>
উদায়ী ও শ্রেষ্ঠ সূত্রে বর্গ সমাপ্ত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
