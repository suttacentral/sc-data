<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.12' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>সহানুভূতিশীল বর্গ</li>
</ul>
<h1 class='sutta'>৬.১২. দ্বিতীয় স্মারণীয় সূত্র</h1>
</header>
<p><a class='sc' id='sc1'></a>“হে ভিক্ষুগণ, ছয় প্রকার স্মারণীয় বা সহানুভূতিশীল, প্রিয়করণ ও মান্যকরণের ধর্ম আছে, যা সদাশয় আচরণ করার জন্য, অবিবাদ, সমন্বয় এবং একীভাবের জন্যই পরিচালিত হয়। সেই ছয় প্রকার বিষয় কী কী? যথা :</p>
<p><a class='sc' id='sc2'></a>এক্ষেত্রে, ভিক্ষুগণ, ভিক্ষুর নিকট সব্রহ্মচারীদের প্রতি সম্মুখ ও পশ্চাতে মৈত্রীপূর্ণ কায়িক আচার বিদ্যমান থাকে। ইহা হচ্ছে সহানুভূতিশীল ধর্ম।</p>
<p><a class='sc' id='sc3'></a>পুনশ্চ, ভিক্ষুগণ, ভিক্ষুর নিকট সব্রহ্মচারীদের প্রতি সম্মুখ ও পশ্চাতে মৈত্রীপূর্ণ বাচনিক আচার বিদ্যমান থাকে। ইহাও সহানুভূতিশীল ধর্ম।</p>
<p><a class='sc' id='sc4'></a>পুনশ্চ, ভিক্ষুগণ, ভিক্ষুর নিকট সব্রহ্মচারীদের প্রতি সম্মুখ ও পশ্চাতে মৈত্রীপূর্ণ মানসিক সহানুভূতি বিদ্যমান থাকে। ইহাও সহানুভূতিশীল ধর্ম।</p>
<p><a class='sc' id='sc5'></a>পুনশ্চ, ভিক্ষুগণ, ভিক্ষু যে-সমস্ত লাভ ধর্মত উৎপন্ন, ধর্মলব্ধ, অন্তত পিণ্ডচারণের মাধ্যমে কষ্টার্জিত, তা শীলবান সব্রহ্মচারীদের প্রতি সমদর্শী হয়ে এবং সমানভাবে ভাগ করে পরিভোগ করে। ইহাও সহানুভূতিশীল ধর্ম।</p>
<p><a class='sc' id='sc6'></a>পুনশ্চ, ভিক্ষুগণ, যে-সমস্ত শীলাদি অখণ্ড, নিশ্চিদ্র, নিখুঁত, নিষ্কলঙ্ক, বিমুক্তিতে উপনীতকারী, বিজ্ঞজন কর্তৃক প্রশংসিত, অদূষিত এবং সমাধি লাভে সহায়ক, সেরূপ শীলানুগত হয়ে ভিক্ষু তার সব্রহ্মচারীদের সম্মুখ ও পশ্চাতে অবস্থান করে। ইহাও সহানুভূতিশীল ধর্ম।</p>
<p><a class='sc' id='sc7'></a>পুনশ্চ, ভিক্ষুগণ, যে-সমস্ত দৃষ্টি আর্য, মুক্তিদাতা, তত্রস্থকর্মীর সম্যকরূপে দুঃখক্ষয়ের জন্য চালিত হয়, সেরূপ দৃষ্টির অনুগত হয়ে ভিক্ষু তার সব্রহ্মচারীদের সম্মুখ ও পশ্চাতে অবস্থান করে। ইহাও সহানুভূতিশীল ধর্ম। ভিক্ষুগণ, এই ছয় প্রকার সহানুভূতিশীল, প্রিয়করণ ও মান্যকরণের ধর্ম আছে, যা সদাশয় আচরণ করার জন্য, অবিবাদ, সমন্বয় এবং একীভাবের জন্যই পরিচালিত হয়।”</p>
<p class='end'><a class='sc' id='sc8'></a>দ্বিতীয় সহানুভূতিশীল সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
