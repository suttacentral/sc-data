<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.38' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৬.৩৮. আত্মকারী সূত্র</h1>
</header>
<p><a class='sc' id='sc1'></a>অনন্তর জনৈক ব্রাহ্মণ ভগবানের নিকট উপস্থিত হলেন। উপস্থিত হয়ে ভগবানের সাথে সম্বোধনযোগ্য ও স্মরণীয় কথা আলাপনের পর একপাশে উপবিষ্ট হলেন। একপাশে উপবিষ্ট সেই ব্রাহ্মণ ভগবানকে এরূপ বললেন :</p>
<p><a class='sc' id='sc2'></a>“মাননীয় গৌতম, আমি এরূপ মতবাদী, এরূপ দৃষ্টিসম্পন্ন; যথা : ‘আত্মশক্তি কিংবা পরশক্তি বলে কিছু নাই।’”</p>
<p><a class='sc' id='sc3'></a>“নহে, হে ব্রাহ্মণ, আমি এ জাতীয় মতবাদ দেখি নাই এবং শুনিও নাই। কিভাবে একজন নিজে অগ্রগামী ও নিজেই পশ্চাদ্গামী হয়ে বলবে যে, ‘আত্মশক্তি ও পরশক্তি বলে কিছু নাই।’</p>
<p><a class='sc' id='sc4'></a>ব্রাহ্মণ, তা কিরূপ মনে করো, আরম্ভসূচক বিষয় আছে কি?”</p>
<p><a class='sc' id='sc5'></a>“হ্যাঁ ভন্তে, আছে।”</p>
<p><a class='sc' id='sc6'></a>“তার বিদ্যমানতা থাকলে মানুষেরা কি সেরূপ আরম্ভ বা উপক্রমন করতে পারে?”</p>
<p><a class='sc' id='sc7'></a>“হ্যাঁ ভন্তে, পারে।”</p>
<p><a class='sc' id='sc8'></a>“ব্র্রাহ্মণ, এই যে আরম্ভসূচক বিষয় রয়েছে এবং মানুষেরা সেরূপ উপক্রমন করতে পারে, আর ইহাই হচ্ছে সত্ত্বগণের আত্মশক্তি ও পরশক্তি।</p>
<p><a class='sc' id='sc9'></a>ব্রাহ্মণ, তা কিরূপ মনে করো, প্রয়াস করার বিষয়, পরাক্রম করার বিষয়, প্রাণশক্তি, স্থিতি অবস্থা, কোনো কিছুর অভিমুখে চলার বিষয় আছে কি?”</p>
<p><a class='sc' id='sc10'></a>“হ্যাঁ ভন্তে, আছে।”</p>
<p><a class='sc' id='sc11'></a>“সে-সমস্তের বিদ্যমানতা থাকলে মানুষেরা কি সেরূপ বিষয় সম্পাদন করতে পারে?”</p>
<p><a class='sc' id='sc12'></a>“হ্যাঁ ভন্তে, পারে।”</p>
<p><a class='sc' id='sc13'></a>“ব্র্রাহ্মণ, এই যে প্রয়াস করার বিষয়, পরাক্রম করার বিষয়, প্রাণশক্তি, স্থিতি অবস্থা, কোনো কিছুর অভিমুখে চলার বিষয় রয়েছে এবং মানুষেরা সেরূপ বিষয় সম্পাদন করতে পারে, আর ইহাই হচ্ছে সত্ত্বগণের আত্মশক্তি ও পরশক্তি।</p>
<p><a class='sc' id='sc14'></a>নহে, হে ব্রাহ্মণ, আমি এ জাতীয় মতবাদ ও দৃষ্টিভঙ্গি দেখি নাই ও শুনি নাই। কীভাবে একজন নিজে অগ্রগামী ও নিজেই পশ্চাৎগামী হয়ে বলবে যে, ‘আত্মশক্তি ও পরশক্তি বলে কিছুই নাই।”</p>
<p><a class='sc' id='sc15'></a>“আশ্চর্য! মাননীয় গৌতম, অদ্ভুত! মাননীয় গৌতম, যেমন কেউ অধোমুখীকে উন্মুখী করে, আবৃতকে অনাবৃত করে, বিমূঢ়কে পথ নির্দেশ করে কিংবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপসমূহ দেখতে পায়; ঠিক এরূপেই, মহানুভব গৌতম কর্তৃক বহু পর্যায়ে, বিবিধ যুক্তিতে ধর্ম প্রকাশিত হয়েছে। এই আমি মহানুভব গৌতমের এবং তৎ প্রবর্তিত ধর্ম ও তৎপ্রতিষ্ঠিত ভিক্ষুসংঘের শরণাগত হচ্ছি। হে মহানুভব গৌতম, আজ হতে আমাকে আমরণ শরণাগত উপাসকরূপে গ্রহণ করুন।”</p>
<p class='end'><a class='sc' id='sc16'></a>আত্মকারী সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
