<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.51' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>ধার্মিক বর্গ</li>
</ul>
<h1 class='sutta'>৬.৫১. আনন্দ সূত্র</h1>
</header>
<p><a class='sc' id='sc1'></a>অনন্তর আয়ুষ্মান আনন্দ যেখানে আয়ুষ্মান সারিপুত্র অবস্থান করছিলেন সেখানে উপস্থিত হলেন। উপস্থিত হয়ে আয়ুষ্মান সারিপুত্রের সাথে সম্বোধন করলেন। সম্বোধনীয় কথা, স্মরণীয় বিষয় আলাপান্তে একপাশে উপবেশন করলেন। অতঃপর একপাশে উপবিষ্ট আয়ুষ্মান আনন্দ আয়ুষ্মান সারিপুত্রকে এরূপ বললেন :</p>
<p><a class='sc' id='sc2'></a>“আবুসো সারিপুত্র, কিরূপে একজন ভিক্ষু অশ্রুতপূর্ব ধর্মশ্রবণ করে এবং শ্রুত ধর্ম ভুলে যায় না। যে-সমস্ত ধর্ম পূর্বে মনের দ্বারা সে উপলদ্ধি করে, তৎসমুদয় আচরণ করে এবং অজ্ঞাত বিষয় বিশেষভাবে জ্ঞাত হয়?”</p>
<p><a class='sc' id='sc3'></a>“আয়ুষ্মান আনন্দ বহুশ্রুত। হে আয়ুষ্মান, আপনিই সেই অর্থ প্রকাশ করুন।”</p>
<p><a class='sc' id='sc4'></a>“তাহলে, আবুসো সারিপুত্র, শ্রবণ করুন, উত্তমরূপে মনোনিবেশ করুন। আমি ভাষণ করছি।”</p>
<p><a class='sc' id='sc5'></a>“তথাস্তু” বলে আয়ুষ্মান সারিপুত্র আয়ুষ্মান আনন্দকে প্রত্যুত্তর দিলে আয়ুষ্মান আনন্দ বলতে লাগলেন :</p>
<p><a class='sc' id='sc6'></a>“এক্ষেত্রে,আবুসো সারিপুত্র, ভিক্ষু সূত্র, গেয়্য, বেয়্যাকরণ, গাথা, উদান, ইতিবুত্তক, জাতক, অদ্ভুদধর্ম ও বেদল্লরূপ ধর্ম পুঙ্খানুপুঙ্খরূপে শিক্ষা করে। সে যথাশ্রুত ও যেরূপে কণ্ঠস্থ করেছে, সেরূপেই ধর্মাদি অপরের নিকট বিস্তারিতভাবে দেশনা করে। যথাশ্রুত ও যথাকণ্ঠস্থ ধর্ম বিস্তারিতভাবে অপরের নিকট বলে; এমনকি নিজেও বিস্তারিতভাবে স্বাধ্যয়ন করে এবং চিত্তের দ্বারা বিতর্ক, বিচার করে ও মনের দ্বারা সাবধানে বিবেচনা করে। যেই আবাসে বহুশ্রুত, ত্রিপিটক কণ্ঠস্থকারী, ধর্মধর, বিনয়ধর ও মাতিকাধর স্থবির ভিক্ষুবৃন্দ অবস্থান করেন, সেরূপ আবাসে সে বর্ষা উদ্‌যাপন করে। সে সেরূপ ভিক্ষুবৃন্দের নিকট যথাসময়ে উপস্থিত হয়ে এরূপে প্রতি জিজ্ঞাসা করে, প্রতি প্রশ্ন করে, ‘ভন্তে, এই ভাষণের অর্থ কিরূপ?’ তারা সেই আয়ুষ্মানের নিকট অবিবৃত বিষয় ব্যক্ত করেন, অপ্রতীত বিষয় প্রতীয়মান করেন এবং নানা প্রকারে সন্দেহজনক বিষয় হতে কঙ্খা বা সন্দেহ দূরীভূত করেন। এরূপেই, হে আবুসো সারিপুত্র, একজন ভিক্ষু অশ্রুতপূর্ব ধর্মশ্রবণ করে এবং শ্রুত ধর্ম ভুলে যায় না। যে-সমস্ত ধর্ম পূর্বে মনের দ্বারা সে উপলদ্ধি করে, তৎসমুদয় আচরণ করে এবং অজ্ঞাত বিষয় বিশেষরূপে জ্ঞাত হয়।”</p>
<p><a class='sc' id='sc7'></a>আশ্চর্য! আবুসো, অদ্ভুত আবুসো, আয়ুষ্মান আনন্দ কর্তৃক ইহা উত্তমরূপে ভাষিত হয়েছে। আমরা এই ছয় প্রকার ধর্মে আয়ুষ্মান আনন্দকে সমৃদ্ধরূপে ধারণ করছি। যথা : আয়ুষ্মান আনন্দ সূত্র, গেয়্য, বেয়্যাকরণ, গাথা, উদান, ইতিবুত্তক, জাতক, অদ্ভুদধর্ম ও বেদল্লরূপ ধর্ম পুঙ্খানুপুঙ্খরূপে শিক্ষা করেন। আয়ুষ্মান আনন্দ যথাশ্রুত ও যথাকণ্ঠস্থ ধর্ম বিস্তারিতভাবে অপরের নিকট দেশনা করেন। আয়ুষ্মান আনন্দ যথাশ্রুত ও যথাকণ্ঠস্থ ধর্ম বিস্তারিতভাবে অপরের নিকট বলেন। আয়ুষ্মান আনন্দ যথাশ্রুত ও যথাকণ্ঠস্থ ধর্ম নিজেও বিস্তারিতভাবে অধ্যয়ন করেন। আয়ুষ্মান আনন্দ যথাশ্রুত ও যথাকণ্ঠস্থ ধর্ম বিস্তারিতভাবে চিত্তের দ্বারা বিতর্ক-বিচার এবং সাবধানে বিবেচনা করেন। এবং আয়ুষ্মান আনন্দ যে স্থানে বহুশ্রুত, ত্রিপিটক কণ্ঠস্থকারী, ধর্মধর, বিনয়ধর ও মাতিকাধর স্থবির ভিক্ষুবৃন্দ অবস্থান করেন, সেরূপ আবাসে বর্ষা উদ্‌যাপন করেন। তিনি সেরূপ ভিক্ষুবৃন্দের নিকট যথাসময়ে উপস্থিত হয়ে এরূপ প্রতি জিজ্ঞাসা ও প্রতি প্রশ্ন করেন, ‘ভন্তে, এই ভাষণের অর্থ কিরূপ?’ তারা আয়ুষ্মান আনন্দের নিকট অবিবৃত বিষয় ব্যক্ত করেন, অপ্রতীত বিষয় প্রতীয়মান করেন এবং নানা প্রকারে সন্দেহজনক বিষয় হতে কঙ্খা বা সন্দেহ দূরীভূত করেন।”</p>
<p class='end'><a class='sc' id='sc8'></a>আনন্দ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
