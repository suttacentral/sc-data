<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.23' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>অনুত্তর বর্গ</li>
</ul>
<h1 class='sutta'>৬.২৩. ভয় সূত্র</h1>
</header>
<p><a class='sc' id='sc1'></a>“ভিক্ষুগণ, ‘ভয়’ শব্দটি ইন্দ্রিয়পরতা বা কামের অপর একটি নাম। এরূপে ভিক্ষুগণ, ‘দুঃখ, রোগ, গণ্ড <span class='add'>(ফোঁড়া বা ব্রণ)</span>, বন্ধন ও পঙ্ক <span class='add'>(কাদামাটি)</span>’ এই শব্দগুলোও কামের সমার্থবোধক নাম। কিরূপে ভিক্ষুগণ, ‘ভয়’ ইন্দ্রিয়পরতা বা কামের অপর একটি নাম? ভিক্ষুগণ, যেহেতু, কামরাগাসক্ত, ছন্দরাগাবদ্ধ ব্যক্তি ইহজাগতিক ভয় থেকেও মুক্ত নহে কিংবা পরলৌকিক ভয় হতেও মুক্ত নহে; এ কারণে ভয় কামনাসমূহের অপর একটি নাম।</p>
<p><a class='sc' id='sc2'></a>কিভাবে ভিক্ষুগণ, দুঃখ, রোগ, গণ্ড <span class='add'>(ফোঁড়া বা ব্রণ)</span>, বন্ধন ও পঙ্ক ইন্দ্রিয়পরতা বা কামের অপর একটি নাম? ভিক্ষুগণ, যেহেতু, কামরাগাসক্ত, ছন্দরাগাবদ্ধ ব্যক্তি ইহজাগতিক কিংবা পরলৌকিক দুঃখ, রোগ, গণ্ড <span class='add'>(ফোঁড়া বা ব্রণ)</span>, বন্ধন ও পঙ্ক হতেও মুক্ত নহে; এ কারণে দুঃখ, রোগ, গণ্ড <span class='add'>(ফোঁড়া বা ব্রণ)</span>, বন্ধন ও পঙ্ক কামনাসমূহের ভিন্ন সংজ্ঞা বা নাম।”</p>
<blockquote class='gatha'>
<p><a class='sc' id='sc3'></a>“ভয়, দুঃখ, রোগ, গণ্ড, পঙ্ক, আর বন্দিত্ব,<br>
কামনার সংজ্ঞা এসব যাতে সত্ত্ব গ্রথিত;<br>
জীবন-মৃতের আদি কারণ হচ্ছে উপাদান,<br>
সে উপাদানে ভীত হন জ্ঞানী সম্প্রজ্ঞান;<br>
ভীত হয়ে করেন ধ্বংস জন্ম-মরণ যিনি,<br>
উপাদানহীনতায় হন সুবিমুক্ত তিনি।<br>
ক্ষেমপ্রাপ্ত, হন আরও সুখী অতিশয়,<br>
ইহলোকেই নিবৃতি লভেন সেই মহাশয়;<br>
সর্ব ভয় বৈরাতীত হন সকল ধামে,<br>
মহাসুখে থাকেন সদা সর্ব দুঃখ অতিক্রমে।</p>
</blockquote>
<p class='end'><a class='sc' id='sc4'></a>ভয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
