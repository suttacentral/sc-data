<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.64' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৬৪. সিংহনাদ সূত্র</h1>
</header>
<p><a class='sc' id='sc1'></a>“ভিক্ষুগণ, ছয় প্রকার বল বা ক্ষমতা আছে; যে-সমস্ত বলে সমৃদ্ধ তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন। সেই ছয় প্রকার বল কী কী? যথা :</p>
<p><a class='sc' id='sc2'></a>এক্ষেত্রে, ভিক্ষুগণ, তথাগত স্থানকে স্থানরূপে যথার্থভাবে জানেন। এবং অস্থানকেও অস্থানরূপে যথার্থভাবে জানেন। ভিক্ষুগণ, এই যে তথাগত স্থানকে স্থানরূপে এবং অস্থানকে অস্থানরূপে যথার্থভাবে জানেন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc3'></a>পুনশ্চ, ভিক্ষুগণ, তথাগত অতীত, বর্তমান ও ভবিষ্যতের যেকোনো বিষয়ে কর্মপ্রাপ্তির হেতু-প্রত্যয়সহ বিপাক যথার্থরূপে জানেন। ভিক্ষুগণ, এই যে তথাগত অতীত, বর্তমান ও ভবিষ্যতের যেকোনো বিষয়ে কর্মপ্রাপ্তির <span class='add'>(সমাদানানং)</span> হেতু-প্রত্যয়সহ বিপাক যথার্থরূপে জানেন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc4'></a>পুনশ্চ, ভিক্ষুগণ, তথাগত ধ্যান, বিমোক্ষ, সমাধি ও সমাপত্তির সংক্লেশ <span class='add'>(হানিকর ধর্ম)</span>, পবিত্রতা <span class='add'>(বিশেষভাগীয় ধর্ম)</span> এবং উত্থানকে যথার্থরূপে জানেন। ভিক্ষুগণ, এই যে তথাগত ধ্যান, বিমোক্ষ, সমাধি ও সমাপত্তির সংক্লেশ <span class='add'>(হানিকর ধর্ম)</span>, পবিত্রতা <span class='add'>(বিশেষভাগীয় ধর্ম)</span> এবং উত্থানকে যথার্থরূপে জানেন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc5'></a>পুনশ্চ, ভিক্ষুগণ, তথাগত বহু প্রকারে বহুবিধ পূর্বজন্ম অনুস্মরণ করেন; যেমন : ‘এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চলিশ জন্ম, পঞ্চাশ জন্ম, শত জন্ম, সহস্র জন্ম, শত-সহস্র <span class='add'>(লক্ষ)</span> জন্ম, এমনকি বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্পে অমুক জন্মে আমার এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। সেখান হতে চ্যুত হয়ে ওই স্থানে জন্মগ্রহণ করেছি। সেখানেও এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। আবার সেই স্থান হতে চ্যুত হয়ে এখানে জন্ম হয়েছি’ এই প্রকারে আকার ও গতিসহ বহুবিধ পূর্বজন্ম অনুস্মরণ করতে পারেন। ভিক্ষুগণ, এই যে তথাগত বহু প্রকারে বহুবিধ পূর্বজন্ম অনুস্মরণ করেন; যেমন : ‘এক জন্ম, দুই জন্ম, তিন জন্ম, চার জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চলিশ জন্ম, পঞ্চাশ জন্ম, শত জন্ম, সহস্র জন্ম, শত-সহস্র <span class='add'>(লক্ষ)</span> জন্ম, এমনকি বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্পে অমুক জন্মে আমার এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। সেখান হতে চ্যুত হয়ে ওই স্থানে জন্মগ্রহণ করেছি। সেখানেও এই নাম, এই গোত্র, এই বর্ণ, এইরূপ আহার, এইরূপ ছিল সুখ-দুঃখ ভোগ, এই পরিমাণ ছিল আয়ু। আবার সেই স্থান হতে চ্যুত হয়ে এখানে জন্ম হয়েছি’ এই প্রকারে আকার ও গতিসহ বহুবিধ পূর্বজন্ম অনুস্মরণ করতে পারেন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc6'></a>পুনশ্চ, ভিক্ষুগণ, তথাগত বিশুদ্ধ, লোকাতীত দিব্যচক্ষুর দ্বারা হীন-প্রণীত, সুবর্ণ-দুর্বর্ণ, সুগত-দুর্গত সত্ত্বদের চ্যুতির সময় ও উৎপত্তির সময় দেখতে পান। তথাগত তাদের এরূপে জানতে পারেন যে, ‘এই সকল সত্ত্বগণ কায়, বাক্য ও মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টিসম্ভূত কর্ম পরিগ্রাহী হওয়ার দরুন দেহান্তে বিনিপাত নরকে উৎপন্ন হয়েছেন। পক্ষান্তরে, এই সত্ত্বগণ কায়, বাক্য ও মনোসুচরিত-সমন্বিত, আর্যগণের প্রশংসাকারী, সম্যক দৃষ্টিপরায়ণ, সম্যক দৃষ্টিজাত কর্ম সম্পাদন করার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছেন। স্ব-স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত সত্ত্বদের চ্যুতি ও উৎপত্তির সময় বিশুদ্ধ, লোকাতীত দিব্যচক্ষু দ্বারা তথাগত প্রকৃষ্টরূপে জ্ঞাত হন। ভিক্ষুগণ, এই যে তথাগত বিশুদ্ধ, লোকাতীত দিব্যচক্ষুর দ্বারা হীন-প্রণীত, সুবর্ণ-দুর্বর্ণ, সুগত-দুর্গত সত্ত্বদের চ্যুতির সময় ও উৎপত্তির সময় দেখতে পান। তথাগত তাদের এরূপে জানতে পারেন যে, ‘এই সত্ত্বগণ কায়, বাক্য ও মনোদুশ্চরিত্র-সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টিসম্ভূত কর্ম পরিগ্রাহী হওয়ার দরুন দেহান্তে বিনিপাত নরকে উৎপন্ন হয়েছেন। পক্ষান্তরে, এই সত্ত্বগণ কায়, বাক্য ও মনোসুচরিত-সমন্বিত, আর্যগণের প্রশংসাকারী, সম্যক দৃষ্টিপরায়ণ, সম্যক দৃষ্টিজাত কর্ম সম্পাদন করার ফলে কায়ভেদে মৃত্যুর পর সুগতি স্বর্গলোকে উৎপন্ন হয়েছেন। স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত সত্ত্বদের চ্যুতি ও উৎপত্তির সময় বিশুদ্ধ, লোকাতীত দিব্যচক্ষু দ্বারা তথাগত প্রকৃষ্টরূপে জ্ঞাত হন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc7'></a>পুনশ্চ, ভিক্ষুগণ, তথাগত ইহজীবনেই আসব ক্ষয়ে অনাসব এবং স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, লাভ করে অবস্থান করেন। ভিক্ষুগণ, এই যে তথাগত ইহজীবনেই আসব ক্ষয়ে অনাসব এবং স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, লাভ করে অবস্থান করেন; ইহাও হচ্ছে তথাগতের বল বা ক্ষমতা। যে ক্ষমতার দরুন তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc8'></a>ভিক্ষুগণ, এই ছয় প্রকার হচ্ছে তথাগত বল। যে-সমস্ত বলে সমৃদ্ধ তথাগত শ্রেষ্ঠ স্থান বিশেষভাবে জ্ঞাত থাকেন, পরিষদের মধ্যে সিংহনাদের ন্যায় নিনাদ করেন এবং ব্রহ্মচক্র প্রবর্তন করেন।</p>
<p><a class='sc' id='sc9'></a>তথায়, ভিক্ষুগণ, স্থান বা অস্থানের উপর তথাগতের জ্ঞানের দরুন যদি অপরেরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তবে তথাগত যেরূপ যেরূপ স্থান বা অস্থানের সম্পর্কে যথাভূত জ্ঞানে বিদিত; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc10'></a>তথায়, ভিক্ষুগণ, তথাগত অতীত, বর্তমান ও ভবিষ্যতের যেকোনো বিষয়ে কর্মপ্রাপ্তির হেতু-প্রত্যয়সহ বিপাক যথার্থরূপে জানেন। তখন যদি অন্যরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তাহলে তথাগত যেরূপ যেরূপ অতীত, বর্তমান ও ভবিষ্যতে যেকোনো বিষয়ে কর্মপ্রাপ্তির হেতু-প্রত্যয়সহ বিপাক সম্বন্ধে জানেন; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc11'></a>তথায়, ভিক্ষুগণ, তথাগত ধ্যান, বিমোক্ষ, সমাধি, সমাপত্তির সংক্লেশ, পবিত্রতা এবং উত্থান সম্বন্ধে যথার্থরূপে জানেন। তখন যদি অন্যরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তাহলে তথাগত যেরূপ যেরূপ ধ্যান, বিমোক্ষ, সমাধি, সমাপত্তির সংক্লেশ, পবিত্রতা এবং উত্থান সম্বন্ধে যথার্থরূপে জানেন; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc12'></a>তথায়, ভিক্ষুগণ, তথাগত পূর্বনিবাস সম্পর্কে যথার্থরূপে জানেন। তখন যদি অন্যরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তাহলে তথাগত যেরূপ যেরূপ পূর্বনিবাস সম্পর্কে যথার্থরূপে জানেন; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc13'></a>তথায়, ভিক্ষুগণ, তথাগত সত্ত্বগণের চ্যুতি-উৎপত্তি সম্পর্কে যথার্থরূপে জানেন। তখন যদি অন্যরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তাহলে তথাগত যেরূপ যেরূপ সত্ত্বগণের চ্যুতি-উৎপত্তি সম্পর্কে যথার্থরূপে জানেন; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc14'></a>তথায়, ভিক্ষুগণ, তথাগত ইহজীবনেই আসব ক্ষয়ে অনাসব এবং স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, লাভ করে অবস্থান করেন এবং তৎসম্বন্ধে জানেন। তখন যদি অন্যরা তথাগতের নিকট উপস্থিত হয়ে তথাগতকে প্রশ্ন জিজ্ঞাসা করে, তাহলে তথাগত যেরূপ যেরূপ ইহজীবনেই আসব ক্ষয়ে অনাসব এবং স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি প্রত্যক্ষ করে, লাভ করে অবস্থান করেন এবং তৎসম্বন্ধে জানেন; ঠিক সেরূপ সেরূপেই তাদের জিজ্ঞাসিত প্রশ্নের উত্তর যথাভূত জ্ঞানের দ্বারা ব্যাখ্যা করেন।</p>
<p><a class='sc' id='sc15'></a>তথায়, ভিক্ষুগণ, এই যে স্থানকে স্থানরূপে এবং অস্থানকে অস্থানরূপে যথাভূত জ্ঞান, আমি বলি তা সমাহিতেরই <span class='add'>(সম্পত্তি)</span> অসমাহিতের নয়। এই যে অতীত, বর্তমান ও ভবিষ্যতের যেকোনো বিষয়ে কর্মপ্রাপ্তির হেতু-প্রত্যয়সহ বিপাক সম্বন্ধে যথাভূত জ্ঞান; আমি বলি তা শুধুমাত্র সমাহিতেরই সম্পত্তি, অসমাহিতের নয়। এই যে ধ্যান, বিমোক্ষ, সমাধি ও সমাপত্তির সংক্লেশ, পবিত্রতা এবং উত্থান সম্বন্ধে যথাভূত জ্ঞান; আমি বলি তা শুধুমাত্র সমাহিতেরই সম্পত্তি, অসমাহিতের নয়। এই যে পূর্বনিবাস সম্বন্ধীয় যথাভূত জ্ঞান; আমি বলি তা সমাহিতেরই, অসমাহিতের নয়। এই যে সত্ত্বগণের চ্যুতি-উৎপত্তি সম্বন্ধীয় জ্ঞান; আমি বলি তা শুধুমাত্র সমাহিত জনেরই সম্পত্তি, অসমাহিতের নহে। এই যে আসবসমূহ ক্ষয়কর জ্ঞান; আমি বলি তা শুধুমাত্র সমাহিত জনেরই সম্পত্তি, অসমাহিত জনের নয়। ভিক্ষুগণ, এরূপেই সমাধি হচ্ছে মার্গ আর অসমাধি হচ্ছে অমার্গ।”</p>
<p class='end'><a class='sc' id='sc16'></a>সিংহনাদ সূত্র সমাপ্ত।</p>
<p class='end'><a class='sc' id='sc17'></a>মহাবর্গ সমাপ্ত।</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc18'></a>সোণ, ফগ্গুন, ষড়ভিজাতি, আর আসব সূত্র,<br>
দারুকর্মিক ও হস্তী সারিপুত্র হলো বিবৃত;<br>
মধ্য সূত্র আরও পুরুষ-ইন্দ্রিয়-জ্ঞান সূত্র,<br>
অন্তর্ভেদী, সিংহনাদ যুক্তে মহাবর্গ সমাপ্ত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
