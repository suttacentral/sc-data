<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.45' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>ধার্মিক বর্গ</li>
</ul>
<h1 class='sutta'>৬.৪৫. ঋণ সূত্র</h1>
</header>
<p><a class='sc' id='sc1'></a>“হে ভিক্ষুগণ, জগতের মধ্যে দারিদ্রতা কি কামভোগীর পক্ষে দুঃখজনক?”</p>
<p><a class='sc' id='sc2'></a>“হ্যাঁ ভন্তে”</p>
<p><a class='sc' id='sc3'></a>“ভিক্ষুগণ, দরিদ্র, নিঃস্ব, অনাঢ্য ব্যক্তি ঋণ গ্রহণ করে। জগতে কি কামভোগীর পক্ষে ঋণ গ্রহণ করাও দুঃখজনক?”</p>
<p><a class='sc' id='sc4'></a>“হ্যাঁ ভন্তে।”</p>
<p><a class='sc' id='sc5'></a>“ভিক্ষুগণ, দরিদ্র, নিঃস্ব, অনাঢ্য ব্যক্তি ঋণ গ্রহণ করে ঋণের সুদ দেয়ার অঙ্গীকার করে। ভিক্ষুগণ, জগতে কামভোগীর পক্ষে ঋণের সুদ দেয়াও কি দুঃখজনক?”</p>
<p><a class='sc' id='sc6'></a>“হ্যাঁ ভন্তে।”</p>
<p><a class='sc' id='sc7'></a>“ভিক্ষুগণ, দরিদ্র, নিঃস্ব, অনাঢ্য ব্যক্তি ঋণ গ্রহণপূর্বক ঋণের সুদ দেয়ার অঙ্গীকার করে যথাসময়ে সুদ না দেয়, তবে তাকে ঋণ দানকারীরা অভিযুক্ত করে। ভিক্ষুগণ, জগতে কামভোগীর পক্ষে অভিযুক্ত হওয়াও কি দুঃখজনক?”</p>
<p><a class='sc' id='sc8'></a>“হ্যাঁ ভন্তে।”</p>
<p><a class='sc' id='sc9'></a>“ভিক্ষুগণ, দরিদ্র, নিঃস্ব, অনাঢ্য ব্যক্তি অভিযুক্ত হয়েও সুদ না দিলে ঋণদাতারা তার পশ্চাদ্‌গামী হয়। ভিক্ষুগণ, জগতে কেউ সুদের জন্য কামভোগীর পশ্চাৎগামী হলে তা কি কামভোগীর পক্ষে দুঃখজনক হবে?”</p>
<p><a class='sc' id='sc10'></a>“হ্যাঁ ভন্তে।”</p>
<p><a class='sc' id='sc11'></a>“ভিক্ষুগণ, দরিদ্র, নিঃস্ব, অনাঢ্য ব্যক্তি অপরের দ্বারা পশ্চাদ্ধাবিত হলেও যদি সে সুদ না দেয়, তবে ঋণ দাতারা তাকে বন্দী করে। ভিক্ষুগণ, জগতে কামভোগীর পক্ষে বন্ধনও কি দুঃখজনক?”</p>
<p><a class='sc' id='sc12'></a>“হ্যাঁ ভন্তে।”</p>
<p><a class='sc' id='sc13'></a>“এরূপে, হে ভিক্ষুগণ, জগতের মধ্যে কামভোগীর পক্ষে দারিদ্রতা, ঋণ গ্রহণ, সুদ প্রদান, অভিযুক্ত হওয়া, পশ্চাদ্ধাবিত হওয়া এবং বন্দী হওয়াও দুঃখজনক। ঠিক এরূপেই, ভিক্ষুগণ, যার মধ্যে কুশলধর্মের প্রতি শ্রদ্ধা নাই, কুশলধর্মরূপ পাপে লজ্জা, পাপে ভয় নাই, কুশলধর্মেতে উৎসাহ নাই এবং কুশলধর্মে প্রজ্ঞা নাই; তাকে আর্যবিনয়ে বলা হয় ‘দরিদ্র, নিঃস্ব ও অনাঢ্য।’</p>
<p><a class='sc' id='sc14'></a>ভিক্ষুগণ, সেরূপ দরিদ্র, নিঃস্ব ও অনাঢ্য ব্যক্তি কুশলধর্মের প্রতি শ্রদ্ধার অনুপস্থিতিতে, কুশলধর্মরূপ পাপে লজ্জা ও ভয়ের অবিদ্যমানতায় এবং কুশলধর্মেতে উৎসাহ ও প্রজ্ঞার অনুপস্থিতিতে কায়, বাক্য ও মনের দ্বারা অন্যায়কর্ম করে। ইহা আমি বলি ‘ঋণ গ্রহণ।’ সে সেই ‘কায় দুশ্চরিত্র গোপন করে পাপ ইচ্ছা পোষণ করে। যথা, সে ইচ্ছা করে যে, ‘কেউ আমাকে জানতে না পারুক।’ সে সংকল্প করে যে, ‘কেউ আমাকে না জানুক।’ সে বলে যে, ‘কেউ আমাকে না জানুক।’ সে কায়ের দ্বারা পরাক্রমও করে যাতে ‘কেউ আমাকে না জানুক।’ সে সেই বাক্য দুশ্চরিত্র গোপন করে পাপ-ইচ্ছা পোষণ করে। যথা : সে ইচ্ছা করে যে, ‘কেউ আমাকে জানতে না পারুক।’ সে সংকল্প করে যে, ‘কেউ আমাকে না জানুক।’ সে বলে যে, ‘কেউ আমাকে না জানুক।’ সে কায়ের দ্বারা পরাক্রমও করে যাতে ‘কেউ আমাকে না জানুক।’ সে সেই মনোদুশ্চরিত্র গোপন করে পাপ ইচ্ছা পোষণ করে। যথা, সে ইচ্ছা করে যে, ‘কেউ আমাকে জানতে না পারুক।’ সে সংকল্প করে যে, ‘কেউ আমাকে না জানুক।’ সে বলে যে, ‘কেউ আমাকে না জানুক।’ সে কায়ের দ্বারা পরাক্রমও করে যাতে ‘কেউ আমাকে না জানুক।’ আমি বলি ইহা হচ্ছে তার ‘গৃহীত ঋণের সুদ।’</p>
<p><a class='sc' id='sc15'></a>তাকে তার সদাচারী সব্র‏হ্মচারীরা বলে যে, ‘এই আয়ুষ্মান এবংবিধ কর্ম করে এবং এরূপ আচরণ করে।’ আমি বলি ইহা হচ্ছে তার ‘অভিযুক্তকরণ।’</p>
<p><a class='sc' id='sc16'></a>সে অরণ্যাগত, বৃক্ষমূলাগত, শূন্যাগারগত হলেও অনুশোচনারূপ পাপ-অকুশল-বিতর্ক তার পশ্চাদ্ধাবন করে। আমি বলি ইহা হচ্ছে তার ‘পশ্চাদ্ধাবিত হওয়া।’</p>
<p><a class='sc' id='sc17'></a>ভিক্ষুগণ, সে দরিদ্র, নিঃস্ব ও অনাঢ্য ব্যক্তি কায়, বাক্য ও মনোদ্বারে অসদাচরণ করে কায়ভেদে মৃত্যুর পর নিরয় কিংবা তির্যক বন্ধনে বন্দী হয়। ভিক্ষুগণ, আমি অন্য এক বন্ধনও দেখছি না, যা সেইরূপ নিদারুণ, কষ্টকর এবং অনুত্তর যোগক্ষেম লাভের জন্য অন্তরায়কর। আর তা হচ্ছে নিরয় কিংবা তির্যক বন্ধন।”</p>
<blockquote class='gatha'>
<p><a class='sc' id='sc18'></a>দুঃখপূর্ণ বলা হয় দারিদ্রতা আর,<br>
ঋণ গ্রহণও দুঃখময় এজগৎ মাঝার;<br>
দীন-হীন দরিদ্রজন ঋণ করে গ্রহণ,<br>
পরিভোগকালে পায় দুঃখ অগনন;<br>
ঋণ গ্রহণের দরুন পায় দুঃখ অতিশয়,<br>
পশ্চাদ্ধাবনসহ বন্ধন প্রাপ্ত হতে হয়;<br>
ভোগ্যাকাঙ্ক্ষী জনের যদি হয় এরূপ দশা,<br>
দুঃখ তার বাড়ে সদা হয় ভ্রষ্ট দিশা।<br>
আর্যবিনয় মতে যার শ্রদ্ধা নাহি বিদ্যমান,<br>
পাপে নির্লজ্জী, নির্ভয়ী যে পাপেই বলীয়ান;<br>
কায়-বাক্য-মনোদ্বারে করে পাপাচরণ,<br>
আকাঙ্ক্ষা করে সে ‘ইহা না জানুক কেউ কখন’;<br>
বারংবার পাপকর্ম হওয়ায় প্রবর্ধিত,<br>
কায়-বাক্য-মনে হয় সেই পাপী কম্পিত;<br>
আত্মকৃত পাপ জ্ঞাত মূর্খ দীনজন,<br>
নিদারুণ কষ্ট ভোগে করে ঋণ গ্রহণ;<br>
মনস্তাপ, পাপচিন্তা তার করে অনুস্মরণ,<br>
গ্রামারণ্যে সদা তাকে করে পশ্চাদ্ধাবন;<br>
আত্মকৃত পাপ জ্ঞাত মূর্খ-দীনজন,<br>
তির্যক বা নিরয়ে গিয়ে পায় দণ্ড অনুক্ষণ।<br>
এরূপ বন্ধনাদির ন্যায় দুঃখ যত আছে,<br>
মুক্ত থাকেন ধীর, পণ্ডিত সর্বদুঃখ মাঝে।<br>
ধর্মলদ্ধ ভোগ্য দানে চিত্ত করে প্রসাদিত,<br>
শ্রদ্ধাবান গৃহী হয় উভয়লোকেই প্রীত;<br>
এবংবিধ গৃহস্থের বদান্যতার দান,<br>
পুণ্য প্রবর্ধিত হয় তার অতিমহীয়ান।<br>
আর্যবিনয়ে তাইতো তিনি প্রাজ্ঞ, শ্রদ্ধান্বিত,<br>
সলজ্জী, ভীত পাপে সদা শীলসংবৃত;<br>
এহেন জনকে বলা হয় আর্যবিনয়ে,<br>
‘সুখজীবি’ জন তিনি খ্যাত এই নামে।<br>
নিরামিষ সুখ লভিয়া উপেক্ষায় স্থিত,<br>
পঞ্চ নীবরণ ত্যাগে থাকেন নিত্য দৃঢ়বীর্য;<br>
ধ্যানাদি সব অধিগত সুশান্ত মন,<br>
সতর্ক, দক্ষ তিনি স্মৃতিমান হন।<br>
সর্ব সংযোজন ক্ষয়ে জ্ঞাত যথাভূত,<br>
সর্বাসক্তি ক্ষয়ে তার চিত্ত সুবিমুক্ত;<br>
তাদৃশ বিমুক্তজনের হয় এরূপ ভাবোদয়,<br>
ভববন্ধন ক্ষয়ে মম বিমুক্তি সুনিশ্চয়।<br>
এরূপ জ্ঞানই পরম আর সুখ শ্রেষ্ঠ অতিশয়,<br>
অশোক, বিরজ, ক্ষেম একেই সর্বোত্তম ঋণমুক্তি কয়।</p>
</blockquote>
<p class='end'><a class='sc' id='sc19'></a>ঋণ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
