<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.42' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>দেবতা বর্গ</li>
</ul>
<h1 class='sutta'>৬.৪২. নাগিত সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান মহাভিক্ষুসংঘের সাথে কোশলরাজ্যে পর্যটন করতে করতে ইচ্ছানঙ্গল নামক ব্রাহ্মণ গ্রামে উপনীত হলেন। ভগবান তথায় ইচ্ছানঙ্গল বনে অবস্থান করতে লাগলেন।</p>
<p><a class='sc' id='sc2'></a>ইচ্ছানঙ্গলের ব্রাহ্মণ-গৃহপতিগণ শুনতে পেলেন যে ‘শাক্যকুল হতে প্রব্র্রজিত, শাক্যপুত্র শ্রমণ গৌতম ইচ্ছানঙ্গলের নিকটস্থ অরণ্যে অবস্থান করছেন। সেই ভগবৎ গৌতমের সুকীর্তি এরূপে বিঘোষিত হয়েছে যে, ‘সেই ভগবান অরহৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর পুরুষ দমনকারী সারথী, দেব-মনুষ্যের শাস্তা, বুদ্ধ, ভগবান’। তিনি এই পৃথিবী, দেবতা, মার, ব্রহ্মা, শ্রমণ-ব্রাহ্মণ ও দেব-মনুষ্যদের স্বয়ং অভিজ্ঞা দ্বারা প্রত্যক্ষ করে প্রকাশ করেন। তিনি ধর্মদেশনা করেন যা আদিতে কল্যাণ, মধ্যে কল্যাণ, পর্যাবসানে কল্যাণ, সার্থক, সব্যঞ্জক এবং শুধুমাত্র পরিপূর্ণ, পরিশুদ্ধ ব্রহ্মচর্য প্রকাশ করেন। সেরূপ অর্হৎ দর্শন মঙ্গলজনক। তাই সেই রাত্রির অবসানে ইচ্ছানঙ্গলের ব্রাহ্মণ-গৃহপতিগণ প্রভুত খাদ্য-ভোজ্য সঙ্গে নিয়ে ইচ্ছানঙ্গল বনে উপস্থিত হলেন। এবং উচ্চশব্দ ও মহাশব্দ করে বহির্দ্বারে অপেক্ষা করতে লাগলেন।</p>
<p><a class='sc' id='sc3'></a>সে-সময়ে আয়ুষ্মান নাগিত ভগবানের ব্যক্তিগত সেবকরূপে নিযুক্ত ছিলেন। অতঃপর ভগবান আয়ুষ্মান নাগিতকে ডেকে বললেন :</p>
<p><a class='sc' id='sc4'></a>“হে নাগিত, এরা কারা উচ্চশব্দ, মহাশব্দ করছে? মনে হচ্ছে যেন কৈবর্তেরা <span class='add'>(জেলে)</span> মাছ ধরছে!”</p>
<p><a class='sc' id='sc5'></a>“ভন্তে, এরা ইচ্ছানঙ্গলের ব্রাহ্মণ-গৃহপতি। এরা ভগবান ও ভিক্ষুসংঘের উদ্দেশ্যে প্রভুত খাদ্য-ভোজ্য নিয়ে বহির্দ্বারে দাঁড়িয়ে আছেন।”</p>
<p><a class='sc' id='sc6'></a>“নাগিত, আমি যশের দ্বারা কিংবা যশ আমার দ্বারা মিলিত নহে। নাগিত, যে ব্যক্তি স্বেচ্ছায়, সহজে এবং বিনাকষ্টে এই নৈষ্ক্রম্য সুখ, প্রবিবেক সুখ <span class='add'>(নির্জনতাজনিত সুখ)</span>, উপশম সুখ, সম্বোধি সুখ লাভ করতে পারে না, যা আমি স্বেচ্ছায়, সহজে, বিনাকষ্টে লাভ করি; সে সেই বিষ্ঠাসুখ, অসার সুখ, লাভ-সৎকার সুখ ও যশ সুখ উপভোগ করুক।”</p>
<p><a class='sc' id='sc7'></a>“ভন্তে, ভগবান তাদের দান গ্রহণ করুন। সুগত, তাদের দান গ্রহণ করুন। ভন্তে, তাদের দান গ্রহণ করার এখনই উপযুক্ত সময়। ভন্তে, ভগবান এখন যেখানেই গমন করুক না কেন, নগর ও জনপদবাসী ব্রাহ্মণ-গৃহপতিরাও সেখানে উপস্থিত হবেন। যেমন, ভন্তে, যখন বৃষ্টিদেবতা বৃষ্টির বড় ফোঁটা বর্ষণ করলে তখন জল ঢালু ভূমি বেয়ে প্রবাহিত হয়; ঠিক তদ্রূপ, ভন্তে, এখন ভগবান যেখানেই গমন করুক না কেন, নগর ও জনপদবাসী ব্রাহ্মণ-গৃহপতিরাও সেখানে গমন করবে। তার কারণ কী? ভন্তে, তথাগতের শীল ও প্রজ্ঞাই তৎ কারণ।”</p>
<p><a class='sc' id='sc8'></a>“নাগিত, আমি যশের দ্বারা কিংবা যশ আমার দ্বারা মিলিত নহে। নাগিত, আমি এই নৈষ্ক্রম্য সুখ, প্রবিবেক সুখ <span class='add'>(নির্জনতাজনিত সুখ)</span>, উপশম সুখ, সম্বোধি সুখ স্বেচ্ছায়, সহজে এবং বিনাকষ্টে লাভ করি। কিন্তু যে ব্যক্তি তা স্বেচ্ছায়, সহজে এবং বিনাকষ্টে লাভ করতে পারে না; সে-ই তাদৃশ বিষ্ঠাসুখ, অসার সুখ, লাভ-সৎকার ও যশ সুখ উপভোগ করুক।</p>
<p><a class='sc' id='sc9'></a>এক্ষেত্রে, নাগিত, আমি গ্রামান্ত বিহারী সমাহিত ও উপবিষ্ট ভিক্ষুকে দেখি। তখন আমার এরূপ চিত্তোদয় হয় : ‘অনতিবিলম্বে কোনো আরামি <span class='add'>(আরাম বা বিহারে অবস্থানকারী)</span> এই ভিক্ষুর নিকট আসবে, অথবা কোনো শ্রমণ এসে এই আয়ুষ্মানকে সমাধি হতে স্খলিত করবে। তাই নাগিত, আমি সেই ভিক্ষুর গ্রামান্ত বিহারে সন্তুষ্ট নই।</p>
<p><a class='sc' id='sc10'></a>এক্ষেত্রে, নাগিত, আমি আরণ্যিক ভিক্ষুকে নিদ্রালুবস্থায় অরণ্যে উপবিষ্টরূপে দেখতে পাই। এরূপ দেখে আমি চিন্তা করি, ‘এখনই এই আয়ুষ্মান তার নিদ্রালুতা ও তন্দ্রাচ্ছন্নতা পরিত্যাগ করে অরণ্য-সংজ্ঞায় ও একাকীত্বে মনোনিবেশ করবে। তাই নাগিত, আমি সেই ভিক্ষুর অরণ্যবাসে প্রসন্ন।</p>
<p><a class='sc' id='sc11'></a>এক্ষেত্রে, নাগিত, আমি আরণ্যিক ভিক্ষুকে অসমাহিতবস্থায় দেখতে পাই। তখন আমার এরূপ চিন্তা হয়, ‘এখন এই আয়ুষ্মান অসমাহিত-চিত্তকে সমাহিত করবে এবং সমাহিত-চিত্তকে রক্ষা করবে।’ তাই নাগিত, আমি সেই ভিক্ষুর অরণ্যবিহারে প্রসন্ন।</p>
<p><a class='sc' id='sc12'></a>এক্ষেত্রে, নাগিত, আমি আরণ্যিক ভিক্ষুকে সমাহিতবস্থায় অরণ্যে উপবিষ্টরূপে দেখতে পাই। তখন আমার এরূপ চিত্তোদয় হয় : ‘বর্তমানে এই আয়ুষ্মান অবিমুক্তচিত্তকে বন্ধনমুক্ত করবে এবং বিমুক্তচিত্তকে রক্ষা করবে।’ তাই নাগিত, আমি সেই ভিক্ষুর অরণ্যবাসে প্রসন্ন।</p>
<p><a class='sc' id='sc13'></a>এক্ষেত্রে, নাগিত, আমি গ্রামান্তে অবস্থানকারী ভিক্ষুকে চীবর, পিণ্ডপাত, শয্যাসন, গ্লান-প্রত্যয়, ভৈষজ্য ও প্রয়োজনীয় দ্রব্যাদি লাভ করতে দেখি। সে সেই লাভ-সৎকার ও যশে আপৱুত হয়ে নির্জনতা পরিত্যাগ করে। অরণ্যের প্রান্তে, বনপ্রান্তের শয্যাসন পরিত্যাগ করে। সে গ্রাম-নিগম কিংবা রাজধানীতে প্রবেশ করে তথায়ই জীবনযাপন করে। তাই নাগিত, আমি সেই ভিক্ষুর গ্রাম্যবিহারে অপ্রসন্ন।</p>
<p><a class='sc' id='sc14'></a>এক্ষেত্রে, নাগিত, আমি অরণ্যে অবস্থানরত ভিক্ষুকে চীবর, পিণ্ডপাত, শয্যাসন, গ্লান-প্রত্যয়, ভৈষজ্য ও প্রয়োজনীয় দ্রব্যাদি লাভ করতে দেখি। সে সেই লাভ-সৎকার ও যশকে অগ্রাহ্য করে নির্জনতা পরিত্যাগ করে না। এবং অরণ্যের প্রান্তে, বনপ্রান্তের শয্যাসন পরিত্যাগ করে না। তাই, নাগিত, আমি সেই ভিক্ষুর অরণ্যবিহারে অভিপ্রসন্ন। নাগিত, যে-সময়ে আমি অর্ধপথে উপনীত হই, তখন সম্মুখ ও পশ্চাৎভাগে আমার নিকট আনন্দকর কিছুই আমি দর্শন করি না। অন্তত তা বাহ্য-প্রস্রাবের জন্য হলেও।”</p>
<p class='end'><a class='sc' id='sc15'></a>নাগিত সূত্র সমাপ্ত।</p>
<p class='end'><a class='sc' id='sc16'></a>দেবতা বর্গ সমাপ্ত</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc17'></a>শৈক্ষ্য, দুই অপরিহানি ও মৌদ্গল্লায়ন সূত্র,<br>
বিদ্যার অংশ, বিবাদের মূল হলো বিবৃত;<br>
ষড়বিধ দান, আত্মকারী ও আদিকারণ সূত্র,<br>
কিমিল, বৃক্ষগুড়ি ও নাগিত মিলে বর্গ সমাপ্ত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
