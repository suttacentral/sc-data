<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.27' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>অনুত্তর বর্গ</li>
</ul>
<h1 class='sutta'>৬.২৭. প্রথম সময় সূত্র</h1>
</header>
<p><a class='sc' id='sc1'></a>একদা জনৈক ভিক্ষু ভগবান সকাশে উপনীত হয়ে ভগবানকে অভিবাদনপূর্বক একপাশে বসলেন। একপাশে উপবিষ্ট হয়ে সেই ভিক্ষু ভগবানকে এরূপ বললেন :</p>
<p><a class='sc' id='sc2'></a>“ভন্তে, মনোভাবনীয় বা ভাবনাকারী ভিক্ষুকে দর্শনের জন্য গমন করার উপযুক্ত সময় কয়টি?”</p>
<p><a class='sc' id='sc3'></a>“হে ভিক্ষু, ভাবনাকারী ভিক্ষুকে দর্শনের জন্য গমন করার উপযুক্ত সময় ছয় প্রকার। সেই ছয় প্রকার বিষয় কী কী? যথা :</p>
<p><a class='sc' id='sc4'></a>এক্ষেত্রে, ভিক্ষু, যে-সময়ে কোনো ভিক্ষু কামরাগে পর্যুদস্ত ও কামরাগে উৎপীড়িত চিত্তে অবস্থান করে, উৎপন্ন কামরাগের নিঃসরণ বা প্রতিকার যথার্থরূপে জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, আমি কামরাগে পর্যুদস্ত ও পরাস্ত চিত্তে অবস্থান করি এবং উৎপন্ন কামরাগের বিনাশ বা নিঃসরণ যথার্থরূপে জানি না। সত্যিই, আয়ুষ্মান, তা উত্তম হয় যদি আপনি আমাকে কামরাগ প্রহাণের জন্য ধর্মদেশনা প্রদান করেন।’ তাকে ভাবনাকারী ভিক্ষু কামরাগ প্রহাণের জন্য ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার প্রথম উপযুক্ত সময়।</p>
<p><a class='sc' id='sc5'></a>পুনশ্চ, ভিক্ষু, যে-সময়ে কোনো ভিক্ষু ব্যাপাদে পর্যুদস্ত ও ব্যাপাদে উৎপীড়িত চিত্তে অবস্থান করে, উৎপন্ন ব্যাপাদের নিঃসরণ বা প্রতিকার যথার্থরূপে জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, আমি ব্যাপাদে পর্যুদস্ত ও পরাস্ত চিত্তে অবস্থান করি এবং উৎপন্ন ব্যাপাদের বিনাশ বা নিঃসরণ যথার্থরূপে জানি না। সত্যিই, আয়ুষ্মান, তা উত্তম হয় যদি আপনি আমাকে ব্যাপাদ প্রহাণের জন্য ধর্মদেশনা প্রদান করেন।’ তাকে ভাবনাকারী ভিক্ষু ব্যাপাদ প্রহাণের জন্য ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার দ্বিতীয় উপযুক্ত সময়।</p>
<p><a class='sc' id='sc6'></a>পুনশ্চ, ভিক্ষু, যে-সময়ে কোনো ভিক্ষু আলস্য-তন্দ্রায় পর্যুদস্ত ও আলস্য-তন্দ্রায় উৎপীড়িত চিত্তে অবস্থান করে, উৎপন্ন আলস্য-তন্দ্রার নিঃসরণ বা প্রতিকার যথার্থরূপে জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, আমি আলস্য-তন্দ্রায় পর্যুদস্ত ও পরাস্ত চিত্তে অবস্থান করি এবং উৎপন্ন আলস্য-তন্দ্রার বিনাশ বা নিঃসরণ যথার্থরূপে জানি না। সত্যিই, আয়ুষ্মান, তা উত্তম হয় যদি আপনি আমাকে আলস্য-তন্দ্রা প্রহাণের জন্য ধর্মদেশনা প্রদান করেন।’ তাকে ভাবনাকারী ভিক্ষু আলস্য-তন্দ্রা প্রহাণের জন্য ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার তৃতীয় উপযুক্ত সময়।</p>
<p><a class='sc' id='sc7'></a>পুনশ্চ, ভিক্ষু, যে-সময়ে কোনো ভিক্ষু ঔদ্ধত্য-কৌকৃত্যে <span class='add'>(অহংকার ও অনুশোচনাভাব)</span> পর্যুদস্ত ও ঔদ্ধত্য-কৌকৃত্যে উৎপীড়িত চিত্তে অবস্থান করে, উৎপন্ন ঔদ্ধত্য-কৌকৃত্যের নিঃসরণ বা প্রতিকার যথার্থরূপে জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, আমি ঔদ্ধত্য-কৌকৃত্যে পর্যুদস্ত ও পরাস্ত চিত্তে অবস্থান করি এবং উৎপন্ন ঔদ্ধত্য-কৌকৃত্যের বিনাশ বা নিঃসরণ যথার্থরূপে জানি না। সত্যিই, আয়ুষ্মান, তা উত্তম হয় যদি আপনি আমাকে ঔদ্ধত্য-কৌকৃত্য প্রহাণের জন্য ধর্মদেশনা প্রদান করেন।’ তাকে ভাবনাকারী ভিক্ষু ঔদ্ধত্য-কৌকৃত্য প্রহাণের জন্য ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার চতুর্থ উপযুক্ত সময়।</p>
<p><a class='sc' id='sc8'></a>পুনশ্চ, ভিক্ষু, যে-সময়ে কোনো ভিক্ষু বিচিকিৎসা বা সন্দেহভাবে পর্যুদস্ত ও বিচিকিৎসায় উৎপীড়িত চিত্তে অবস্থান করে, উৎপন্ন বিচিকিৎসার নিঃসরণ বা প্রতিকার যথার্থরূপে জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, আমি বিচিকিৎসায় পর্যুদস্ত ও পরাস্ত চিত্তে অবস্থান করি এবং উৎপন্ন বিচিকিৎসার বিনাশ বা নিঃসরণ যথার্থরূপে জানি না। সত্যিই, আয়ুষ্মান, তা উত্তম হয় যদি আপনি আমাকে বিচিকিৎসা প্রহাণের জন্য ধর্মদেশনা প্রদান করেন।’ তাকে ভাবনাকারী ভিক্ষু বিচিকিৎসা প্রহাণের জন্য ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার পঞ্চম উপযুক্ত সময়।</p>
<p><a class='sc' id='sc9'></a>পুনশ্চ, ভিক্ষু, যে-সময়ে কোনো ভিক্ষু যেরূপ নিমিত্তের <span class='add'>(পূর্র্বাভাসের)</span> দরুন, যেরূপ নিমিত্তাদির বিবেচনা করার দরুন সর্বদা আসবসমূহ ক্ষয় পায়, তাদৃশ নিমিত্তাদি জানে না। সেই সময়ে ভাবনাকারী ভিক্ষুর নিকট উপস্থিত হয়ে তার এরূপ বলা উচিত : ‘আবুসো, যেরূপ নিমিত্তাদির বিবেচনা করার দরুন সর্বদা আসবসমূহ ক্ষয় পায়, তাদৃশ নিমিত্তাদি আমি জানি না। সত্যিই, আয়ুষ্মান, তা উত্তম হয় যদি আপনি আমাকে আসবসমূহ ক্ষয়কর নিমিত্তাদি সম্পর্কে ধর্মদেশনা প্রদান করেন। ভিক্ষু, ইহা হচ্ছে ভাবনাকারী ভিক্ষুকে দর্শনের জন্য গমন করার ষষ্ঠ উপযুক্ত সময়। হে ভিক্ষু, এই ছয় প্রকার হচ্ছে ভাবনাকারী ভিক্ষুকে দর্শনের জন্য গমন করার উপযুক্ত সময়।”</p>
<p class='end'><a class='sc' id='sc10'></a>প্রথম সময় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
