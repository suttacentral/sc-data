<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.20' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>সহানুভূতিশীল বর্গ</li>
</ul>
<h1 class='sutta'>৬.২০. দ্বিতীয় মরণস্মৃতি সূত্র</h1>
</header>
<p><a class='sc' id='sc1'></a>একসময় ভগবান নাতিকে ইষ্টক নির্মিত আবাসে অবস্থান করছিলেন। সে-সময় ভগবান ভিক্ষুদের “হে ভিক্ষুগণ” বলে আহ্বান করলেন। “হ্যাঁ ভন্তে” বলে ভিক্ষুরা প্রত্যুত্তর দিলে ভগবান বললেন :</p>
<p><a class='sc' id='sc2'></a>“হে ভিক্ষুগণ, মরণস্মৃতি ভাবিত, বহুলীকৃত হলে মহাফল-প্রদায়ী, মহা-আনিশংসকর, অমৃত-সুধায় নিমজ্জন সদৃশ হয় এবং অমৃতেই পর্যাবসান হয়। কিভাবে মৃত্যুস্মৃতি ভাবিত, বহুলীকৃত হলে মহাফল-প্রদায়ী, মহা-আনিশংসকর, অমৃত-সুধায় নিমজ্জন সদৃশ হয় এবং অমৃতেই পর্যাবসান হয়?</p>
<p><a class='sc' id='sc3'></a>এক্ষেত্রে, ভিক্ষুগণ, দিবাবসানে যখন রাত্রি ঘনিয়ে আসে তখন ভিক্ষু গভীরভাবে এরূপ চিন্তা করে : ‘আমার মৃত্যুর নানা কারণ রয়েছে; যেমন : সর্প, বৃশ্চিক কিংবা শতপদীর কামড়ে আমার মৃত্যু ঘটতে পারে। তা আমার পক্ষে অন্তরায়কর। আমি হোঁচট খেয়ে পড়ে যেতে পারি; ভুক্ত খাদ্য-দ্রব্য আমাকে পীড়াগ্রস্ত করতে পারে; পিত্ত, শ্লেষ্মা ও শস্ত্র সদৃশ আমার অভ্যন্তরে বায়ু কুপিত হতে পারে; ফলে আমার মৃত্যুও হতে পারে। তা আমার পক্ষে অন্তরায়কর।’</p>
<p><a class='sc' id='sc4'></a>ভিক্ষুগণ, সেই ভিক্ষুর চিন্তা করা উচিত যে, ‘অদ্য রাতে আমি যদি মৃত্যুবরণ করি, তাহলে তাতে বাধা হতে পারে এরূপ কোনো অপ্রহীন পাপমূলক অকুশল বিষয় আমার মধ্যে কী আছে?’</p>
<p><a class='sc' id='sc5'></a>যদি ভিক্ষুগণ, ভিক্ষু চিন্তা করে জ্ঞাত হয় যে, ‘অদ্য রাতে আমি যদি মৃত্যুবরণ করি, তাহলে তাতে বাধা হতে পারে এরূপ কোনো অপ্রহীন পাপমূলক অকুশল বিষয় আমার মধ্যে আছে।’ তাহলে ভিক্ষুগণ, সেই ভিক্ষুকে সেসব পাপ-অকুশল বিষয় প্রহীনের জন্য অধিক মাত্রায় ছন্দ বা আগ্রহী, উদ্যমী, উৎসাহী, প্রচেষ্টাকারী, উদ্দীপনাপূর্ণ, স্মৃতিমান ও করণীয় বিষয়ে সম্প্রজ্ঞানী হতে হবে; যেমন : ভিক্ষুগণ, মাথার পাগড়ীতে বা চুলে যার আগুন ধরেছে, তার সেই জ্বলন্ত আগুন নিভানোর জন্য তাকে যেমন ঐকান্তিক আগ্রহ, উদ্যম, উৎসাহ, প্রয়াস, উদ্দীপনা, স্মৃতি ও সম্প্রজ্ঞানতা কাজে লাগাতে হয়, ঠিক তদ্রূপ ভিক্ষুগণ, সেই ভিক্ষুকে সেসব পাপ-অকুশল বিষয় প্রহীণের জন্য অধিক মাত্রায় আগ্রহী, উদ্যমী, উৎসাহী, প্রচেষ্টাকারী, উদ্দীপনাপূর্ণ ও স্মৃতিমান হতে হবে এবং তার মধ্যে করণীয় বিষয়ে সম্প্রজ্ঞানতা থাকতে হবে।</p>
<p><a class='sc' id='sc6'></a>যদি ভিক্ষুগণ, ভিক্ষু চিন্তা করে জ্ঞাত হয় যে, ‘অদ্য রাতে আমি যদি মৃত্যুবরণ করি, তাহলে তাতে বাধা হতে পারে এরূপ কোনো অপ্রহীন পাপমূলক অকুশল বিষয় আমার মধ্যে নাই।’ তাহলে ভিক্ষুগণ, সে ভিক্ষুর স্বয়ং দিবারাত্র কুশলধর্মের অনুশীলনে প্রীতি-প্রমোদে অবস্থান করা উচিত।”</p>
<p class='end'><a class='sc' id='sc7'></a>দ্বিতীয় মরণস্মৃতি সূত্র সমাপ্ত।</p>
<p class='end'><a class='sc' id='sc8'></a>সহানুভূতিশীল বর্গ সমাপ্ত।</p>
<p class='uddana'>তস্সুদ্দানং/সূত্রসূচি</p>
<blockquote class='uddanagatha'>
<p><a class='sc' id='sc9'></a>দুই সারণীয়, নিঃসরণীয় ও ভদ্রক সূত্র,<br>
অনুতপ্ত, নকুলপিতা ও নিদ্রা হলো ব্যক্ত<br>
জেলে ও দুই মরণস্মৃতি মিলে বর্গ সমাপ্ত।</p>
</blockquote>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
