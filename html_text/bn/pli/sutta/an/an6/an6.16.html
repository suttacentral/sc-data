<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.16' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>সহানুভূতিশীল বর্গ</li>
</ul>
<h1 class='sutta'>৬.১৬. নকুলপিতা সূত্র</h1>
</header>
<p><a class='sc' id='sc1'></a>একসময় ভগবান ভগ্গরাজ্যের সুংসুমার-গিরির ভেসকলাবনের মৃগদায়ে অবস্থান করছিলেন। সেই সময়ে গৃহপতি নকুলপিতা পীড়িত, দুঃখিত এবং অত্যন্ত অসুস্থ ছিলেন। অনন্তর গৃহপত্নী নকুলমাতা গৃহপতি নকুলপিতাকে এরূপ বললেন :</p>
<p><a class='sc' id='sc2'></a>“হে গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত। হয়তো বা, গৃহপতি, আপনার এরূপ চিন্তার উদ্রেক হতে পারে, ‘হায়! গৃহপত্নী নকুলমাতা আমার মৃত্যুর পর পুত্রদের ভরণ-পোষণ করতে এবং ঘর-গৃহস্থালির কাজ-কর্ম একা করতে সক্ষম হবে না।’ গৃহপতি, তা এরূপ মনে করবেন না। গৃহপতি, আমি কার্পাস কাটায় এবং জট পাকানো, লোম আচড়ানো কর্মে নিপুণ। আমি আপনার মৃত্যুর পর পুত্রদের ভরণ-পোষণ করতে এবং ঘর-গৃহস্থালির কাজ-কর্ম একা করতে সক্ষম। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।</p>
<p><a class='sc' id='sc3'></a>হয়তো বা, গৃহপতি, আপনার এরূপ চিন্তার উদ্রেক হতে পারে, ‘গৃহপত্নী নকুলমাতা আমার মৃত্যুর পর অন্যের ঘরণী হবে।’ গৃহপতি, তা এরূপ মনে করবেন না। আমি এবং আপনিও জানেন যে, কীভাবে আমরা দুজনে একত্রে ষোল বৎসর গৃহস্থ্যজীবনে ব্রহ্মচর্য আচরণ করছি। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।</p>
<p><a class='sc' id='sc4'></a>হয়তো বা, গৃহপতি, আপনার এরূপ চিন্তার উদ্রেক হতে পারে, ‘গৃহপত্নী নকুলমাতা আমার মৃত্যুর পর ভগবান ও ভিক্ষুসংঘের দর্শনকামী হবে না।’ গৃহপতি, তা এরূপ মনে করবেন না। সত্যিই, গৃহপতি, আপনার মৃত্যুর পর আমি ভগবান ও ভিক্ষুসংঘের অধিকতর দর্শনকামী হবো। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।</p>
<p><a class='sc' id='sc5'></a>হয়তো বা, গৃহপতি, আপনার এরূপ চিন্তার উদ্রেক হতে পারে, ‘গৃহপত্নী নকুলমাতা আমার মৃত্যুর পর শীলাদি পরিপূর্ণকারিণী হবে না।’ গৃহপতি, তা এরূপ মনে করবেন না। সেই ভগবানের শ্বেতবসনধারী গৃহীশিষ্যা যতজন শীল পরিপূর্ণকারিণী রয়েছেন, আমি তাদের মধ্যে অন্যতরা। যার সে বিষয়ে সন্দেহ বা অনিশ্চয়তা রয়েছে, সে ভগবানের নিকট গমনপূর্বক জিজ্ঞাসা করুক। অধিকন্তু সেই ভগবান, অর্হৎ, সম্যকসম্বুদ্ধ এখন ভগ্গ রাজ্যের সুংসুমার গিরির ভেসকলাবনের মৃগদায়ে অবস্থান করছেন। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।</p>
<p><a class='sc' id='sc6'></a>হয়তো বা, গৃহপতি, আপনার এরূপ চিন্তার উদ্রেক হতে পারে, ‘গৃহপত্নী নকুলমাতা অধ্যাত্ম-চিত্তসমাধিলাভী নয়।’ গৃহপতি, তা এইরূপ মনে করবেন না। গৃহপতি, সেই ভগবানের শ্বেতবসনধারী গৃহীশিষ্যা যতজন অধ্যাত্ম-চিত্তসমাধিলাভী রয়েছেন, আমি তাদের মধ্যে অন্যতরা। যার সে বিষয়ে সন্দেহ বা অনিশ্চয়তা রয়েছে, সে ভগবানের নিকট গমনপূর্বক তা জিজ্ঞাসা করুক। অধিকন্তু সেই ভগবান, অর্হৎ, সম্যকসম্বুদ্ধ এখন ভগ্গ রাজ্যের সুংসুমার গিরির ভেসকলাবনের মৃগদায়ে অবস্থান করছেন। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।</p>
<p><a class='sc' id='sc7'></a>হয়তো বা, গৃহপতি, আপনার এরূপ চিন্তার উদ্রেক হতে পারে, ‘গৃহপত্নী নকুলমাতা এই ধর্ম-বিনয়ে সম্পূর্ণরূপে যুক্ত, প্রতিষ্ঠাপ্রাপ্ত, আশ্বাসপ্রাপ্ত, সন্দেহোতীর্ণ, বিগতশঙ্কা, বৈশারদ্য-প্রাপ্ত ও স্বাধীন নয় এবং শাস্তার শাসনে অবস্থান করে না।’ গৃহপতি, তা এইরূপ মনে করবেন না। গৃহপতি, সেই ভগবানের শ্বেতবসনধারী গৃহীশিষ্যা যতজন এই ধর্ম-বিনয়ে সম্পূর্ণরূপে যুক্ত, প্রতিষ্ঠাপ্রাপ্ত, আশ্বাসপ্রাপ্ত, সন্দেহোতীর্ণ, বিগতশঙ্কা, বৈশারদ্য-প্রাপ্ত ও স্বাধীন এবং শাস্তার শাসনে অবস্থান করে, আমি তাদের অন্যতরা। যার সে বিষয়ে সন্দেহ বা অনিশ্চয়তা রয়েছে, সে ভগবানের নিকট গমনপূর্বক তা জিজ্ঞাসা করুক। অধিকন্তু সেই ভগবান, অর্হৎ, সম্যকসম্বুদ্ধ এখন ভগ্গ রাজ্যের সুংসুমার গিরির ভেসকলাবনের মৃগদায়ে অবস্থান করছেন। তাই, গৃহপতি, আপনি আশাপূর্ণ বা সতৃষ্ণ হয়ে মৃত্যুবরণ করবেন না। আশাপূর্ণ হয়ে কালগত হওয়া দুঃখজনক। আশাপূর্ণ হয়ে মৃত্যুবরণ করা ভগবান কর্তৃক গর্হিত।”</p>
<p><a class='sc' id='sc8'></a>অতঃপর গৃহপত্নী নকুলমাতার এরূপ উপদেশে উপদিষ্ট হয়ে নকুলপিতার সেই অসুখ উপশম হলো। গৃহপতি নকুলপিতা সেই অসুখ হতে মুক্ত হলেন। এভাবে গৃহপতি নকুলপিতার সেই অসুখ প্রহীন হলো। তারপর গৃহপতি নকুলপিতা রোগমুক্ত হয়ে, রোগ মুক্তির অনতিবিলম্বে লাঠিতে ভর করে ভগবানের নিকট উপস্থিত হলেন। উপস্থিত হয়ে একপাশে উপবেশন করলেন। একপাশে উপবিষ্ট গৃহপতি নকুলপিতাকে ভগবান এরূপ বললেন :</p>
<p><a class='sc' id='sc9'></a>“গৃহপতি, ইহা তোমার লাভ, ইহা তোমার সুলদ্ধ যে, গৃহপত্নী নকুলমাতা অনুকম্পাকারিণী, হিতাকাঙ্ক্ষী, উপদেশ দানকারিণী ও উপদেষ্টা। গৃহপতি, শ্বেতবসনধারী আমার যতজন গৃহীশিষ্যা শীল পরিপূর্ণকারিণী রয়েছে, তাদের মধ্যে গৃহপত্নী নকুলমাতা অন্যতরা। গৃহপতি, শ্বেতবসনধারী আমার যতজন গৃহীশিষ্যা অধ্যাত্ম-চিত্তসমাধিলাভী রয়েছে, তাদের মধ্যে গৃহপত্নী নকুলমাতা অন্যতরা। গৃহপতি, শ্বেতবসনধারী আমার যতজন গৃহীশিষ্যা এই ধর্ম-বিনয়ে সম্পূর্ণরূপে যুক্ত, প্রতিষ্ঠাপ্রাপ্ত, আশ্বাসপ্রাপ্ত, সন্দেহোতীর্ণ, বিগতশঙ্কা, বৈশারদ্য-প্রাপ্ত ও স্বাধীন এবং শাস্তার শাসনে অবস্থান করে, তাদের গৃহপত্নী নকুলমাতা অন্যতরা। সত্যিই, গৃহপতি, ইহা তোমার লাভ, ইহা তোমার সুলব্ধ যে গৃহপত্নী নকুলমাতা অনুকম্পাকারিণী, হিতাকাঙ্খী, উপদেশ দানকারিণী ও উপদেষ্টা।”</p>
<p class='end'><a class='sc' id='sc10'></a>নকুল পিতা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
