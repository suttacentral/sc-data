<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.47' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>ধার্মিক বর্গ</li>
</ul>
<h1 class='sutta'>৬.৪৭. প্রথম সন্দৃষ্টিক সূত্র</h1>
</header>
<p><a class='sc' id='sc1'></a>অনন্তর পরিব্রাজক মোলিয় সীবক ভগবানের নিকট উপস্থিত হলেন। উপস্থিত হয়ে ভগবানের সাথে সম্বোধনযোগ্য কথা বললেন। সম্বোধনীয় কথা ও স্মরণীয় বিষয় আলাপান্তে একপাশে উপবেশন করলেন। একপাশে উপবিষ্ট হয়ে পরিব্রাজক মোলিয় সীবক ভগবানকে জিজ্ঞাসিলেন :</p>
<p><a class='sc' id='sc2'></a>“ভন্তে, এই যে ধর্ম সন্দৃষ্টিক বা দর্শনযোগ্য , সন্দৃষ্টিক বলা হয়; কিরূপে ধর্ম সন্দৃষ্টিক, কালাকাল বিরহিত , এসে দেখার যোগ্য , পথপ্রদর্শক এবং বিজ্ঞজন কর্তৃক জ্ঞাতব্য হয় ?”</p>
<p><a class='sc' id='sc3'></a>“তাহলে হে সীবক, আমি তোমাকে এ বিষয়ে প্রতিপ্রশ্ন করছি। তুমি যেরূপ মনে করো সেরূপ উত্তর দিও। হে সীবক, তা তুমি কিরূপ মনে করো; যথা : তোমার মধ্যে লোভ থাকলে ‘লোভ আছে’ কিংবা না থাকলে ‘আমাতে লোভ নাই’ বলে তুমি কি জ্ঞাত হতে পার?”</p>
<p><a class='sc' id='sc4'></a>“হ্যাঁ ভন্তে।”</p>
<p><a class='sc' id='sc5'></a>“সীবক, এই যে তুমি নিজের মধ্যে লোভ থাকলে কিংবা না থাকলেও জ্ঞাত হতে পার; ঠিক তদ্রূপই ধর্মকে বলা হয় সন্দৃষ্টিক, কালাকাল বিরহিত, এসে দেখার যোগ্য, পথপ্রদর্শক এবং বিজ্ঞজন কর্তৃক জ্ঞাতব্য।</p>
<p><a class='sc' id='sc6'></a>হে সীবক, তা তুমি কিরূপ মনে করো; যথা : তোমার মধ্যে দ্বেষ থাকলে ‘দ্বেষ আছে’ কিংবা না থাকলে ‘আমাতে দ্বেষ নাই’ বলে তুমি কি জ্ঞাত হতে পার?”</p>
<p><a class='sc' id='sc7'></a>“হ্যাঁ ভন্তে।”</p>
<p><a class='sc' id='sc8'></a>“সীবক, এই যে তুমি নিজ মধ্যে দ্বেষ থাকলে কিংবা না থাকলেও জ্ঞাত হতে পার; ঠিক তদ্রূপই ধর্মকে বলা হয় সন্দৃষ্টিক, কালাকাল বিরহিত, এসে দেখার যোগ্য, পথপ্রদর্শক এবং বিজ্ঞজন কর্তৃক জ্ঞাতব্য।</p>
<p><a class='sc' id='sc9'></a>হে সীবক, তা তুমি কিরূপ মনে করো; যথা : তোমার মধ্যে মোহ থাকলে ‘মোহ আছে’ কিংবা না থাকলে ‘আমাতে মোহ নাই’ বলে তুমি কি জ্ঞাত হতে পার?”</p>
<p><a class='sc' id='sc10'></a>“হ্যাঁ ভন্তে।”</p>
<p><a class='sc' id='sc11'></a>“সীবক, এই যে তুমি নিজের মধ্যে মোহ থাকলে কিংবা না থাকলেও জ্ঞাত হতে পার; ঠিক তদ্রূপই ধর্মকে বলা হয় সন্দৃষ্টিক, কালাকাল বিরহিত, এসে দেখার যোগ্য, পথপ্রদর্শক এবং বিজ্ঞজন কর্তৃক জ্ঞাতব্য।”</p>
<p><a class='sc' id='sc12'></a>“আশ্চর্য! ভন্তে, অদ্ভুত! ভন্তে, যেমন কেউ অধোমুখীকে উন্মুখী করে, আবৃতকে অনাবৃত করে, বিমূঢ়কে পথ নির্দেশ করে কিংবা অন্ধকারে তৈলপ্রদীপ ধারণ করে যাতে চক্ষুষ্মান ব্যক্তি রূপসমূহ দেখতে পায়; ঠিক এরূপেই, মহানুভব গৌতম কর্তৃক বহু পর্যায়ে, বিবিধ যুক্তিতে ধর্ম প্রকাশিত হয়েছে। এই আমি মহানুভব গৌতমের এবং তৎপ্রবর্তিত ধর্ম ও তৎপ্রতিষ্ঠিত ভিক্ষুসংঘের শরণাগত হচ্ছি। হে মহানুভব গৌতম, আজ হতে আমাকে আমরণ শরণাগত উপাসকরূপে অবধারণ করুন।”</p>
<p class='end'><a class='sc' id='sc13'></a>প্রথম সন্দৃষ্টিক সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
