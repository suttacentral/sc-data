<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.59' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৫৯. দারুকর্মিক সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান নাতিকের ইষ্টকশালায় অবস্থান করছিলেন। অতঃপর গৃহপতি দারুকর্মিক ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে বসলেন। একপাশে উপবিষ্ট হওয়ার পর গৃহপতি দারুকর্মিককে ভগবান এরূপ বললেন :</p>
<p><a class='sc' id='sc2'></a>“হে গৃহপতি, আপনার কুলগৃহে কি দান দেয়া হয়?”</p>
<p><a class='sc' id='sc3'></a>“হ্যাঁ ভন্তে, আমার গৃহে দান দেয়া হয়। ভন্তে, যে-সকল ভিক্ষুরা আরণ্যিক , পিণ্ডপাতিক , পাংশুকুলিক , অর্হৎ কিংবা অর্হত্ত্বমার্গ লাভের জন্য রত আছেন, তাদেরকেই আমার কুলগৃহে দান দেয়া হয়।”</p>
<p><a class='sc' id='sc4'></a>“গৃহপতি, আপনার ন্যায় কামভোগী, সন্তানাদির দায়-দায়িত্বে অবস্থানকারী, কাশী-চন্দন ব্যবহারকারী, মালা-গন্ধ-প্রসাধনী ব্যবহারকারী, স্বর্ণ-রৌপ্য গ্রহণকারী গৃহীর পক্ষে অর্হৎ কিংবা অর্হত্ত্বমার্গ লাভে প্রয়াসীদের জানা কষ্টসাধ্য।</p>
<p><a class='sc' id='sc5'></a>গৃহপতি, যদি আরণ্যিক ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি আরণ্যিক ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc6'></a>গৃহপতি, যদি গ্রামান্ত বিহারী ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি গ্রামের অন্তে অবস্থানকারী ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc7'></a>গৃহপতি, যদি পিণ্ডচারিক ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি পিণ্ডচারিক ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc8'></a>গৃহপতি, যদি নিমন্ত্রণজীবী ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি নিমন্ত্রণজীবী ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc9'></a>গৃহপতি, যদি পাংশুকুলিক ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি পাংশুকুলিক ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc10'></a>গৃহপতি, যদি দায়ক প্রদত্ত চীবর ব্যবহারকারী ভিক্ষু উদ্ধত, রূঢ়, চপল, মুখরা, বিক্ষিপ্তভাষী, বিস্মরণশীল, অসম্প্রজ্ঞানী, অসমাহিত, বিভ্রান্ত-চিত্ত এবং ইন্দ্রিয়পরবশ হন, তবে সে কারণে তিনি গর্হিত হন। আবার, গৃহপতি, যদি দায়ক প্রদত্ত চীবর ব্যবহারকারী ভিক্ষু অনুদ্ধত, অরূঢ়, অমুখরা, অবিক্ষিপ্তভাষী, অবিস্মরণশীল, সম্প্রজ্ঞানী, সমাহিত, একাগ্রচিত্ত এবং সংযতেন্দ্রিয় হন, তবে সেহেতু তিনি হন প্রশংসিত।</p>
<p><a class='sc' id='sc11'></a>যা হোক, গৃহপতি, আপনি সংঘের উদ্দেশেই দান দিন। সংঘের উদ্দেশ্যে দান দিলে আপনার চিত্ত প্রসন্ন হবে এবং তাই আপনি প্রসন্নচিত্ত হয়ে কায়ভেদে মৃত্যুর পর সুগতি স্বর্গলোকেই উৎপন্ন হবেন।”</p>
<p><a class='sc' id='sc12'></a>“ভন্তে, তাহলে আজ হতে আমি সংঘের উদ্দেশ্যেই দান দিব।”</p>
<p class='end'><a class='sc' id='sc13'></a>দারুকর্মিক সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
