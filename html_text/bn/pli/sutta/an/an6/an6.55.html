<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.55' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>মহাবর্গ</li>
</ul>
<h1 class='sutta'>৬.৫৫. সোণ সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান রাজগৃহের নিকটস্থ গৃধ্রকূট পর্বতে অবস্থান করছিলেন। সেই সময়ে আয়ুষ্মান সোণ রাজগৃহের সন্নিকটস্থ শীতবনে বাস করতেন। অনন্তর আয়ুষ্মান সোণের নির্জনে, একাকী অবস্থানের সময় এরূপ চিত্ত-বিতর্ক উৎপন্ন হলো : “ভগবানের যে-সকল শ্রাবক আরব্ধবীর্য হয়ে অবস্থান করেন, তাদের মধ্যে আমি অন্যতর। অথচ আমার চিত্ত আসবরাশি হতে মুক্ত নয় এবং অনাসক্ত নয়। আমার কুলগৃহে ভোগ্যসম্পত্তি বিদ্যমান। আমি তা পরিভোগ করতে এবং তৎদ্বারা পুণ্যকর্ম করতে সক্ষম। তাহলে অবশ্যই আমি গৃহীজীবনে ফিরে গিয়ে ভোগ্যসম্পত্তি পরিভোগ করতে পারব এবং পুণ্যকর্মও করতে সক্ষম হবো।”</p>
<p><a class='sc' id='sc2'></a>অতঃপর ভগবান নিজ চিত্ত দ্বারা আয়ুষ্মান সোণের চিত্ত-বিতর্ক জ্ঞাত হয়ে বলবান পুরুষের সংকোচিত বাহু প্রসারণের ন্যায় কিংবা প্রসারিত বাহু সংকোচনের ন্যায় গৃধ্রকূট পর্বতে অন্তর্হিত হয়ে শীতবনে আয়ুষ্মান সোণের সম্মুখে আবির্ভূত হলেন। আবির্ভূত হয়ে ভগবান প্রজ্ঞাপ্ত আসনে বসলেন। আয়ুষ্মান সোণও ভগবানকে অভিবাদন করে একপাশে বসলেন। অতঃপর একপাশে উপবিষ্ট আয়ুষ্মান সোণকে ভগবান বললেন :</p>
<p><a class='sc' id='sc3'></a>“হে সোণ, নির্জনে একাকী অবস্থানের সময় তোমার কী এরূপ চিত্ত-বিতর্ক উৎপন্ন হয়নি; যথা : ভগবানের যে-সকল শ্রাবক আরব্ধবীর্য হয়ে অবস্থান করেন তাদের মধ্যে আমি অন্যতর। অথচ আমার চিত্ত আসবরাশি হতে মুক্ত নয় এবং অনাসক্ত নয়। আমার কুলগৃহে ভোগ্যসম্পত্তি বিদ্যমান। আমি তা পরিভোগ করতে এবং তৎদ্বারা পুণ্যকর্ম করতে সক্ষম। তাহলে অবশ্যই আমি গৃহীজীবনে ফিরে গিয়ে ভোগ্যসম্পত্তি পরিভোগ করতে পারব এবং পুণ্যকর্মও করতে সক্ষম হবো?”</p>
<p><a class='sc' id='sc4'></a>“হ্যাঁ ভন্তে, তা সত্যিই।”</p>
<p><a class='sc' id='sc5'></a>“তা কিরূপ মনে করো, সোণ, তুমি পূর্বে গৃহী অবস্থায় বীণার তন্ত্রীস্বরে সুদক্ষ ছিলে কি?”</p>
<p><a class='sc' id='sc6'></a>“হ্যাঁ ভন্তে।”</p>
<p><a class='sc' id='sc7'></a>“সোণ, তা কিরূপ মনে করো, যখন তোমার বীণার তন্ত্রীসমূহ অতিশয় প্রসারিত হলে তখন তোমার বীণা কি স্বরসম্পন্ন কিংবা কর্মক্ষম হত?”</p>
<p><a class='sc' id='sc8'></a>“না ভন্তে।”</p>
<p><a class='sc' id='sc9'></a>“সোণ, তা কিরূপ মনে করো, যখন তোমার বীণার তন্ত্রীসমূহ অতিশয় শিথিল হলে তখন তোমার বীণা কি স্বরসম্পন্ন কিংবা কর্মক্ষম হত?”</p>
<p><a class='sc' id='sc10'></a>“না ভন্তে।”</p>
<p><a class='sc' id='sc11'></a>“সোণ, তা কিরূপ মনে করো, যখন তোমার বীণার তন্ত্রীসমূহ অতিশয় প্রসারিত কিংবা শিথিল নহে, অধিকন্তু মধ্যম ভাব প্রাপ্ত; তখন কি সেই বীণা স্বরসম্পন্ন কিংবা কর্মক্ষম হত?”</p>
<p><a class='sc' id='sc12'></a>“হ্যাঁ ভন্তে, তখনই আমার বীণাটি কর্মক্ষম হত?”</p>
<p><a class='sc' id='sc13'></a>“ঠিক তদ্রূপ, হে সোণ, আরব্ধবীর্য ঔদ্ধত্য বা চঞ্চলতায় পর্যবসিত হয়, আর অতিশিথিলবীর্য পরিণত হয় অলসতায়। তাই, সোণ, তুমি বীর্যের সমথায় দৃঢ়রূপে স্থিত হও এবং ইন্দ্রিয়সমূহের <span class='add'>(শ্রদ্ধা, বীর্য প্রভৃতি পঞ্চ-ইন্দ্রিয় জ্ঞাতব্য)</span> সমথভাবে স্থিত হয়ে নিমিত্ত <span class='add'>(ভাবনার আলম্বন)</span> গ্রহণ কর।”</p>
<p><a class='sc' id='sc14'></a>“তথাস্তু, ভন্তে,” বলে আয়ুষ্মান সোণ ভগবানকে প্রত্যুত্তর দিলেন। অতঃপর ভগবান এই উপদেশ দ্বারা আয়ুষ্মান সোণকে অনুশাসন করে বলবান পুরুষের সংকোচিত বাহু প্রসারন কিংবা প্রসারিত বাহু সংকোচনের ন্যায় অল্প সময়ের ব্যবধানে শীতবনে অন্তর্হিত হয়ে গৃধ্রকুট পর্বতে প্রাদুর্ভূত হলেন।</p>
<p><a class='sc' id='sc15'></a>অতঃপর আয়ুষ্মান সোণ পরবর্তী সময়ে বীর্যের সমথভাবে দৃঢ়রূপে স্থিত হলেন। এবং ইন্দ্রিয়সমূহের সমথভাবে স্থিত হয়ে নিমিত্ত গ্রহণ করলেন। আয়ুষ্মান সোণ একাকী, ধ্যানপরায়ণ, অপ্রমত্ত, বীর্যবান ও তদ্‌গত চিত্তে অবস্থান করতে করতে অচিরেই যার জন্য কুলপুত্রগণ সম্যকরূপে আগার হতে অনাগারিকরূপে প্রব্রজ্যা গ্রহণ করেন; সেই অনুত্তর ব্র‏‏হ্মচর্যের অবসান ইহজীবনেই স্বয়ং অভিজ্ঞা দ্বারা সাক্ষাৎ করে, প্রাপ্ত হয়ে বাস করতে লাগলেন। জন্ম ক্ষীণ, ব্র‏হ্মচর্যব্রত উদ্‌যাপিত, করণীয় কৃত হয়েছে এবং এর জন্য আর অন্য কোনো করণীয় নাই বুঝতে পারলেন। এবং আয়ুষ্মান সোণ অর্হৎগণের অন্যতর হলেন।</p>
<p><a class='sc' id='sc16'></a>অতঃপর অর্হত্ত্ব প্রাপ্তির পর আয়ুষ্মান সোণের এরূপ ভাবের উদয় হলো : “নিশ্চয় আমি ভগবানের নিকট গমনপূর্বক আমার অর্হত্ত্ব প্রাপ্তির বিষয় তুলে ধরব।’’ তারপর আয়ুষ্মান সোণ ভগবানের নিকট উপস্থিত হলেন। উপস্থিত হয়ে ভগবানকে অভিবাদন করে একপাশে উপবিষ্ট হয়ে আয়ুষ্মান সোণ ভগবানকে এরূপ বললেন :</p>
<p><a class='sc' id='sc17'></a>“ভন্তে, যে ভিক্ষু অর্হৎ, ক্ষীণাসব, জন্মক্ষীণ, যার করণীয় কৃত, ভার অপসৃত, নিজ কল্যাণপ্রাপ্ত, যার ভব সংযোজন পরিক্ষীণ এবং সম্যকরূপে বিমুক্ত, সে ছয়টি বিষয়ে অনুরক্ত হয়। যথা : সে নৈষ্ক্রম্যে অনুরক্ত হয়, প্রবিবেক, অব্যাপাদ, তৃষ্ণার ক্ষয়ে, উপাদানের ক্ষয়ে এবং অসম্মোহে অনুরক্ত হয়। সম্ভবত ভন্তে, এক্ষেত্রে কোনো কোনো আয়ুষ্মানের এরূপ চিত্তোদয় হতে পারে। যথা : ‘এই আয়ুষ্মান শুধুমাত্র শ্রদ্ধাকে নিশ্রয় করেই নৈষ্ক্রম্যে অনুরক্ত হন।’ ভন্তে, তা এরূপ মনে করা অনুচিত। ভন্তে, ক্ষীণাসব, ক্ষীণজন্মা, যার করণীয় কৃত, সে নিজের সম্পাদিত বিষয়ে আরও করণীয় কিংবা সংশ্লিষ্টতার কিছুই দেখতে না পেয়ে রাগাসক্তির ক্ষয়ে বীতরাগ হওত নৈষ্ক্রম্যে অনুরক্ত হন। দ্বেষের ক্ষয়ে বীতদ্বেষ এবং মোহের ক্ষয়ে বীতমোহ <span class='add'>(মোহশূন্য)</span> হয়ে নৈষ্ক্রম্যে অনুরক্ত হন।</p>
<p><a class='sc' id='sc18'></a>সম্ভবত ভন্তে, এক্ষেত্রে কোনো কোনো আয়ুষ্মানের এরূপ চিত্তোদয় হতে পারে। যথা : ‘এই আয়ুষ্মান লাভ-সৎকার ও যশ কামনা করেই প্রতিবেকে অনুরক্ত হন।’ ভন্তে, তাদের এরূপ মনে করা অনুচিত। ভন্তে, ক্ষীণাসব, ক্ষীণজন্মা, যার করণীয় কৃত, সে নিজের সম্পাদিত বিষয়ে আরও করণীয় কিংবা সংশ্লিষ্টতার কিছুই দেখতে না পেয়ে রাগাসক্তির ক্ষয়ে বীতরাগ হওত প্রবিবেকে অনুরক্ত হন। দ্বেষের ক্ষয়ে বীতদ্বেষ এবং মোহের ক্ষয়ে বীতমোহ <span class='add'>(মোহশূন্য)</span> হয়ে প্রবিবেকে অনুরক্ত হন।</p>
<p><a class='sc' id='sc19'></a>সম্ভবত ভন্তে, এক্ষেত্রে কোনো কোনো আয়ুষ্মানের এরূপ চিত্তোদয় হতে পারে। যথা : ‘এই আয়ুষ্মান সত্যসার হতে পশ্চাৎগামী হয়ে শীল ও ব্রতসংশ্লিষ্ট হয়ে অব্যাপাদে অনুরক্ত হন।’ ভন্তে, তাদের এরূপ মনে করা অনুচিত। ভন্তে, ক্ষীণাসব, ক্ষীণজন্মা, যার করণীয় কৃত, সে নিজের সম্পাদিত বিষয়ে আরও করণীয় কিংবা সংশ্লিষ্টতার কিছুই দেখতে না পেয়ে রাগাসক্তির ক্ষয়ে বীতরাগ হওত অব্যাপাদে অনুরক্ত হন। দ্বেষের ক্ষয়ে বীতদ্বেষ এবং মোহের ক্ষয়ে বীতমোহ <span class='add'>(মোহশূন্য)</span> হয়ে অব্যাপাদে অনুরক্ত হন।</p>
<p><a class='sc' id='sc20'></a>রাগাসক্তির ক্ষয়ে বীতরাগ হয়ে তৃষ্ণার ক্ষয়ে অনুরক্ত হন, দ্বেষের ক্ষয়ে বীতদ্বেষ হওত তৃষ্ণার ক্ষয়ে অনুরক্ত হন এবং মোহের ক্ষয়ে বীতমোহ হওত তৃষ্ণার ক্ষয়ে অনুরক্ত হন।</p>
<p><a class='sc' id='sc21'></a>তিনি রাগাসক্তির ক্ষয়ে বীতরাগ হয়ে উপাদানের ক্ষয়ে অনুরক্ত হন, দ্বেষের ক্ষয়ে বীতদ্বেষ হওত উপাদানের ক্ষয়ে অনুরক্ত হন এবং মোহের ক্ষয়ে বীতমোহ হওত উপাদানের ক্ষয়ে অনুরক্ত হন।</p>
<p><a class='sc' id='sc22'></a>তিনি রাগাসক্তির ক্ষয়ে বীতরাগ হয়ে অসম্মোহে অনুরক্ত হন, দ্বেষের ক্ষয়ে বীতদ্বেষ হওত অসম্মোহে অনুরক্ত হন এবং মোহের ক্ষয়ে বীতমোহ হওত অসম্মোহে অনুরক্ত হন।</p>
<p><a class='sc' id='sc23'></a>ভন্তে, এরূপে সম্যকরূপে বিমুক্তচিত্তসম্পন্ন ভিক্ষুর দৃষ্টিপথে চক্ষু দ্বারা বোধগম্য রূপ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট , দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার শ্রোত্রপথে কর্ণ দ্বারা বোধগম্য শব্দ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। সেই বিমুক্তচিত্তসম্পন্ন ভিক্ষুর ঘ্রাণপথে নাসিকা দ্বারা বোধগম্য ঘ্রাণ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার জিহ্বা বা রসপথে জিহ্বা দ্বারা বোধগম্য রস ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার কায়িক স্পর্শপথে কায় দ্বারা বোধগম্য স্পর্শ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার মনোপথে মন দ্বারা বোধগম্য ধর্ম বা বিষয় ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। ভন্তে, ছিদ্রহীন, গর্তহীন, নিরেট বা ঘন শিলাময় পর্বত যেমন পূর্বদিক হতে ঝড়ো বাতাস আসলেও কম্পিত হয় না, দেদুল্যমান হয় না এবং প্রচণ্ডভাবে আন্দোলিত হয় না; এমনকি পশ্চিম, উত্তর ও দক্ষিণ দিক হতেও তদ্রূপ ঝড়ো বাতাস আসলে শিলাময় পর্বত কম্পিত হয় না, দেদুল্যমান হয় না এবং প্রচণ্ডভাবে আন্দোলিত হয় না। ঠিক তদ্রূপ, ভন্তে, সম্যকরূপে বিমুক্তচিত্তাধিকারী ভিক্ষুর দৃষ্টিপথে চক্ষু দ্বারা বোধগম্য রূপ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার শ্রোত্রপথে কর্ণ দ্বারা বোধগম্য শব্দ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। সেই বিমুক্তচিত্তসম্পন্ন ভিক্ষুর ঘ্রাণপথে নাসিকা দ্বারা বোধগম্য ঘ্রাণ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার জিহ্বা বা রসপথে জিহ্বা দ্বারা বোধগম্য রস ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার কায়িক স্পর্শপথে কায় দ্বারা বোধগম্য স্পর্শ ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন। তার মনোপথে মন দ্বারা বোধগম্য ধর্ম বা বিষয় ভীষণরূপে আগমন করলেও তা তার চিত্তকে পরাভূত করতে পারে না। তার চিত্ত অসংশ্লিষ্ট, দৃঢ়-স্থির, সমাহিতভাব প্রাপ্ত হয় এবং তিনি চিত্তের উদয় ও বিলয়ভাব দর্শন করেন।”</p>
<blockquote class='gatha'>
<p><a class='sc' id='sc24'></a>নৈষ্ক্রম্যে অধিমুক্ত আর প্রবিবেকময় চিত্ত,<br>
হিংসাবিহীন, অব্যাপাদী, যে উপাদান-তৃষ্ণার ক্ষয়ে সুবিমুক্ত;<br>
অসম্মোহ চিত্ত যিনি আয়তন সবের উদয়-ব্যয় করে দর্শন,<br>
চিত্ত তার হয় সম্যকভাবে বিমুক্ত;<br>
সেরূপ বিমুক্ত, প্রশান্ত চিত্ত ভিক্ষুর আর<br>
অন্য করণীয় নাই।<br>
নিরেট শৈল্য যেমন বাতাসে আন্দোলিত নহে কদাচন;<br>
সেরূপে রূপ, রস, শব্দ, গন্ধ, স্পর্শ বা ইষ্টানিষ্ট<br>
বিষয়ে তিনি প্রকম্পিত না হন।<br>
চিত্ত তার স্থিত, বিপ্রমুক্ত এবং শুধুমাত্র অনিত্যতা দর্শন করে।</p>
</blockquote>
<p class='end'><a class='sc' id='sc25'></a>সোণ সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
