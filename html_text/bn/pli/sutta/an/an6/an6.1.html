<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.1' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>আহ্বানীয় বর্গ</li>
</ul>
<h1 class='sutta'>৬.১. প্রথম আহ্বানীয় সূত্র</h1>
</header>
<p><a class='sc' id='sc1'></a>আমি এরূপ শুনেছি, একসময় ভগবান শ্রাবস্তীর নিকটস্থ জেতবনে অনাথপিণ্ডিক নির্মিত আরামে অবস্থান করছিলেন। তথায় ভগবান ভিক্ষুদেরকে “হে ভিক্ষুগণ,” বলে আহ্বান করলেন। “হ্যাঁ ভন্তে” বলে ভিক্ষুরা ভগবানকে প্রত্যুত্তর দিলে ভগবান এরূপ বললেন :</p>
<p><a class='sc' id='sc2'></a>“ভিক্ষুগণ, ছয়টি ধর্মে সমৃদ্ধ হলে ভিক্ষু আহ্বানীয়, আতিথেয়তা লাভের যোগ্য, দক্ষিণার যোগ্য, অঞ্জলিকরণীয় বা পূজার যোগ্য এবং জগতের মধ্যে শ্রেষ্ঠ পুণ্যক্ষেত্র হয়। সেই ছয় প্রকার ধর্ম কী কী? যথা :</p>
<p><a class='sc' id='sc3'></a>এক্ষেত্রে, ভিক্ষুগণ, ভিক্ষু চক্ষু দ্বারা রূপ দর্শন করে সন্তুষ্ট কিংবা বিরক্ত না হয়ে উপেক্ষক , স্মৃতিমান ও সম্প্রজ্ঞাত হয়ে অবস্থান করে। সে কর্ণ দ্বারা শব্দ শুনে সন্তুষ্ট কিংবা বিরক্ত না হয়ে উপেক্ষক, স্মৃতিমান ও সম্প্রজ্ঞাত হয়েই অবস্থান করে। সে নাসিকা দ্বারা গন্ধ আঘ্রাণ করে সন্তুষ্ট কিংবা বিরক্ত না হয়ে উপেক্ষক, স্মৃতিমান ও সম্প্রজ্ঞাত হয়ে অবস্থান করে। সে জিহ্বা দ্বারা রস আস্বাদন করে সুমনা কিংবা দুর্মনা না হয়ে উপেক্ষক, স্মৃতিমান ও সম্প্রজ্ঞাত হয়ে অবস্থান করে। সে কায় দ্বারা সংস্পর্শন পেয়ে সন্তুষ্ট কিংবা বিরক্ত না হয়ে উপেক্ষক, স্মৃতিমান ও সম্প্রজ্ঞাত হয়েই অবস্থান করে। সে মনের দ্বারা ধর্ম বিজ্ঞাত হয়েও সন্তুষ্ট কিংবা বিরক্ত না হয়ে উপেক্ষক, স্মৃতিমান ও সম্প্রজ্ঞাত হয়েই অবস্থান করে। ভিক্ষুগণ, এই ছয় প্রকার ধর্মে সমৃদ্ধ হলে ভিক্ষু আহ্বানযোগ্য, আতিথেয়তা লাভের যোগ্য, দক্ষিণার যোগ্য, অঞ্জলিকরণীয় বা পূজার যোগ্য এবং জগতের মধ্যে শ্রেষ্ঠ পুণ্যক্ষেত্র হয়।</p>
<p class='end'><a class='sc' id='sc4'></a>প্রথম আহ্বানীয় সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
