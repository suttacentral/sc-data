<!DOCTYPE html>
<html>
<head>
<meta charset='UTF-8'>
<meta name='author' content='প্রজ্ঞাদর্শী ভিক্ষু'>
<title></title>
</head>
<body>
<article id='an6.17' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ষষ্ঠক নিপাত</li>
<li class='vagga'>সহানুভূতিশীল বর্গ</li>
</ul>
<h1 class='sutta'>৬.১৭. নিদ্রা সূত্র</h1>
</header>
<p><a class='sc' id='sc1'></a>একসময় ভগবান শ্রাবস্তীর নিকটস্থ জেতবনে অনাথপিণ্ডিক নির্মিত আরামে অবস্থান করছিলেন। অনন্তর ভগবান সায়াহ্নকালে নির্জনতারূপ ধ্যান হতে উত্থিত হয়ে উপস্থানশালা বা সভাগৃহে গমনপূর্বক প্রজ্ঞাপ্ত আসনে উপবেশন করলেন। আয়ুষ্মান সারিপুত্রও সান্ধ্য সময়ে নির্জনতারূপ ধ্যান হতে উত্থিত হয়ে উপস্থানশালা বা সভাগৃহে গমনপূর্বক ভগবানকে অভিবাদন করে একপাশে বসলেন। অনুরূপভাবে আয়ুষ্মান মহামৌদ্গল্লায়ন , আয়ুষ্মান মহাকাশ্যপ , আয়ুষ্মান মহাকাত্যায়ন , আয়ুষ্মান মহাকোট্‌ঠিক , আয়ুষ্মান মহাচুন্দ , আয়ুষ্মান মহাকপ্পিন , আয়ুষ্মান অনুরুদ্ধ , আয়ুষ্মান রেবত এবং আয়ুষ্মান আনন্দও সান্ধ্য সময়ে নির্জনতারূপ ধ্যান হতে উত্থিত হয়ে উপস্থানশালা বা সভাগৃহে গমনপূর্বক ভগবানকে অভিবাদন করে একপাশে বসলেন। অতঃপর ভগবান রাত্রির বহুক্ষণ উপবিষ্টাবস্থায় সময় কাটিয়ে আসন হতে উঠে বিহারকক্ষে প্রবেশ করলেন। সেই আয়ুষ্মানগণও ভগবানের প্রস্থানের অনতিবিলম্বে আসন হতে উঠে নিজ নিজ কক্ষে প্রবেশ করলেন। তখন যে-সকল ভিক্ষু নতুন, অচিরপ্রব্রজিত, এই ধর্ম-বিনয়ে অধুনাগত; তারা সূর্যোদয়ের পরও সশব্দে নিশ্বাস ফেলে ঘুমাতে লাগল। ভগবান অমানুষিক, বিশুদ্ধ দিব্যনেত্র দ্বারা সেই ভিক্ষুদের সূর্যোদয়ের পরও নাক ডেকে ডেকে ঘুমাতে দেখলেন। তা দেখে সভাগৃহে গমনপূর্বক প্রজ্ঞাপ্ত আসনে উপবেশন করলেন। উপবিষ্ট হয়ে ভগবান ভিক্ষুদের ডেকে বললেন :</p>
<p><a class='sc' id='sc2'></a>“হে ভিক্ষুগণ, সারিপুত্র কোথায়? মৌদ্গল্লায়ন কোথায়? মহাকাশ্যপ, মহাকাত্যায়ন, মহাকোট্‌ঠিক, মহাচুন্দ, মহাকপ্পিন, অনুরুদ্ধ, রেবত এবং আনন্দই বা কোথায়? ভিক্ষুগণ, স্থবির শ্রাবকেরা কোথায় গিয়েছে?”</p>
<p><a class='sc' id='sc3'></a>“ভন্তে, ভগবানের প্রস্থানের অনতিবিলম্বে সেই আয়ুষ্মানগণও আসন হতে উঠে নিজ নিজ অবস্থান কক্ষে চলে গিয়েছিলেন।”</p>
<p><a class='sc' id='sc4'></a>“তাহলে, ভিক্ষুগণ, তোমরাই এখন স্থবির <span class='add'>(বা বয়োজ্যেষ্ঠ)</span>। কিন্তু তথাপি সূর্যোদয়ের পরও তোমরা সশব্দে নিশ্বাস ফেলে ঘুমাচ্ছো? ভিক্ষুগণ, তা তোমরা কিরূপ মনে করো, তা কি তোমরা দেখেছো কিংবা শুনেছো যে, ‘রাজরূপে অভিষিক্ত ক্ষত্রিয়রাজা যাবজ্জীবন রাজত্বকালে বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে জনপ্রিয় ও জননন্দিত হয়েছে?’”</p>
<p><a class='sc' id='sc5'></a>“না ভন্তে, তা আমরা দেখিনি এবং শুনিও নাই।”</p>
<p><a class='sc' id='sc6'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘রাজরূপে অভিষিক্ত ক্ষত্রিয়রাজা যাবজ্জীবন রাজত্বকালে বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে জনপ্রিয় ও জননন্দিত হয়েছে।’</p>
<p><a class='sc' id='sc7'></a>ভিক্ষুগণ, তা তোমরা কিরূপ মনে করো, তা কী তোমাদের দৃষ্ট বা শ্রুত যে, ‘রাষ্ট্রীয় লোক যাবজ্জীবন রাষ্ট্রীয় কার্যে বহাল থাকার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য রাষ্ট্রীয় লোকদের জনপ্রিয় ও জননন্দিত হয়েছে?’”</p>
<p><a class='sc' id='sc8'></a>“না ভন্তে, তা আমরা দেখিনি এবং শুনিও নাই।”</p>
<p><a class='sc' id='sc9'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘রাষ্ট্রীয় লোক যাবজ্জীবন রাষ্ট্রীয় কার্যে বহাল থাকার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য রাষ্ট্রীয় লোকদের জনপ্রিয় ও জননন্দিত হয়েছে।’</p>
<p><a class='sc' id='sc10'></a>ভিক্ষুগণ, তা তোমরা কিরূপ মনে করো, তা কি তোমাদের দৃষ্ট বা শ্রুত যে, ‘পৈতৃক সম্পত্তিতে জীবনযাপনকারী ব্যক্তি যাবজ্জীবন পৈতৃক সম্পত্তিতে জীবনযাপন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্যদের প্রিয় ও মনোজ্ঞ হয়েছে?’”</p>
<p><a class='sc' id='sc11'></a>“না ভন্তে, তা আমাদের দ্বারা দৃষ্ট কিংবা শ্রুত হয়নি।”</p>
<p><a class='sc' id='sc12'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘পৈতৃক সম্পত্তিতে জীবনযাপনকারী ব্যক্তি যাবজ্জীবন পৈতৃক সম্পত্তিতে জীবনযাপন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্যদের প্রিয় ও মনোজ্ঞ হয়েছে।’</p>
<p><a class='sc' id='sc13'></a>ভিক্ষুগণ, তা তোমরা কিরূপ মনে করো, তা কি তোমরা দেখেছো কিংবা শুনেছো যে, ‘সেনাপতি যাবজ্জীবন সেনাপতিত্ব করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য সেনাদের প্রিয় ও মনোজ্ঞ হয়েছে?”</p>
<p><a class='sc' id='sc14'></a>“না ভন্তে, তা আমরা দেখিনি এবং শুনিও নাই।”</p>
<p><a class='sc' id='sc15'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘সেনাপতি যাবজ্জীবন সেনাপতিত্ব করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য সেনাদের প্রিয় ও মনোজ্ঞ হয়েছে।’</p>
<p><a class='sc' id='sc16'></a>ভিক্ষুগণ, তা তোমরা কিরূপ মনে করো, তা কি তোমাদের দৃষ্ট বা শ্রুত যে, ‘গ্রাম্য মোড়ল যাবজ্জীবন সেই দায়িত্ব পালন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য মোড়লদের প্রিয় ও মনোজ্ঞ হয়েছে?’”</p>
<p><a class='sc' id='sc17'></a>“না ভন্তে, তা আমাদের দ্বারা দৃষ্ট কিংবা শ্রুত হয়নি।”</p>
<p><a class='sc' id='sc18'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘গ্রাম্য মোড়ল যাবজ্জীবন সেই দায়িত্ব পালন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্য মোড়লদের প্রিয় ও মনোজ্ঞ হয়েছে।’</p>
<p><a class='sc' id='sc19'></a>ভিক্ষুগণ, তা তোমরা কিরূপ মনে করো, তা কি তোমাদের দৃষ্ট বা শ্রুত যে, ‘সমাজপ্রধান যাবজ্জীবন সেই দায়িত্ব পালন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্যদের প্রিয় ও মনোজ্ঞ হয়েছে?’”</p>
<p><a class='sc' id='sc20'></a>“না ভন্তে, তা আমাদের দ্বারা দৃষ্ট কিংবা শ্রুত হয়নি।”</p>
<p><a class='sc' id='sc21'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘সমাজপ্রধান যাবজ্জীবন সেই দায়িত্ব পালন করার সময় বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে অন্যদের প্রিয় ও মনোজ্ঞ হয়েছে।’</p>
<p><a class='sc' id='sc22'></a>ভিক্ষুগণ, তা তোমরা কিরূপ মনে করো, তা কি তোমাদের দৃষ্ট বা শ্রুত যে, ‘কোনো শ্রমণ বা ব্রাহ্মণ যথেচ্ছা বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে, ইন্দ্রিয়সমূহে অগুপ্তদ্বার, ভোজনে অমাত্রাজ্ঞ, জাগরণে অননুযুক্ত, কুশলধর্মাদির প্রতি বিশেষভাবে অদর্শনকারী, রাত্রির পূর্ব ও পরভাগে বোধিপক্ষীয়ধর্মে মনোসংযোগে অননুযুক্ত, কিন্তু আসবসমূহ ক্ষয়ে অনাসব এবং ইহজীবনে চিত্তবিমুক্তি ও প্রজ্ঞাবিমুক্তি স্বয়ং অভিজ্ঞা দ্বারা প্রত্যক্ষ করে, প্রাপ্ত হয়ে অবস্থান করছে?”</p>
<p><a class='sc' id='sc23'></a>“না ভন্তে, তা আমাদের দ্বারা দৃষ্ট কিংবা শ্রুত হয়নি।”</p>
<p><a class='sc' id='sc24'></a>“সাধু ভিক্ষুগণ, আমার দ্বারাও তা দৃষ্ট কিংবা শ্রুত হয়নি যে ‘কোনো শ্রমণ বা ব্রাহ্মণ যথেচ্ছা বিছানায় পড়ে থেকে, পাশ ফিরিয়ে ঘুমিয়ে ঘুমিয়ে এবং আলস্য-তন্দ্রায় বিভোর হয়ে অবস্থান করে, ইন্দ্রিয়সমূহে অগুপ্তদ্বার, ভোজনে অমাত্রাজ্ঞ, জাগরণে অননুযুক্ত, কুশলধর্মাদির প্রতি বিশেষভাবে অদর্শনকারী, রাত্রির পূর্ব ও পরভাগে বোধিপক্ষীয়ধর্মে মনোসংযোগে অননুযুক্ত, কিন্তু আসবসমূহ ক্ষয়ে অনাসব এবং ইহজীবনে চিত্তবিমুক্তি ও প্রজ্ঞাবিমুক্তি স্বয়ং অভিজ্ঞা দ্বারা প্রত্যক্ষ করে, প্রাপ্ত হয়ে অবস্থান করছে।</p>
<p><a class='sc' id='sc25'></a>তদ্ধেতু, ভিক্ষুগণ, তোমদের এরূপ শিক্ষা করা কর্তব্য : ‘আমরা ইন্দ্রিয়সমূহে গুপ্তদ্বার হবো। ভোজনে মাত্রাজ্ঞ, জাগরণে অনুযুক্ত, কুশলধর্মাদির প্রতি বিশেষভাবে দর্শনকারী, রাত্রির পূর্ব ও পরভাগে বোধিপক্ষীয়ধর্মে মনোসংযোগে অনুযুক্ত হয়ে অবস্থান করব।’ এরূপই, ভিক্ষুগণ, তোমাদের শিক্ষা করা কর্তব্য।”</p>
<p class='end'><a class='sc' id='sc26'></a>নিদ্রা সূত্র সমাপ্ত।</p>
<footer>
<p>অনুবাদক : <span class='author'>প্রজ্ঞাদর্শী ভিক্ষু</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
