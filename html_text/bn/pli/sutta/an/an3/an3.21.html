<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.21' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>পুদ্গল বর্গ</li>
</ul>
<h1 class='sutta'>৩.২১. সমিদ্ধ সূত্র</h1>
</header>
<p><a class='sc' id='sc1'></a>আমাকর্তৃক এইরূপ শ্রুত হইয়াছে, এক সময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। অতঃপর আয়ুষ্মান সবিট্‌ঠ ও মহাকোট্‌ঠিত যেখানে শ্রদ্ধেয় সারিপুত্র ছিলেন তথায় উপস্থিত হন। উপস্থিত হইয়া শ্রদ্ধেয় সারিপুত্রের সাথে সম্মানসূচক সম্ভাষণের পর একপ্রান্তে উপবেশন করেন। একপ্রান্তে উপবিষ্ট শ্রদ্ধেয় সারিপুত্র শ্রদ্ধেয় সবিট্‌ঠকে বলেন, আয়ুষ্মান সবিট্‌ঠ, জগতে এই তিন ব্যক্তি দেখা যায়। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত <span class='add'>(কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)</span>। আয়ুষ্মান, জগতে এই তিন ব্যক্তি বিদ্যমান। আবুসো <span class='add'>(বন্ধু)</span>, এই তিন জনের মধ্যে শ্রদ্ধা বিমুক্ত ব্যক্তিই উত্তম এবং উৎকৃষ্টতর। কে? কারণ আবুসো, এই পুদ্গলের মধ্যে শ্রদ্ধা ইন্দ্রিয় বেশি পরিমাণে বিকশিত। অতঃপর আয়ুষ্মান সারিপুত্র শ্রদ্ধেয় মহাকোট্‌ঠিতকে বলেন, শ্রদ্ধেয় কোট্‌ঠিত, জগতে এই তিন ব্যক্তি বিদ্যমান। আবুসো এই তিন ব্যক্তির মধ্যে কোন ব্যক্তি অতি উত্তম ও উৎকৃষ্টতর?” “হ্যাঁ শ্রদ্ধেয় সারিপুত্র, জগতে এই তিন জনের মধ্যে শ্রদ্ধাবিমুক্ত ব্যক্তিই উত্তম এবং উৎকৃষ্টতর। কে কে? কায়সাক্ষী, দৃষ্টিপ্রাপ্ত, শ্রদ্ধা-বিমুক্ত <span class='add'>(কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)</span>। আবুসো, জগতে এই তিন ব্যক্তি বিদ্যমান। আবুসো, এই তিন ব্যক্তির মধ্যে যে কায় দ্বারা সত্য পরীক্ষা করিয়াছে আমার নিকট সেই অতি উত্তম, উৎকৃষ্টতর। কেন? যেহেতু এই ব্যক্তির মধ্যে সমাধি ইন্দ্রিয় অধিক পরিমাণে বিকশিত। অতঃপর আয়ুষ্মান মহাকোট্‌ঠিত শ্রদ্ধেয় সারিপুত্রকে বলেন, আবুসো সারিপুত্র, জগতে এই তিন ব্যক্তি বিদ্যমান। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত <span class='add'>(কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)</span>। জগতে এই তিন ব্যক্তি বিদ্যমান। আবুসো, এই তিন ব্যক্তির মধ্যে কোন ব্যক্তি চমৎকার, উৎকৃষ্টতর? আবুসো কোট্‌ঠিত, জগতে তিন জনের মধ্যে শ্রদ্ধাবিমুক্ত ব্যক্তিই উত্তম এবং উৎকৃষ্টতর। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত <span class='add'>(কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)</span>। আবুসো, এই তিন ব্যক্তি জগতে বিদ্যমান। এই তিন ব্যক্তির মধ্যে দৃষ্টিপ্রাপ্ত ব্যক্তিই আমার নিকট শ্রেষ্ঠতর ও উৎকৃষ্টতর বলিয়া মনে হয়। কেন? যেহেতু আবুসো, এই ব্যক্তির মধ্যে প্রজ্ঞা ইন্দ্রিয় অধিক পরিমাণে বিকশিত। অতঃপর শ্রদ্ধেয় সারিপুত্র শ্রদ্ধেয় সবিট্‌ঠ ও মহা কোট্‌ঠিতকে এই বলিলেন, “আয়ুষ্মানগণ, আমরা সবাই স্ব স্ব বুদ্ধিমত্তা অনুসারে মতামত প্রকাশ করিয়াছি। চলুন আয়ুষ্মানগণ, আমরা ভগবান যেখানে আছেন তথায় উপস্থিত হই। ভগবানের নিকট উপস্থিত হইয়া তাঁহাকে এই বিষয়টি অবহিত করি। ভগবান বিষয়টি যেরূপ ব্যাখ্যা করেন আমরা তদ্রূপ ধারণ করিব।” শ্রদ্ধেয় সারিপুত্রকে অপর দুইজন, “বন্ধু, উত্তম” বলিয়া তাঁহার প্রস্তাব সমর্থন করিলেন। তৎপর তাঁহারা তিন জনেই ভগবানের নিকট উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করিলেন। একান্তে উপবিষ্ট শ্রদ্ধেয় সারিপুত্র তাঁহারা তিনজনের মধ্যে যে কথোপকথন হইয়াছিল ভগবানকে তাহা অবহিত করেন। ভগবান বলিলেন, “সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। অবশ্য ইহা উত্তম যে, যে ব্যক্তি শ্রদ্ধাবিমুক্ত অর্হৎ এর সাথে প্রতিপন্ন <span class='add'>(আরূঢ়)</span>, যে ব্যক্তি কায়সাক্ষী সে সকৃদাগামী <span class='add'>(একবার আগমনকারী)</span> বা অনাগামী আর যে ব্যক্তি দৃষ্টিপ্রাপ্ত সেও সকৃদাগামী বা অনাগামী। সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। ইহাও হইতে পারে যে, যে ব্যক্তি কায়সাক্ষী সে অর্হত্ত্বের পথে প্রতিপন্ন। যে ব্যক্তি শ্রদ্ধাবিমুক্ত সে সকৃদাগামী বা অনাগামী, যে দৃষ্টিপ্রাপ্ত সেও সকৃদাগামী বা অনাগামী। সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। ইহাও হইতে পারে যে, যে ব্যক্তি দৃষ্টিসাক্ষী সে অর্হত্ত্বের পথে প্রতিপন্ন। যে ব্যক্তি শ্রদ্ধাবিমুক্ত সে সকৃদাগামী বা অনাগামী, কায়সাক্ষী সে সকৃদাগামী বা অনাগামী সারিপুত্র, না ভাবিয়া সিদ্ধান্ত করা সহজ নহে তিন ব্যক্তির মধ্যে কোন ব্যক্তি শ্রেষ্ঠ, উৎকৃষ্টতর।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
