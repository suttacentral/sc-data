<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.29' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>পুদ্গল বর্গ</li>
</ul>
<h1 class='sutta'>৩.২৯. অন্ধ সূত্র</h1>
</header>
<p><a class='sc' id='sc1'></a>“ভিক্ষুগণ, জগতে এই তিন প্রকার ব্যক্তি বিদ্যমান। কী কী? অন্ধ, একচক্ষু বিশিষ্ট, দুই চক্ষুবিশিষ্ট। ভিক্ষুগণ, অন্ধ ব্যক্তি কিরূপ? ভিক্ষুগণ, কোনো কোনো ব্যক্তির সেই চক্ষু নাই যদ্বারা অনর্জিত সম্পদ অর্জন করা যায়, অর্জিত সম্পদ বাড়ানো যায়। তাহার তদ্রূপ চক্ষু নাই যে চক্ষু দ্বারা কুশলাকুশল <span class='add'>(ভালো-মন্দ)</span>, নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। ভিক্ষুগণ, এইরূপ ব্যক্তিই অন্ধ। ভিক্ষুগণ, এক চক্ষুবিশিষ্ট ব্যক্তি কিরূপ? ভিক্ষুগণ, কোনো কোনো ব্যক্তির সেই চক্ষু আছে যদ্বারা কুশলাকুশল <span class='add'>(ভালো-মন্দ)</span>, নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। কিন্তু তাহার তদ্রূপ চক্ষু নাই যে চক্ষু দ্বারা কুশলাকুশল <span class='add'>(ভালো-মন্দ)</span>, নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। ভিক্ষুগণ, এইরূপ ব্যক্তি এক চক্ষুসম্পন্ন। ভিক্ষুগণ, দ্বি-চক্ষু ব্যক্তি কেমন? ভিক্ষুগণ, কোনো কোনো ব্যক্তির সেই চক্ষু আছে যদ্বারা কুশলাকুশল <span class='add'>(ভালো-মন্দ)</span>, নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। তাহার তদ্রূপ চক্ষু আছে যে চক্ষু দ্বারা কুশলাকুশল <span class='add'>(ভালো-মন্দ)</span>, নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল উভয় বিষয় জানা যায়। ভিক্ষুগণ, এইরূপ ব্যক্তি দ্বিচক্ষু সম্পন্ন। ভিক্ষুগণ, এই তিন প্রকার ব্যক্তি জগতে বিদ্যমান।</p>
<p><a class='sc' id='sc2'></a>দৃষ্টি বঞ্চিত অন্ধের তেমন কোনো সম্পদ নাই। সে পুণ্যকর্মাদিও সম্পাদন করে না। সে উভয় লোকে সৌভাগ্যহীন হয়। পুনঃ একচক্ষু তুল্য ব্যক্তি সম্পর্কে ইহা কথিত হয় যে, এই ব্যক্তি কৌশল, প্রবঞ্চনা মিথ্যা দ্বারা ধর্ম ও অধর্মযুক্ত হইয়া সম্পদ অন্বেষণ করে। কামভোগী ব্যক্তি ঐশ্বর্য গর্বিত এবং সম্পদ লাভে সে কৌশলী হয়। এই কারণে সে এখান হইতে নরকে গিয়া দুঃখ ভোগ করিয়া থাকে। কিন্তু দ্বিচক্ষু তুল্য ব্যক্তি সর্বোত্তম পুরুষ বলিয়া খ্যাত। যথালব্ধ সম্পদ ন্যায়ত লব্ধ সম্পদ সে শ্রেষ্ঠ অবিচল সংকল্পপরায়ণ হইয়া দান করে যাহার ফলে সে এমন এক স্থানে জন্ম নেয় যেখানে তাহাকে শোক করিতে হয় না। সুতরাং অন্ধতুল্য এবং এক চক্ষুতুল্য ব্যক্তি হইতে নিজেকে রক্ষা করিবে এবং দ্বিচক্ষু তুল্য ব্যক্তির সেবা করিবে।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
