<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.15' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>রথচক্র বর্গ</li>
</ul>
<h1 class='sutta'>৩.১৫. সচেতন/পচেতন সূত্র</h1>
</header>
<p><a class='sc' id='sc1'></a>এক সময় ভগবান বারাণসীর মৃগদাবে অবস্থান করিতেছিলেন। সেই সময় ভগবান ভিক্ষুগণকে আহ্বান করিলেন, “ভিক্ষুগণ। হ্যাঁ ভন্তে”, ভিক্ষুগণ ভগবানকে উত্তর দিলেন। ভিক্ষুগণ, এক সময় পচেতন নামে এক রাজা ছিলেন। একদিন রাজা পচেতন তাঁহার রথকারকে আহ্বান করিলেন, “সৌম্য রথকার, এখন হইতে ছয় মাস পরে এক যুদ্ধ সংঘটিত হইবে। সৌম্য রথকার, আপনি কি আমাকে এক জোড়া নব চক্র তৈরি করিয়া দিতে পারেন?” “দেব, পারি” রথকার রাজাকে বলিলেন। অতঃপর ভিক্ষুগণ, যখন ছয় দিন কম ছয় মাস হইল তখন রথকার মাত্র একটি চক্র তৈরি শেষ করিল। তখন রাজা রথকারকে বলিলেন, “সৌম্য রথকার, এখন হইতে ছয় দিন পর যুদ্ধ সংঘটিত হইবে। নব চক্র তৈরি কি শেষ হইয়াছে?” “দেব, ছয় দিন কম এই ছয় মাসে একটি চক্র সমাপ্ত হইয়াছে।” “কিন্তু আপনি ছয় দিনে দ্বিতীয় চক্রটি শেষ করিতে পারিবেন?” “দেব, হ্যাঁ পারিব” রথকার উত্তর দিলেন।</p>
<p><a class='sc' id='sc2'></a>অতঃপর ভিক্ষুগণ, ছয় দিনের মধ্যে দ্বিতীয় চক্র নির্মাণ সমাপ্ত করিয়া রথকার নূতন চক্র যুগল নিয়া রাজা পচেতন যেখানে ছিলেন তথায় উপস্থিত হন। সেখানে উপস্থিত হইয়া রাজাকে বলিলেন, “দেব, আপনার এই নব চক্র যুগল সমাপ্ত হইয়াছে।” “সৌম্য রথকার, যে চক্রটি আপনি ছয় দিন কম ছয় মাসে তৈরি সমাপ্ত করিয়াছেন এবং যেইটি ছয় দিনে সমাপ্ত করিয়াছেন এই দুইটি চক্রের মধ্যে কোনো পার্থক্য তো আমি দেখিতে পাইতেছি না।” “কিন্তু দেব, একটি পার্থক্য আছে। দেব, আপনি লক্ষ করুন!” এইরূপ বলিয়া, ভিক্ষুগণ, রথকার ছয় দিনে নির্মিত চক্রটি ঘুরাইলেন। চক্রটির গতি যতটুকু সঞ্চারিত হইয়াছিল ততক্ষণ পর্যন্ত তাহা স্থায়ী হইল। অতঃপর চতুর্দিকে ইহা ঘুরিয়া ঘুরিয়া পড়িয়া গেল। তৎপর ছয় দিন কম ছয় মাসে নির্মিত চক্রটি তিনি ঘুরাইয়া দেন। চক্রটির গতি যতটুকু সঞ্চারিত হইয়াছিল ততক্ষণ পর্যন্ত তাহা স্থায়ী হইল, অতঃপর ইহা স্থির দাঁড়ানো রহিল। তোমরা মনে করিতে পার, অক্ষদণ্ডে লাগিয়া রহিয়াছে।</p>
<p><a class='sc' id='sc3'></a>“কিন্তু সৌম্য রথকার” রাজা বলিলেন, “কী কারণে কেন যে চক্রটি আপনি ছয় দিনে তৈরি করিয়াছিলেন তাহা সঞ্চারিত গতি পরিমাণ ঘুরিবার পর চতুর্দিকে ঘুরিতে ঘুরিতে মাটিতে পড়িয়া গেল; অথচ আপনি যেইটি ছয় দিন কম ছয় মাসে তৈরি করিয়াছিলেন তাহা যতটুকু গতি সঞ্চারিত হইয়াছিল ততটুকু ঘুরিল, অতঃপর ইহা স্থির রহিল, আপনি মনে করিতে পারেন, অক্ষদণ্ডে লাগিয়া রহিয়াছে।” “দেব, যে চক্রটি আমি ছয় দিনে তৈরি করিয়াছিলাম ইহার ধার বাঁকা, ত্রুটিপূর্ণ এবং ফাটলযুক্ত; তদ্রূপই ছিল চাকার চক্রের মধ্যবিন্দু বাঁকানো, দোষযুক্ত। ইহার ধার, অক্ষদণ্ড ও মধ্যবিন্দু <span class='add'>(নাভি)</span> বাঁকা, ত্রুটিপূর্ণ, ছিদ্রপূর্ণ হওয়ায় সঞ্চারিত গতি যতক্ষণ স্থায়ী ছিল ততক্ষণ ইহা ঘুরিয়াছিল। তৎপর চতুর্দিকে ঘুরিয়া মাটিতে পড়িয়া গেল। কিন্তু দেব, যেই চক্রটি আমি ছয় দিন কম ছয় মাসে সমাপ্ত করিয়াছিলাম ইহার ধার বাঁকা ছিল না; ইহা ছিল দোষমুক্ত নিশ্চিদ্র। তদ্রূপই ছিল চাকার দণ্ড ও মধ্যবিন্দু। চাকার ধার, দণ্ড ও নাভির মসৃণ, ত্রুটিহীন, নিশ্চিদ্র অবস্থাবশত চক্রদণ্ড ততক্ষণ ঘুরিয়াছিল যতক্ষণ ইহাতে সঞ্চারিত গতি স্থায়ী ছিল। তৎপর স্থির দাঁড়ানো রহিয়াছে, অক্ষদণ্ডে লাগিয়া রহিয়াছে, আপনি বলিতে পারেন।”</p>
<p><a class='sc' id='sc4'></a>এখন ভিক্ষুগণ, তোমরা মনে করিতেছ যে, সেই ক্ষেত্রে রথকার ছিলেন অন্য কোনো ব্যক্তি। কিন্তু তোমরা তদ্রূপ চিন্তা করিবে না। সেই সময় রথকার ছিলাম আমি নিজেই। ভিক্ষুগণ, আমি বাঁকা, ত্রুটিপূর্ণ, ছিদ্রযুক্ত কাষ্ঠের ক্ষেত্রে ছিলাম সুদক্ষ। এখন ভিক্ষুগণ, আমি অর্হৎ সম্যকসম্বুদ্ধ বক্রপথে কায়িক দোষ, কায়িক ত্রুটিতে সুদক্ষ। বাচনিক এবং মানসিক বক্রপথে দোষ ও ত্রুটিতে দক্ষ।</p>
<p><a class='sc' id='sc5'></a>ভিক্ষুগণ, যে-কোনো ভিক্ষু বা ভিক্ষুণীর কায়িক অঋজুতা, কায়িক দোষ, কায়িক ত্রুটি; বাচনিক অঋজুতা বাচনিক দোষ, বাচনিক ত্রুটি; মানসিক অঋজুতা মানসিক দোষ, মানসিক ত্রুটি; পরিত্যক্ত হয় না তাহার ধর্ম বিনয় হইতে পতন ছয় দিনে নির্মিত চক্রসদৃশ। ভিক্ষুগণ, যে-কোনো ভিক্ষু বা ভিক্ষুণীর কায়িক, বাচনিক, মানসিক অঋজুতা, দোষ, ত্রুটি পরিত্যক্ত হইয়াছে সে ধর্ম-বিনয়ে প্রতিষ্ঠিত হয় ছয় দিন কম ছয় মাসে সমাপ্ত চক্র সদৃশ। সেই কারণে ভিক্ষুগণ, তোমাদের শিক্ষা করা উচিত-আমরা কায়িক অঋজুতা, দোষ, ত্রুটি পরিহার করিব; বাচনিক অঋজুতা, দোষ, ত্রুটি পরিত্যাগ করিব; মানসিক অঋজুতা, দোষ, ত্রুটি পরিহার করিব। ভিক্ষুগণ, তোমাদের এইরূপ শিক্ষা করা উচিত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
