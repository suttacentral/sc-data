<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.53' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>ব্রাহ্মণ বর্গ</li>
</ul>
<h1 class='sutta'>৩.৫৩. অন্যতর ব্রাহ্মণ সূত্র</h1>
</header>
<p><a class='sc' id='sc1'></a>“অতঃপর জনৈক ব্রাহ্মণ ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ ভগবানকে বলেন, “ভবৎ গৌতম, ধর্ম স্বয়ং দৃষ্ট হয়। ভবৎ গৌতম, কিভাবে ধর্ম স্বয়ং দৃষ্ট হয়? কিভাবে ইহা অকালিক <span class='add'>(সময়ের ব্যাপারে নহে)</span>, আস দেখ বলিয়া আহ্বানের যোগ্য, সমৃদ্ধির পথে গমনকারী <span class='add'>(বিকাশমুখী)</span>, যাহা বিজ্ঞকর্তৃক উপলব্ধিযোগ্য?” “ব্রাহ্মণ, যে ব্যক্তি রাগাভিভূত <span class='add'>(কামাভিভূত)</span>, অনুরক্ত, তদ্বারা মোহিত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি রাগ <span class='add'>(কামনা)</span> পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইভাবেই হে ব্রাহ্মণ, ধর্ম স্বয়ং দৃষ্ট। হে ব্রাহ্মণ, যে ব্যক্তি দোষে <span class='add'>(দ্বেষে)</span> দুষ্ট, দোষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি দ্বেষ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইরূপেই, ব্রাহ্মণ, ধর্ম স্বয়ং দৃষ্ট। হে ব্রাহ্মণ, যে ব্যক্তি মোহে স্বয়ং মুগ্ধ, মোহানুরক্ত, মোহাভিভূত প্রত্যক্ষ করে। যদি মোহ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইরূপে হে ব্রাহ্মণ, ধর্ম স্বয়ং দৃষ্ট। ধর্ম অকালিক <span class='add'>(সময়ের ব্যাপারে নহে)</span>, আস এবং দেখ বলিয়া আহ্বানের যোগ্য, ধর্ম উপনায়িক <span class='add'>(বিকাশমুখী)</span> যাহা বিজ্ঞগণ কর্তৃক উপলব্ধিযোগ্য।” “ভবৎ গৌতম, আশ্চর্য, অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আজীবন শরণাগত উপাসক হিসেবে গ্রহণ করুন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
