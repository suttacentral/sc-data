<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.68' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>মহাবর্গ</li>
</ul>
<h1 class='sutta'>৩.৬৮. অন্যতীর্থিয় সূত্র</h1>
</header>
<p><a class='sc' id='sc1'></a>“হে ভিক্ষুগণ, অন্য তীর্থিয় পরিব্রাজকগণ যদি এইরূপ জিজ্ঞাসা করেন : “বন্ধুগণ, ধর্ম তিন প্রকার। কী কী? রাগ, দ্বেষ ও মোহ। বন্ধুগণ, ধর্ম এই তিন প্রকার। এই ত্রিবিধ বিষয়ের মধ্যে কী বিভেদ, বিশেষ কী বৈশিষ্ট্য, কী পার্থক্য?” এইরূপ জিজ্ঞাসিত হইয়া হে ভিক্ষুগণ, তোমরা সেই অন্য তীর্থিয় পরিব্রাজকগণকে কী ব্যাখ্যা করিবে? “ভদন্ত, আমাদের জন্য ভগবান এই বিষয়ে মূল, ভগবান আমাদের পথ প্রদর্শক, ভগবানই আশ্রয়। আমাদের জন্য উত্তম হয় ভগবান যাহা বলিয়াছেন যদি তাহার অর্থ ব্যাখ্যা করেন। ভগবানের ভাষণ ভিক্ষুগণ, ধারণ করিবেন।”</p>
<p><a class='sc' id='sc2'></a>“তাহা হইলে ভিক্ষুগণ, শ্রবণ কর, মন সংযম কর, আমি ভাষণ করিতেছি।” ভিক্ষুগণ উত্তরে বলিলেন, “ভদন্ত, তাই হউক।” ভগবান বলিলেন :</p>
<p><a class='sc' id='sc3'></a>“হে ভিক্ষুগণ, অন্য তীর্থিয় পরিব্রাজকেরা যদি জিজ্ঞাসা করেন, ধর্ম তিন প্রকার। তিন প্রকার কী কী? রাগ, দ্বেষ, মোহ। আবুসো, ধর্ম এই তিন প্রকার। আবুসো, এই ত্রিবিধ ধর্মের মধ্যে কী ভেদ, কী বৈশিষ্ট্য, কী পার্থক্য?” এইরূপ জিজ্ঞাসিত হইলে ভিক্ষুগণ, তোমরা অন্য তীর্থিয় পরিব্রাজকগণকে এইরূপ ব্যাখ্যা করিবে : হে বন্ধুগণ, রাগ সামান্য পরিমাণে নিন্দিত, ধীরে পরিবর্তনীয়, দ্বেষ অধিক দোষাবহ কিন্তু দ্রুত পরিবর্তনীয়, মোহ অধিক দোষাবহ কিন্তু ধীরে পরিবর্তনীয়।</p>
<p><a class='sc' id='sc4'></a>কিন্তু বন্ধু, কী কারণে অনুৎপন্ন রাগ উৎপন্ন হয়, উৎপন্ন রাগ উত্তরোত্তর বৃদ্ধি পায়, বৈপুল্য প্রাপ্ত হয়? “শুভ নিমিত্তবশত”। অজ্ঞানপূর্বক শুভ নিমিত্তবশত অনুৎপন্ন রাগ উৎপন্ন হয় এবং উৎপন্ন রাগের বৃদ্ধি ও বৈপুল্য ঘটে। আবুসো, ইহাই অনুৎপন্ন রাগের উৎপত্তির এবং উৎপন্ন রাগের বৃদ্ধির বিপুলতার কারণ।</p>
<p><a class='sc' id='sc5'></a>“আবুসো, কী কারণে অনুৎপন্ন দ্বেষ উৎপন্ন হয়, উৎপন্ন দ্বেষ উত্তরোত্তর বৃদ্ধি পায়, বৈপুল্য ঘটে? পটিঘ <span class='add'>(ক্রোধ)</span> নিমিত্তবশত। পটিঘ নিমিত্তে অজ্ঞানবশত অনুৎপন্ন দ্বেষ উৎপন্ন হয় ও উৎপন্ন দ্বেষ বৃদ্ধি ও বৈপুল্য প্রাপ্ত হয়। আবুসো, এই কারণে অনুৎপন্ন দ্বেষ উৎপন্ন হয়, উৎপন্ন দ্বেষ উত্তরোত্তর বৃদ্ধি পায়, বৈপুল্য ঘটে, প্রতিঘ <span class='add'>(ক্রোধ)</span> নিমিত্তবশত; প্রতিঘনিমিত্ত অজ্ঞানবশত অনুৎপন্ন দ্বেষ উৎপন্ন হয় ও উৎপন্ন দ্বেষ বৃদ্ধি ও বৈপুল্য প্রাপ্ত হয়।</p>
<p><a class='sc' id='sc6'></a>বন্ধুগণ, কী কারণে অনুৎপন্ন মোহ উৎপন্ন হয়, উৎপন্ন মোহ উত্তরোত্তর বৃদ্ধি ও বৈপুল্য প্রাপ্ত হয়? “অজ্ঞানবশত।” অজ্ঞানবশত অনুৎপন্ন মোহ উৎপন্ন হয়, উৎপন্ন মোহ বৃদ্ধি ও বৈপুল্য প্রাপ্ত হয়। আবুসো, এই কারণে অনুৎপন্ন মোহ উৎপন্ন হয়, উৎপন্ন মোহ উত্তরোত্তর বৃদ্ধি পায়, বৈপুল্য ঘটে, পটিঘ <span class='add'>(ক্রোধ)</span> নিমিত্তবশত; পটিঘ নিমিত্তে অজ্ঞানবশত অনুৎপন্ন মোহ উৎপন্ন হয় ও উৎপন্ন মোহ বৃদ্ধি ও বৈপুল্য প্রাপ্ত হয়।</p>
<p><a class='sc' id='sc7'></a>আবুসো, কী কারণে অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়? “অশুভ নিমিত্ত গ্রহণবশত।” অশুভ নিমিত্তকে জ্ঞানপূর্বক গ্রহণবশত অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়। আবুসো, এই কারণেই অনুৎপন্ন উৎপন্ন হয় না এবং উৎপন্ন দ্বেষ পরিত্যক্ত হয়? “অশুভ নিমিত্ত গ্রহণবশত।” অশুভ নিমিত্তকে জ্ঞানপূর্বক গ্রহণবশত অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়।</p>
<p><a class='sc' id='sc8'></a>আবুসো, কী কারণে অনুৎপন্ন দ্বেষ উৎপন্ন হয় না এবং উৎপন্ন দ্বেষ পরিত্যক্ত হয়? “মৈত্রী চিত্তবিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন দ্বেষ উৎপন্ন হয় না এবং উৎপন্ন দ্বেষ প্রহীন হয়। আবুসো, এইভাবে অনুৎপন্ন দ্বেষ উৎপন্ন হয় না এবং উৎপন্ন দ্বেষ পরিত্যক্ত হয়? “মৈত্রীচিত্ত-বিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন দ্বেষ উৎপন্ন হয় না এবং উৎপন্ন দ্বেষ প্রহীন হয়।</p>
<p><a class='sc' id='sc9'></a>আবুসো, কী কারণে অনুৎপন্ন মোহ উৎপন্ন হয় না এবং উৎপন্ন মোহ পরিত্যক্ত হয়? “জ্ঞানপূর্বক গ্রহণবশত”। জ্ঞানপূর্বক গ্রহণবশত অনুৎপন্ন মোহ উৎপন্ন হয় না এবং উৎপন্ন মোহ প্রহীন হয়। আবুসো, এই কারণে বা হেতুতে উৎপন্ন মোহ উৎপন্ন হয় না এবং উৎপন্ন মোহ পরিত্যক্ত হয়। “মৈত্রী চিত্তবিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন মোহ উৎপন্ন হয় না এবং উৎপন্ন মোহ প্রহীন হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
