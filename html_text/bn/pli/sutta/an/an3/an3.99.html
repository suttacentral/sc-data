<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.99' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>লোণফল বর্গ</li>
</ul>
<h1 class='sutta'>৩.৯৯. পোত্থক সূত্র</h1>
</header>
<p><a class='sc' id='sc1'></a>“ভিক্ষুগণ, তন্তু বস্ত্রখণ্ড নিকৃষ্ট বর্ণের, স্পর্শ ক্লেশকর এবং সামান্য মানের। মধ্যম মান এবং জীর্ণ বস্ত্রের ক্ষেত্রেও তদ্রূপ। লোকেরা পুরাতন তন্তু বস্ত্র রান্নার পাত্রাদি মোচার কাজে ব্যবহার করিয়া থাকে অথবা আবর্জনাস্তূপে নিক্ষেপ করে।</p>
<p><a class='sc' id='sc2'></a>তদ্রূপ ভিক্ষুগণ, যদি কোনো নব দীক্ষিত ভিক্ষুও দুঃশীল এবং পাপধর্মী হয় আমি ইহাকে তাহার “দুর্বর্ণ” বলিয়া অভিহিত করি। সেই তন্তু বস্ত্র যেমন নিকৃষ্ট বর্ণের আমি এই ভিক্ষুকেও ঠিক তদ্রূপ বলিয়া অভিহিত করি। যাহারা তাহার সেবা <span class='add'>(অনুসরণ)</span> করে, সংসর্গ করে, শ্রদ্ধা নিবেদন করে এবং তাহার মতানুদর্শী হয় তাহা তাহাদের দীর্ঘকালের অহিত ও দুঃখের কারণ হয়। আমি ইহাকে “দুঃখদায়ক স্পর্শ” বলিয়া অভিহিত করি। সেই তন্তু বস্ত্রের স্পর্শ যেমন দুঃখকর এই ব্যক্তিও ঠিক তদ্রূপ বলিয়া আমি ঘোষণা করি। অধিকন্তু যাহাদের নিকট হইতে সে চীবর, পিণ্ডপাত, আবাস, রোগে ওষুধ গ্রহণ করে তাহাদের এই দান মহা ফলদায়ক এবং হিতকর হয় না। আমি ইহাকে তাহার “সামান্য মূল্যমানের” বলিয়া অভিহিত করি। সেই তন্তু বস্ত্র যেমন সামান্য মানের আমি এই পুদ্গলকেও <span class='add'>(ব্যক্তিকে)</span> ঠিক তদ্রূপ বলিয়া ঘোষণা করি।</p>
<p><a class='sc' id='sc3'></a>পুনঃ ভিক্ষুগণ, মধ্যম স্তরের ভিক্ষু… স্থবির ভিক্ষুর ক্ষেত্রেও যদি সে দুঃশীল এবং পাপধর্মপরায়ণ হয় আমি ইহাকে তাহার “দুর্বর্ণ” বলিয়া অভিহিত করি। সেই তন্তু বস্ত্র যেমন নিকৃষ্ট বর্ণের আমি এই ভিক্ষুকেও ঠিক তদ্রূপ বলিয়া অভিহিত করি। যাহারা তাহার সেবা <span class='add'>(অনুসরণ)</span> করে, সংসর্গ করে, শ্রদ্ধা নিবেদন করে এবং তাহার মতানুদর্শী হয় তাহা তাহাদের দীর্ঘকালের অহিত ও দুঃখের কারণ হয়। আমি ইহাকে “দুঃখদায়ক স্পর্শ” বলিয়া অভিহিত করি। সেই তন্তু বস্ত্রের স্পর্শ যেমন দুঃখকর এই ব্যক্তিও ঠিক তদ্রূপ বলিয়া আমি ঘোষণা করি। অধিকন্তু যাহাদের নিকট হইতে সে চীবর, পিণ্ডপাত, আবাস, রোগে ওষুধ গ্রহণ করে তাহাদের এই দান মহা ফলদায়ক এবং হিতকর হয় না। আমি ইহাকে তাহার “সামান্য মূল্যমানের” বলিয়া অভিহিত করি। সেই তন্তু বস্ত্র যেমন সামান্য মানের আমি এই পুদ্গলকেও <span class='add'>(ব্যক্তিকে)</span> ঠিক তদ্রূপ বলিয়া ঘোষণা করি।</p>
<p><a class='sc' id='sc4'></a>মনে কর ভিক্ষুগণ, এই ভিক্ষুর ন্যায় একজন স্থবির ভিক্ষু সংঘের মধ্যে উক্তি করে। ভিক্ষুগণ, তাহাকে বলে, কি হে! তুমি কী কথা বলিতে চাও? তোমার নির্বোধ ও নিরর্থক কথার কী অর্থ আছে? সে ইহাতে ক্রুদ্ধ এবং অসন্তুষ্ট হইয়া এমন ধরনের শব্দ ব্যবহার করে যেইরূপ বাক্যে সংঘ তাহাকে বহিষ্কার করিয়া দেয় যেমন, কোনো ব্যক্তি তন্তু বস্ত্র আবর্জনা স্তূপে যেইভাবে নিক্ষেপ করে।”</p>
<p><a class='sc' id='sc5'></a>ভিক্ষুগণ, বেনারসী বস্ত্র উত্তম বর্ণসম্পন্ন, সুখস্পর্শ এবং মহা মূল্যবান। মধ্যম মানের ও পুরাতন বেনারসী বস্ত্রও তদ্রূপ। লোকেরা পুরাতন বেনারসী বস্ত্র রত্ন জড়ানোর কাজে ব্যবহার করে বা গন্ধদ্রব্য রাখিবার পাত্রে রাখিয়া দেয়।</p>
<p><a class='sc' id='sc6'></a>সেইরূপ ভিক্ষুগণ, নব দীক্ষিত ভিক্ষুও যদি শীলবান ও উন্নত প্রকৃতির হয় আমি ইহাকে তাহার “উত্তম বর্ণ” বলিয়া অভিহিত করি। বেনারসী বস্ত্র যেমন উত্তম বর্ণযুক্ত এই ভিক্ষুকেও আমি তদ্রূপ বলিয়া ঘোষণা করি। যাহারা তাহাকে অনুসরণ করে, তাহার সাথে সংসর্গ করে, যাহারা তাহাকে শ্রদ্ধা নিবেদন করে এবং মতানুদর্শী হয় তাহা তাহাদের দীর্ঘকালের হিত ও সুখের কারণ হয়। আমি ইহাকে তাহার “সুখস্পর্শ” বলিয়া অভিহিত করি। সেই বেনারসী বস্ত্র যেমন সুখস্পর্শ সেই ভিক্ষুও তদ্রূপ বলিয়া আমি ঘোষণা করি। অধিকন্তু সে যাহাদের নিকট হইতে চীবর, পিণ্ডপাত, শয্যাসন, রোগে ওষুধ লাভ করে তাহা মহা ফলদায়ক ও হিতকর হয়। ইহাকে আমি তাহার “মহৎ যোগ্যতা”র কারণ বলিয়া অভিহিত করি। সেই বেনারসী বস্ত্র যেমন মহা মূল্যবান এই ভিক্ষুকেও আমি তদ্রূপ বলিয়া ঘোষণা করি।</p>
<p><a class='sc' id='sc7'></a>ভিক্ষুগণ, মধ্যম স্তরের ভিক্ষু… স্থবির ভিক্ষু যদি শীলবান ও উন্নত প্রকৃতির হয় আমি ইহাকে তাহার “উত্তম বর্ণ” বলিয়া অভিহিত করি। বেনারসী বস্ত্র যেমন উত্তম বর্ণযুক্ত এই ভিক্ষুকেও আমি তদ্রূপ বলিয়া ঘোষণা করি। যাহারা তাহাকে অনুসরণ করে, তাহার সাথে সংসর্গ করে, যাহারা তাহাকে শ্রদ্ধা নিবেদন করে এবং মতানুদর্শী হয় তাহা তাহাদের দীর্ঘকালের হিত ও সুখের কারণ হয়। আমি ইহাকে তাহার “সুখ স্পর্শ” বলিয়া অভিহিত করি। সেই বেনারসী বস্ত্র যেমন সুখস্পর্শ সেই ভিক্ষুও তদ্রূপ বলিয়া আমি ঘোষণা করি। অধিকন্তু সে যাহাদের নিকট হইতে চীবর, পিণ্ডপাত, শয্যাসন, রোগে ওষুধ লাভ করে তাহা মহা ফলদায়ক ও হিতকর হয়। ইহাকে আমি তাহার “মহৎ যোগ্যতা”র কারণ বলিয়া অভিহিত করি। সেই বেনারসী বস্ত্র যেমন মহা মূল্যবান এই ভিক্ষুকেও আমি তদ্রূপ বলিয়া ঘোষণা করি।</p>
<p><a class='sc' id='sc8'></a>মনে কর ভিক্ষুগণ, এইরূপ একজন স্থবির ভিক্ষুসংঘের মধ্যে উক্তি করে, তখন ভিক্ষুগণ এইরূপ বলে, আয়ুষ্মানগণ, নীরব হউন! একজন স্থবির ভিক্ষু ধর্ম এবং বিনয় সম্বন্ধে বক্তৃতা দিবেন।” তাহার বচন সঞ্চয় করার যোগ্য, যেমনি করিয়া থাকে যে-কোনো লোক গন্ধদ্রব্য রাখার পাত্রে। সেই কারণে ভিক্ষুগণ, তোমাদের অবশ্যই শিক্ষা করা উচিত : আমরা বেনারসী বস্ত্র সদৃশই হইব, তন্তু বস্ত্র সদৃশ নহে। এইভাবেই তোমরা শিক্ষা করিবে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
