<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.30' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>পুদ্গল বর্গ</li>
</ul>
<h1 class='sutta'>৩.৩০. বিপর্যয় সূত্র</h1>
</header>
<p><a class='sc' id='sc1'></a>“ভিক্ষুগণ, জগতে এই তিন প্রকার ব্যক্তি বিদ্যমান। কী কী? ভিক্ষুগণ, বিপর্যস্ত প্রজ্ঞাবান, ইতস্তত ছড়ানো প্রজ্ঞাসম্পন্ন, পূর্ণ প্রজ্ঞাসম্পন্ন। ভিক্ষুগণ, বিপর্যস্ত প্রজ্ঞাবান ব্যক্তি কিরূপ? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে না। যেমন ভিক্ষুগণ, যখন একটি পাত্র উল্টানো হয় পাত্রের জল পড়িয়া যায়, পাত্রে থাকে না। তদ্রূপ ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে না। ভিক্ষুগণ, এইরূপ ব্যক্তি বিপর্যস্ত প্রজ্ঞাবান বলিয়া খ্যাত। ভিক্ষুগণ, ইতস্তত ছড়ানো প্রজ্ঞাসম্পন্ন <span class='add'>( বিক্ষিপ্ত প্রজ্ঞাসম্পন্ন)</span> ব্যক্তি কিরূপ? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই তাহার স্মরণে থাকে না। যেমন ভিক্ষুগণ, কোনো লোকের কোলে বিভিন্ন প্রকার খাদ্য সন্নিবেশিত করা হয় যেমন তিল, তণ্ডুল, মিষ্টি দ্রব্য, মিষ্টি ফল। যখন যে আসন হইতে উঠে সবগুলি অন্যমনস্কতাবশত বিক্ষিপ্তভাবে ছড়াইয়া পড়ে। ঠিক তদ্রূপ ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে। কিন্তু আসন… <span class='add'>(স্মরণে থাকে না)</span> ভিক্ষুগণ, এইরূপ ব্যক্তি বিক্ষিপ্ত প্রজ্ঞাসম্পন্ন হিসেবে কথিত। ভিক্ষুগণ, প্রজ্ঞাবান ব্যক্তি কেমন? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে। যখন সে আসন হইতে উঠে সে ইহা স্মরণে রাখে। যেমন ভিক্ষুগণ, কোনো একটি পাত্রে যখন জল ঢালা হয়, পাত্র পূর্ণ হয় সেই জল গড়াইয়া যায় না। তদ্রূপ ভিক্ষুগণ, কোনো কোনো ব্যক্তি উপবিষ্ট হইয়াও আদি, মধ্য ও অন্ত কোনোটাই কর্ণপাত করে। যখন সে আসন হইতে উঠে সে ইহার আদি, মধ্য, অন্ত স্মরণে রাখে। এই প্রকার ব্যক্তি ধীশক্তিসম্পন্ন বলিয়া খ্যাত। ভিক্ষুগণ, এইরূপ তিন প্রকার ব্যক্তি জগতে বিদ্যমান।”</p>
<p><a class='sc' id='sc2'></a>“অবকুব্জ প্রজ্ঞা, দুর্মেধ <span class='add'>(প্রজ্ঞাহীন)</span>, অবিচক্ষণ যদিও ভিক্ষুদের নিকট পুনঃপুন গমন করে, তাঁহাদের ধর্মকথা শুনিয়া তাহার আদি, মধ্য, অন্ত কখনো ধারণ করিতে সক্ষম হয় না। যেহেতু তাহার মধ্যে প্রজ্ঞা নাই।</p>
<p><a class='sc' id='sc3'></a>বিক্ষিপ্ত প্রজ্ঞাবান তাহার চেয়ে শ্রেয়, সে পুনঃপুন ভিক্ষুদের নিকট গমন করে, শ্রবণ করে তাঁহাদের আদি, মধ্য, অন্তিম বাণী, যতক্ষণ সে বসিয়া থাকে ততক্ষণ সে ইহা ধারণ করিতে পারে। কিন্তু আসন হইতে উঠিলে সে সব ভুলিয়া যায়, এমনকি পূর্বে যাহা ধারণ করিয়াছিল তাহা সে বিস্মৃত হয়।</p>
<p><a class='sc' id='sc4'></a>পুথু প্রজ্ঞা বা মহাজ্ঞানী পুরুষ শ্রেয়তর। সে পুনঃপুন ভিক্ষুর শরণ গ্রহণ করে, তাঁহাদের আদি, মধ্য, অন্তিম বাণী শ্রবণ করে এবং যখন আসনে স্থিত থাকে তাহা হৃদয়ঙ্গম করে, ধারণ করিতে সক্ষম হয়। সে অবিচলিত সংকল্প, শ্রেষ্ঠ সংকল্পপরায়ণ হইয়া ধর্মানুধর্ম প্রতিপন্ন হইয়া দুঃখের অন্তসাধন করে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
