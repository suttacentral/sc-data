<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.128' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>কুশীনারা বর্গ</li>
</ul>
<h1 class='sutta'>৩.১২৮. কটুবিয় সূত্র</h1>
</header>
<p><a class='sc' id='sc1'></a>“এক সময় ভগবান বারাণসীর মৃগদাবে অবস্থান করিতেছিলেন। তৎপর ভগবান পূর্বাহ্ণ সময়ে চীবর পরিধান করিয়া পাত্র চীবর নিয়া বারাণসীতে পিণ্ডচারণের জন্য প্রবেশ করেন। ভগবান যখন গো-যোগপিলক্ষার নিকট পিণ্ডচারণে রত ছিলেন তখন জনৈক ভিক্ষুকে দেখিতে পান যাহার আনন্দ রিক্ত বাহ্যিক ইন্দ্রিয়ে, সমাধিহীন, অস্থির, অসমাহিত, বিভ্রান্ত চিত্ত, অসংযতেন্দ্রিয়। তাহাকে দেখিয়া ভগবান বলেন, “ওহে ভিক্ষু! ওহে ভিক্ষু! তুমি নিজেকে কটু সদৃশ করিও না। যে দূষিত এবং যাহা হইতে পঁচা মাংসের দুর্গন্ধ বাহির হয় তাহার উপর নিশ্চয়ই মক্ষিকা বসিবে এবং তাহাকে আক্রমণ করিবে। মক্ষিকাকুল এইরূপ না করিয়া ছাড়িবে না।”</p>
<p><a class='sc' id='sc2'></a>তখন সেই ভিক্ষু এইভাবে বুদ্ধকর্তৃক উপদিষ্ট হইয়া সতর্ককৃত হইয়া গভীরভাবে সংবেগ প্রাপ্ত হইলেন। অতঃপর ভগবান বারাণসীতে পিণ্ডচারণ করিয়া পিণ্ডচারণ হইতে প্রত্যাবৃত্ত হইয়া পিণ্ডপাত গ্রহণ শেষে ভিক্ষুগণকে আহ্বান করিলেন, আমি পূর্বাহ্ণ সময়ে চীবর পরিধান করিয়া পাত্র চীবর নিয়া বারাণসীতে পিণ্ডচারণের জন্য প্রবেশ করি। ভগবান যখন গোযোগপিলক্ষার নিকট পিণ্ডচারণে রত ছিলেন তখন জনৈক ভিক্ষুকে দেখিতে পান যাহার আনন্দ রিক্ত বাহ্যিক ইন্দ্রিয়ে, সমাধিহীন, অস্থির, অসমাহিত, বিভ্রান্ত চিত্ত, অসংযতেন্দ্রিয়। তাহাকে দেখিয়া ভগবান বলেন, “ওহে ভিক্ষু! ওহে ভিক্ষু! তুমি নিজেকে কটু সদৃশ করিও না। যে দুষিত এবং যাহা হইতে পঁচা মাংসের দুর্গন্ধ বাহির হয় তাহার উপর নিশ্চয়ই মক্ষিকা বসিবে এবং তাহাকে আক্রমণ করিবে। মক্ষিকাকুল এইরূপ না করিয়া ছাড়িবে না।” তৎপর সেই ভিক্ষু এইভাবে আমাকর্তৃক সতর্ককৃত হইয়া গভীরভাবে সংবেগ প্রাপ্ত হইলেন।</p>
<p><a class='sc' id='sc3'></a>এইরূপ কথার পরিপ্রেক্ষিতে একজন ভিক্ষু ভগবানকে এইরূপ বলিলেন, “ভন্তে, দূষিত কী?” “পঁচা মাংসের দুর্গন্ধ কী?” “মক্ষিকা কাহারা?” “ওহে ভিক্ষু, লোভ, দ্বেষ <span class='add'>(কটু সদৃশ)</span>, ঈর্ষা পঁচা মাংসের দুর্গন্ধ সদৃশ।” মন্দ, অহিতকর চিন্তা “মক্ষিকা” সদৃশ। যে দূষিত <span class='add'>(লোভাভিভূত)</span> এবং যাহা হইতে পঁচা মাংসের দুর্গন্ধ <span class='add'>(ঈর্ষাযুক্ত)</span> বাহির হয় তাহার উপর নিশ্চয়ই মক্ষিকা <span class='add'>(মন্দ, অহিতকর চিন্তা)</span> বসিবে এবং তাহাকে আক্রমণ করিবে। তাহারা এইরূপ না করিয়া ছাড়িবে না।</p>
<blockquote class='gatha'>
<p><a class='sc' id='sc4'></a>তাহার চিন্তন রাগ কেন্দ্রিভূত মক্ষিকা সদৃশ একত্রিত হইবে।<br>
গলিত মাংসের দুর্গন্ধ সদৃশ ভিক্ষু দূষিত কলুষিত।<br>
নির্বাণ হইতে সে বহু দূরে, দুঃখের ভাগী হয় সে।<br>
গ্রামে বা বনে সেই ভিক্ষু ঘুরিয়া বেড়ায়,<br>
নির্বোধ, বিহ্বল তাহা সদৃশ সাথি খুঁজিয়া পায় না,<br>
মক্ষিকা <span class='add'>(রাগ)</span> দ্বারা পরিবৃত হয়।<br>
কিন্তু যাঁহারা শীলে প্রতিষ্ঠিত, প্রশান্ত<br>
প্রজ্ঞা দ্বারা উপশমে রত তাঁহারা সুখে বাস করেন,<br>
তাঁহাদের মধ্যে রাগ মক্ষিকা বিনষ্ট হইয়াছে।”</p>
</blockquote>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
