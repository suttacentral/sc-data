<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.130' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>কুশীনারা বর্গ</li>
</ul>
<h1 class='sutta'>৩.১৩০. দ্বিতীয় অনুরুদ্ধ সূত্র</h1>
</header>
<p><a class='sc' id='sc1'></a>“অতঃপর শ্রদ্ধেয় অনুরুদ্ধ শ্রদ্ধেয় সারিপুত্রকে দর্শনে উপস্থিত হন। উপস্থিত হইয়া আয়ুষ্মান সারিপুত্রের সাথে সৌহার্দ্য বিনিময় করেন। সৌহার্দ্য বিনিময়ের পর একপ্রান্তে উপবেশন করেন। এইভাবে উপবিষ্ট আয়ুষ্মান সারিপুত্রকে বলেন, “আবুসো সারিপুত্র, আমি ইহলোকে বিশুদ্ধ দিব্যচক্ষু দ্বারা মানব কায়া অতিক্রম করিয়া সহস্র লোক দেখিতে পাই। আমার বীর্য অটল। আমার স্মৃতি প্রতিষ্ঠিত। আমার দেহ প্রশান্ত, অবিচল। আমার চিত্ত সমাহিত, একাগ্র। তৎসত্ত্বেও আমার চিত্ত নির্লোভ নহে, আসব হইতে বিমুক্ত নহে।”</p>
<p><a class='sc' id='sc2'></a>“আবুসো অনুরুদ্ধ, সহস্র লোকধাতু দর্শন ব্যাপারে আপনার উক্তি শুধুমাত্র আপনার অহমিকা। উৎসাহ এবং অবিচলতা সম্পর্কে উক্তি ঔদ্ধত্য মাত্র। আসক্তি হইতে আপনার চিত্তের অধিমুক্তি সম্পর্কে আপনার উক্তি উদ্বেগ মাত্র। আয়ুষ্মান অনুরুদ্ধ যদি এই তিনটি ধর্ম পরিত্যাগ করিতেন তাহা হইলে ইহা তাঁহার জন্য মঙ্গলকর হইত। এই সব বিষয় যদি চিন্তা না করিতেন, অমৃত <span class='add'>(মৃত্যুহীন)</span> ধাতুতে মন <span class='add'>(চিত্ত)</span> কেন্দ্রীভূত করিতেন তাহা তাঁহার জন্য মঙ্গলময় হইত।”</p>
<p><a class='sc' id='sc3'></a>সুতরাং পরবর্তী সময়ে আয়ুষ্মান অনুরুদ্ধ এই তিনটি অবস্থা পরিত্যাগ করেন, এইগুলিতে মনোযোগ দেন নাই কিন্তু অমৃত ধাতুতে তাঁহার মন কেন্দ্রীভূত করেন। ইহা আয়ুষ্মান অনুরুদ্ধ একাকী, নির্জনরত, অপ্রমত্ত, উৎসাহী, আগ্রহী ও উচ্চাকাঙ্ক্ষায় বাস করিয়া অতি শীঘ্রই সেই শ্রেষ্ঠ ব্রহ্মচর্য লাভ করেন যে জন্য কুলপুত্রগণ যথার্থই আগারিক জীবন পরিত্যাগ করিয়া অনাগারিক জীবন লাভ করেন। এমনকি তিনি ইহজীবনে ব্রহ্মচর্য যাপন শেষে স্বয়ং অভিজ্ঞা প্রত্যক্ষ করিয়া অবস্থান করেন। তিনি জানেন, “জন্ম ধ্বংস হইয়াছে, ব্রহ্মচর্য উদ্‌যাপিত, আমার করণীয় কৃত, আমার এইরূপ হওয়ার নহে।” শ্রদ্ধেয় অনুরুদ্ধ অর্হৎগণের অন্যতম হইলেন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
