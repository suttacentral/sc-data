<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.102' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>লোণফল বর্গ</li>
</ul>
<h1 class='sutta'>৩.১০২. নিমিত্ত সূত্র</h1>
</header>
<p><a class='sc' id='sc1'></a>“ভিক্ষুগণ, উচ্চতর চিত্ত বিকাশের পক্ষে একজন ভিক্ষুর মাঝে মাঝে তিনটি বৈশিষ্ট্য প্রতিপালনীয়-মাঝে মাঝে সমাধির বৈশিষ্ট্য, উদ্যমশীল প্রয়োগের বৈশিষ্ট্য, উপেক্ষার বৈশিষ্ট্য প্রতিপালন করিতে হইবে।</p>
<p><a class='sc' id='sc2'></a>ভিক্ষুগণ, উচ্চতর চিত্ত বিকাশের জন্য একজন ভিক্ষু যদি একান্তভাবে সমাধিতে মনঃসংযোগ করে ইহা সম্ভবপর যে তাহার চিত্ত আলস্যপ্রবণ হইতে পারে। যদি সে উদ্যমশীল প্রয়োগে একান্তভাবে মনঃসংযোগ করে ইহা সম্ভবপর যে তাহার চিত্তবিক্ষেপ ঘটিতে পারে। যদি সে উপেক্ষা নিমিত্তে একান্তভাবে মনঃসংযোগ করে তাহা হইলে ইহা সম্ভবপর যে, আসক্তি ক্ষয়ের জন্য তাহার চিত্ত সম্পূর্ণভাবে সমতাপ্রাপ্ত হয় না। কিন্তু যদি সে মাঝে মাঝে এই তিনটি নিমিত্তে <span class='add'>(বৈশিষ্ট্যে)</span> মনঃসংযোগ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয়ের জন্য পুরোপুরি সমভাব প্রাপ্ত হয়।</p>
<p><a class='sc' id='sc3'></a>মনে কর ভিক্ষুগণ, একজন স্বর্ণকার অথবা তাহার লোক তাহার অগ্নিকুণ্ড স্থাপন করে, অগ্নিস্থাপন করিয়া অগ্নি প্রজ্বলিত করে, সাঁড়াশী দ্বারা স্বর্ণ লইয়া স্বর্ণ গলাইবার পাত্রে জোরে ঠেলিয়া দেয়, এবং মাঝে মাঝে ইহাতে ফুঁ দেয়, মাঝে মাঝে ইহাতে জল ছিটাইয়া দেয়, মাঝে মাঝে ঘনিষ্টভাবে পর্যবেক্ষণ করে। এখন ভিক্ষুগণ, স্বর্ণকার বা তাহার লোক যদি সেই স্বর্ণে অনবরত ফুঁ দিতে থাকে ইহা সম্ভব যে, স্বর্ণ জ্বলিয়া যাইতে পারে। যদি সে ইহাতে শুধু জলই ছিটাইতে থাকে সে ইহা শীতল করিয়া ফেলিবে। যদি সে সর্বদাই পরীক্ষা করিতে থাকে ইহা সম্ভব যে, স্বর্ণ খাঁটিত্ব লাভ করিবে না। কিন্তু যদি সে মাঝে মাঝে এই সব করে তাহা হইলে ইহা কার্বকার্য প্রয়োগের পক্ষে সম্পূর্ণ উপযোগী হইয়া পড়িবে। যেই ধরনের অলংকার একজন লোক আকাঙ্ক্ষা করে স্বর্ণ থালা হউক বা আংটি হউক বা গলার হার হউক বা স্বর্ণের মালা হউক, সে সেই উদ্দেশ্যে তাহা ব্যবহার করিতে পারে।</p>
<p><a class='sc' id='sc4'></a>তদ্রুপ ভিক্ষুগণ, অধিচিত্ত বিকাশে একজন নিবিষ্ট ভিক্ষুকে মাঝে মাঝে এই তিনটি বিষয়ে মনঃসংযোগ করিতে হয় <span class='add'>(সমাধি, উদ্যমশীলতা ও উপেক্ষা নিমিত্তে)</span>। যদি সে একান্তভাবে সমাধিতেই মনঃসংযোগ করে তাহা হইলে ইহা সম্ভবপর যে, আসক্তি ক্ষয়ের জন্য তাহার চিত্ত সম্পূর্ণভাবে সমতাপ্রাপ্ত হয় না। কিন্তু যদি সে মাঝে মাঝে এই তিনটি নিমিত্তে <span class='add'>(বৈশিষ্ট্যে)</span> মনঃসংযোগ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয়ের জন্য পুরোপুরি সমভাব প্রাপ্ত হয় এবং জ্ঞানের বিশেষ যে-কোনো শাখাতেই উপলব্ধির জন্য তাহার চিত্ত মনোনিবেশ করুক না কেন, তাহার পরিসর যাহাই হউক না কেন, সে ব্যক্তিগতভাবে তদ্রূপ করার ক্ষমতা লাভ করে।</p>
<p><a class='sc' id='sc5'></a>উদাহরণস্বরূপ ভিক্ষুগণ, যদি সে এই আকাঙ্ক্ষা করে যে-সে নিজের মধ্যে বহুবিধ ঋদ্ধি বা অলৌকিক শক্তি অনুভব করিবে, এক হইয়া বহু, বহু হইয়া এক হইবে, ইচ্ছাক্রমে আবির্ভাব-তিরোভাব সাধন করিতে পারিবে, প্রাচীর প্রাকার ও পর্বত স্পর্শ না করিয়া লঙ্ঘন করিতে পারিবে-আকাশে গমনের মতো; স্থলে <span class='add'>(পৃথিবীতে)</span> উঠানামা করিতে পারিবে-জলে ডুবা-উঠার মতো; জলে পদব্রজে গমন করিতে পারিবে-স্থলে গমনের মত; আকাশেও পদ্মাসন করিয়া বিহঙ্গগণের মতো গমন করিতে পারিবে; মহাকায় মহাশক্তিসম্পন্ন চন্দ্র-সূর্যকে হস্ত দ্বারা স্পর্শ করিতে পারিবে। চন্দ্র-সূর্যের গায়ে হাত বুলাইতে পারিবে, আব্রহ্ম ভুবন স্ববশে আনিতে পারিবে। তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='sc' id='sc6'></a>যদি সে এইরূপ আকাঙ্ক্ষা করে : দিব্য, পরিশুদ্ধ লোকাতীত শ্রোত্রধাতু দ্বারা উভয় শব্দ শুনিব, যাহা দিব্য ও মনুষ্য, যাহা দূরে ও নিকটে-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='sc' id='sc7'></a>যদি সে এইরূপ আকাঙ্ক্ষা করে : স্বচিত্তে অপর ব্যক্তির চিত্তের অবস্থা প্রকৃষ্টরূপে জানিব, চিত্ত সরাগ হইলে সরাগ, বীতরাগ <span class='add'>(কামলিপ্সাবিহীন)</span> হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্‌গত হইলে মহদ্‌গত, অমহদ্‌গত হইলে অমহদ্‌গত, স-উত্তর হইলে স-উত্তর, অনুত্তর <span class='add'>(অতুলনীয়)</span> হইলে অনুত্তর, সমাহিত হইলে সমাহিত, অসমাহিত হইলে অসমাহিত <span class='add'>(অনিয়ন্ত্রিত)</span>, বিমুক্ত হইলে বিমুক্ত, অবিমুক্ত হইলে অবিমুক্ত বলিয়া জানিব-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।</p>
<p><a class='sc' id='sc8'></a>যদি সে আকাঙ্ক্ষা করে : বহু প্রকারে বহুবিধ পূর্বজন্ম অনুস্মরণ করিতে পারিব; যথা : এক জন্ম, দুইজন্ম, তিন জন্ম, চারি জন্ম, পাঁচ জন্ম, দশ জন্ম, বিশ, ত্রিশ, চল্লিশ, পঞ্চাশ, শত, সহস্র জন্ম এমনকি বহু সহস্র জন্ম, বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্প, অমুক জন্মে আমার ছিল এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু; তাহা হইতে চ্যুত হইয়া আমি এই যোনিতে জন্মগ্রহণ করিয়াছি। এই প্রকারে আকার ও গতিসহ বহুবিধ পূর্বজন্ম অনুস্মরণ করিতে পারিব-তাহার পরিসর যাহাই হউক না কেন, সে তদ্রূপ করার ক্ষমতা আয়ত্ত করে।</p>
<p><a class='sc' id='sc9'></a>যদি সে আকাঙ্ক্ষা করে : বিশুদ্ধ ও লোকাতীত দিব্যচক্ষু দ্বারা অপর জীবগণকে দেখিতে পাইব, যাহারা চ্যুত হইতেছে, পুনরায় উৎপন্ন হইতেছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, জীবসমুহকে জানিতে পারিব-এইসকল জীব কায় দুশ্চরিত্র, বাক্‌দুশ্চরিত্র, মনদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টি সম্ভূত কর্ম পরিগ্রাহী হইবার ফলে দেহান্তে, মৃত্যুর পর অপায় দুর্গতি বিনিপাত-নরকে উৎপন্ন হইয়াছে; পক্ষান্তরে এই সকল জীব কায়-সুচরিত্র, বাক্‌-সুচরিত্র, মন-সুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টি উদ্ভূত কর্ম পরিগ্রাহী হইবার ফলে দেহান্তে, মৃত্যুর পর সুগতি-স্বর্গলোকে উৎপন্ন হইয়াছে; এইরূপে বিশুদ্ধ লোকাতীত দিব্যচক্ষু দ্বারা জীবগণকে দেখিতে পাইব, যাহারা চ্যুত হইয়া পুনরায় উৎপন্ন হইতেছে, স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত জীবগণকে প্রকৃষ্টরূপে জানিতে পারিব-তাহার পরিসর যাহাই হউক না কেন, যদি সে ইচ্ছা করে সে তদ্রূপ ক্ষমতা লাভ করে।</p>
<p><a class='sc' id='sc10'></a>যদি সে আকাঙ্ক্ষা করে : আসব ক্ষয়ে অনাসব হইয়া বর্তমান জন্মে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থান করিয়া বিচরণ করিব-তাহার পরিসর যাহাই হউক না কেন, সে তদ্রুপ করার ক্ষমতা প্রাপ্ত হয় না। তাহার ষড়ভিজ্ঞা প্রত্যক্ষ করা উচিত। কিন্তু যদি সে মাঝে মাঝে এই তিনটি বিষয়ে মনঃসংযোগ করে ও ষড়ভিজ্ঞা প্রত্যক্ষ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয় করিয়া তাহাতে অবস্থান করে : তাহার পরিসর যাহাই হউক না কেন, সে নিজে তদ্রুপ করার ক্ষমতা লাভ করে।”</p>
<p class='end'><a class='sc' id='sc11'></a>দ্বিতীয় মহা পঞ্চাশক সমাপ্ত।</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
