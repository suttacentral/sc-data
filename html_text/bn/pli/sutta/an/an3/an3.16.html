<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.16' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>রথচক্র বর্গ</li>
</ul>
<h1 class='sutta'>৩.১৬. অপণ্ণক সূত্র</h1>
</header>
<p><a class='sc' id='sc1'></a>“ভিক্ষুগণ, তিনটি গুণে গুণান্বিত হইয়া একজন ভিক্ষু নিশ্চিত পদ্ধতি অনুশীলনে পারদর্শী হয় এবং তাহার আসক্তি ক্ষয়ের জন্য বলিষ্ঠ কারণ আছে। তিন কী কী? ভিক্ষুগণ, একজন ইন্দ্রিয়দ্বার পাহারা দেয়, ভোজনে মাত্রজ্ঞ হয় এবং জাগ্রতশীল হয়। ভিক্ষুগণ, কিভাবে ভিক্ষু ইন্দ্রিয় দ্বার পাহারা দেয়? ভিক্ষুগণ, ভিক্ষু চক্ষু দ্বারা রূপ দর্শন করিয়া নিমিত্ত গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য <span class='add'>(লোভ এবং নৈরাশ্য)</span>-বশত অসংযত চক্ষুন্দ্রিয়ে পাপ-অকুশল উৎপন্ন হয়। সে চক্ষুন্দ্রিয় নিয়ন্ত্রণ করে, পাহারা দেয়, চক্ষুন্দ্রিয় সংযত করে। শ্রোত্র দ্বারা শব্দ শুনিয়া নিমিত্ত গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য <span class='add'>(লোভ এবং নৈরাশ্য)</span>-বশত অসংযত শ্রোত্রন্দ্রিয়ে পাপ-অকুশল উৎপন্ন হয়। সে শ্রোত্রন্দ্রিয় নিয়ন্ত্রণ করে, পাহারা দেয়, শ্রোত্রন্দ্রিয় সংযত করে। ঘ্রাণ দ্বারা গন্ধ আঘ্রাণ করিয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য <span class='add'>(লোভ এবং নৈরাশ্য)</span>-বশত অসংযত ঘ্রাণেন্দ্রিয়ে পাপ-অকুশল উৎপন্ন হয়। সে ঘ্রাণন্দ্রিয় নিয়ন্ত্রণ করে, পাহারা দেয়, ঘ্রাণন্দ্রিয় সংযত করে। জিহ্বা দ্বারা রস আস্বাদন করিয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য <span class='add'>(লোভ এবং নৈরাশ্য)</span>-বশত অসংযত জিহ্বান্দ্রিয়ে পাপ-অকুশল উৎপন্ন হয়। সে জিহ্বান্দ্রিয় নিয়ন্ত্রণ করে, পাহারা দেয়, জিহ্বান্দ্রিয় সংযত করে। কায় দ্বারা স্পৃষ্ট হইয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য <span class='add'>(লোভ এবং নৈরাশ্য)</span>-বশত অসংযত কায়েন্দ্রিয়ে পাপ-অকুশল উৎপন্ন হয়। সে কায়েন্দ্রিয় নিয়ন্ত্রণ করে, পাহারা দেয়, কায়েন্দ্রিয় সংযত করে। মন দ্বারা ধর্ম শ্রবণ করিয়া নিমিত্ত গ্রহণ করে না বা অনুব্যঞ্জন গ্রহণ করে না। কিন্তু লোভ এবং নৈরাশ্যবশত যে অসংযত শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয়, মন-ইন্দ্রিয়ে পাপ-অকুশল উৎপন্ন হয় সেই দ্বারসমূহ নিয়ন্ত্রণ করে, পাহারা দেয়, সংযত করে। ভিক্ষুগণ, এইভাবেই একজন ভিক্ষু ইন্দ্রিয় দ্বারসমূহ পাহারা দেয়। ভিক্ষুগণ, কিভাবে ভিক্ষু ভোজনে মাত্রাজ্ঞ হয়? ভিক্ষুগণ, সে চিন্তা করিয়া জ্ঞানপূর্বক আহার গ্রহণ করে; ক্রীড়ার জন্য নহে, মত্ততার জন্য নহে, ব্যক্তিগত মণ্ডণের জন্য নহে, বিভূষণের জন্য নহে। কিন্তু যাবৎ এই দেহ আছে তাবৎ তাহার স্থিতির জন্য, জীবন যাপনের জন্য, ব্যথা দূর করিবার জন্য, ব্রহ্মচর্যের অনুগ্রহের জন্য এই চিন্তায় : “আমি পুরাতন বেদনা দমন করিব নূতন বেদনা উৎপন্ন করিব না। যতদিন বাঁচিয়া থাকিব ততদিন আমি নির্দোষ এবং সুখে বিহরণ করিব।” ভিক্ষুগণ, এইরূপে ভিক্ষু ভোজনে মাত্রাজ্ঞ হয়। কিভাবে ভিক্ষুগণ, একজন ভিক্ষু জাগ্রতশীল হয়? ভিক্ষুগণ, দিবসে ভিক্ষু চঙ্ক্রমণ করিয়া উপবেশন করিয়া আবরণীয় <span class='add'>(বাধা সৃষ্টিকারী)</span> বিষয় হইতে চিত্তকে মুক্ত করে। রাত্রির প্রথম যামে চঙ্ক্রমণ ও উপবেশন করিয়া চিত্তকে আবরণীয় বিষয় হইতে মুক্ত করে; রাত্রির মধ্যম ভাগে দক্ষিণপার্শ্ব হইয়া সিংহশয্যা গ্রহণ করে, পায়ের উপর পা রাখিয়া উত্থান সংজ্ঞায় স্মৃতি <span class='add'>(মনোযোগ)</span> নিবদ্ধ রাখে। রাত্রির শেষ ভাগে প্রত্যুত্থান করিয়া চঙ্ক্রমণ ও উপবেশন করিয়া চিত্তকে আবরণীয় বিষয় হইতে মুক্ত করে। ভিক্ষুগণ, এইভাবেই ভিক্ষু জাগ্রতশীল হয়। ভিক্ষুগণ, এই তিন ধর্ম সমন্বাগত ভিক্ষু নিশ্চিত পদ্ধতি অনুশীলনে পারদর্শী হয় এবং তাহার আসক্তি ক্ষয়ের কারণ সৃষ্টি করে।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
