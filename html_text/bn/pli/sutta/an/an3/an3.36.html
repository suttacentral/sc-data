<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.36' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>দেবদূত বর্গ</li>
</ul>
<h1 class='sutta'>৩.৩৬. দেবদূত সূত্র</h1>
</header>
<p><a class='sc' id='sc1'></a>দেবদূত <span class='add'>(ক)</span> “ভিক্ষুগণ, দেবদূত এই তিন প্রকার। কী কী?-ভিক্ষুগণ, কেহ কেহ কায়িক, বাচনিক, মানসিক অবৈধ জীবনযাপন করে। সে কায়িক অবৈধ আচরণ করিয়া, বাচনিক অবৈধ আচরণ করিয়া, মানসিক অবৈধ আচরণ করিয়া দেহভেদে যখন মৃত্যুবরণ করে মৃত্যুর পর অপায়ে, দুর্গতিতে, বিনিপাতে, নরকে পতিত হয়। তখন নিরয়পাল <span class='add'>(নরকের অধ্যক্ষ)</span> তাহার উভয় হাত ধরিয়া যমরাজের সম্মুখে আনিয়া এইরূপ বলে : “মহাশয়, এই লোকের মাতাপিতা ও শ্রমণ-ব্রাহ্মণের প্রতি কোনো সম্মান ছিল না। তাহার বংশের বয়োজ্যেষ্ঠদের প্রতি সম্মান প্রদর্শন করে নাই। দেব, তাহাকে শাস্তি প্রদান করুন।” তৎপর ভিক্ষুগণ, মৃত্যুরাজ যম তাহাকে পরীক্ষা করে, ঘনিষ্টভাবে তাহাকে প্রশ্ন করে এবং প্রথম দেবদূত সম্পর্কে তাহাকে জিজ্ঞাসা করে : “ওহে পুরুষ, তুমি কি মনুষ্যদের মধ্যে প্রথম দেবদূত দর্শন কর নাই?” সে এইরূপ উত্তর দেয় : “প্রভু, আমি তাহাকে দেখি নাই।” ভিক্ষুগণ, তখন মৃত্যুরাজ যম তাহাকে বলে, “ওহে পুরুষ, তুমি কি মানুষের মধ্যে কোনো স্ত্রী বা পুরুষ, আশি বা নব্বই বা শত বৎসর বয়স্ক, জরাজীর্ণ, ছাদের বরগা সদৃশ, বাঁকা গমনাগমনে দণ্ড-নির্ভর, পীড়িত, বিগত যৌবন, ভগ্ন দণ্ড, ধূসরবর্ণের চুল বা চুলবিহীনতা, টাক পড়া, ভ্রূ কোঁকড়ানো, সর্বাঙ্গ কালদাগযুক্ত ব্যক্তি দেখ নাই?” সে জবাব দেয় : “দেব, দেখিয়াছি।” তখন মৃত্যুরাজ যম তাহাকে বলে, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে, “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”</p>
<p><a class='sc' id='sc2'></a>“ভিক্ষুগণ, তাহাকে পরীক্ষা করিয়া এবং ঘনিষ্টভাবে প্রশ্ন করিয়া এবং প্রথম দেবদূত সম্পর্কে সম্বোধন করিয়া অনুরূপভাবে দ্বিতীয় দেবদূত সম্পর্কে বলিল, “ওহে পুরুষ, তুমি কি মনুষ্যদের মধ্যে দ্বিতীয় দেবদূত দেখ নাই?” সে উত্তর দিল, “আমি কখনো তাঁহাকে দেখি নাই প্রভু।” তখন মৃত্যুরাজ যম বলে, “তুমি কি মনুষ্যদের মধ্যে স্ত্রী বা পুরুষের, রুগ্ন, ক্লিষ্ট, দারুণ রোগে আক্রান্তকে, নিজের মলের উপর শায়িত অবস্থায় গড়াগড়ি দিতে, অন্য কিছু অবলম্বনে উঠিতে, অন্যদের দ্বারা শয্যায় শায়িত করাইতে দেখ নাই?” “হ্যাঁ প্রভু দেখিয়াছি।” ভিক্ষুগণ, মৃত্যুরাজ যম তাহাকে বলিল, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, “না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে, “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়-স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”</p>
<p><a class='sc' id='sc3'></a>তৎপর ভিক্ষুগণ, মৃত্যুরাজ যম দ্বিতীয় দেবদূত সম্পর্কে তাহাকে পরীক্ষা ও ঘনিষ্টভাবে প্রশ্ন ও সম্বোধন করিয়া অনুরূপভাবে তৃতীয় দেবদূত সম্পর্কে বলিল, “ওহে পুরুষ, তুমি কি তৃতীয় দেবদূত দেখ নাই?” সে জবাব দিল, “প্রভু, দেখি নাই।” তখন ভিক্ষুগণ, মৃত্যুরাজ যম তাহাকে বলিল, “ওহে পুরুষ, মনুষ্যদের মধ্যে স্ত্রী বা পুরুষকে, একদিনের মৃত, দুই দিনের মৃতকে, অতিশয় গর্বিতকে, কালনীল, ক্ষত হইতে পুঁজ নির্গত হইতে দেখ নাই?” সে উত্তর দিল, “হ্যাঁ প্রভু, দেখিয়াছি।” তখন ভিক্ষুগণ, মৃত্যুরাজ যম তাহাকে বলিল, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়-স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”</p>
<p><a class='sc' id='sc4'></a>“হে ভিক্ষুগণ, মৃত্যুরাজ যম তাহাকে তৃতীয় দেবদূত সম্পর্কে প্রশ্ন করিয়া নীরব রহিল। ভিক্ষুগণ, নিরয়পালগণ তখন তাহাকে পঞ্চবিধ বন্ধন দ্বারা নির্যাতন করে। তাহারা তাহার প্রতি হাতে পায়ে একটি করিয়া উত্তপ্ত লৌহ পিন প্রবেশ করাইয়া দেয় এবং পঞ্চমটি বক্ষের মধ্য দিয়া প্রবেশ করায়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর নিরয়পালগণ তাহাকে শোয়াইয়া কুঠার দ্বারা ছিন্ন করে। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে পা ঊর্ধদিকে মাথা নিচের দিকে করিয়া ক্ষুর দ্বারা কর্তিত করে তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। ইহার পর ভিক্ষুগণ, নিরয়পালগণ তাহাকে রথে বন্ধন করে এবং প্রজ্জ্বলিত উত্তপ্ত ভূমিতে উপরে-নিচে চালিত করে। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে উত্তপ্ত জ্বলন্ত অঙ্গার পর্বতের উপর হইতে নিচে ঠেলিয়া দেয়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে পা ঊর্ধ্বদিকে মাথা নিম্নদিকে করিয়া উত্তপ্ত পিতলের কড়ায় নিক্ষেপ করে। তথায় সে সিদ্ধ হয় এবং তরল পদার্থের উপরিভাগে উঠে। এইরূপ অবস্থায় একবার উপরে উঠে একবার নিচে যায় একবার আড়াআড়িভাবে যায়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে মহানিরয়ে নিক্ষেপ করে। ভিক্ষুগণ, সেই মহানিরয় এইরূপ :</p>
<p><a class='sc' id='sc5'></a>চারি দ্বার বিশিষ্ট চারি কোণযুক্ত মহানরক দাঁড়ানো যাহা লৌহ প্রাচীর দ্বারা বেষ্টিত ও লৌহাবরণ দ্বারা বিভক্ত। সেই অবীচি মহা নরকে ছাদ লৌহময় ইহার মেঝেও লৌহ নির্মিত অতিশয় তেজযুক্ত ও উত্তপ্ত চর্তুদিকে শত যোজন পর্যন্ত অগ্নিশিখা ছড়াইয়া থাকে।</p>
<p><a class='sc' id='sc6'></a>ভিক্ষুগণ, এক সময় মৃত্যুরাজ যম নিজে এইরূপ চিন্তা করিল : ইহা সত্য যে জগতে যাহারা বিভিন্ন উপায়ে কুকর্ম সম্পাদন করে তাহারা শাস্তি ভোগ করে। ওহে, আমি যদি মনুষ্য জীবন লাভ করিতাম! ওহে, তথাগত অর্হৎ সম্যকসম্বুদ্ধ যদি জগতে আবির্ভূত হইতেন! ওহে, তথাগতের পদপ্রান্তে আমি বসিতাম এবং তিনি আমাকে ধর্ম শিক্ষা দিতেন এবং আমি তাঁহার নিকট ধর্ম শিক্ষা করিতে পারিতাম। ভিক্ষুগণ, আমি কোনো শ্রমণ-ব্রাহ্মণ হইতে শুনিয়া এই কথা বলিতেছি না। আমি স্বয়ং যাহা জ্ঞাত হইয়াছি এবং দর্শন ও শ্রবণ করিয়াছি তাহাই তোমাদের নির্দেশ করিতেছি।</p>
<p><a class='sc' id='sc7'></a>যেইসব মানুষ দেবদূত দ্বারা সতর্ককৃত হইয়াও দাম্ভিক, অসতর্ক উদাসীন, তাহারা হীনজন্ম লাভ করিয়া দীর্ঘকাল অনুশোচনায় ভোগে। সৎপুরুষ যখন দেবদূতের দ্বারা সচকিত হয়, আর্যধর্মে কখনো প্রমাদিত হয় না, জগতের প্রতি অনুরক্ত হওয়ার ভয় দেখিয়া, তৃষ্ণাকে জন্ম-মৃত্যুর কারণ জানিয়া জন্ম-মৃত্যুর অবসান করিয়া তাহারা প্রশান্তি লাভ করে। এইরূপ প্রশান্ত ব্যক্তি ইহজীবনে নির্বাণ প্রাপ্ত হয়, তাহাদের শত্রুতা ভয় অতীত হইয়াছে, তাহারা সর্ব দুঃখের অতীত।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
