<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.40' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>দেবদূত বর্গ</li>
</ul>
<h1 class='sutta'>৩.৪০. আধিপত্য সূত্র</h1>
</header>
<p><a class='sc' id='sc1'></a>“হে ভিক্ষুগণ, আধিপত্য এই ত্রিবিধ। তিন কী কী? আত্মাধিপত্য, লোকাধিপত্য, ধর্মাধিপত্য। আত্মাধিপত্য কীরূপ? এই ব্যাপারে যে ভিক্ষু অরণ্যে গত, বৃক্ষমূলে গত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে আগমন করি নাই। ভিক্ষার জন্য বা শয্যাসনের জন্যও নহে, ভবিষ্যতে এইরূপ হইব এইজন্যও নহে। কেবল এই ধারণায় : জন্ম উত্তীর্ণ হইবার জন্য, জরা, মরণ, শোক, পরিদেবন, দুঃখ, দৌর্মনস্য, উপায়াস দুঃখ হইতে অব্যাহতির জন্য, দুঃখ স্কন্ধের অন্তসাধনের জন্য, প্রজ্ঞা লাভের জন্য আগারিক জীবন হইতে অনাগারিক জীবনে প্রব্রজিত হইয়াছি। তথাপি আমি যে গৃহজীবন পরিত্যাগ করিয়া অনাগারিক জীবনে অনুরাগ পরিত্যাগ করিয়াছি সেই অনুরাগ পূর্বাপেক্ষা যে আরও ব্যাপকভাবে আমাকে অনুসরণ করিবে ইহা হইতে পারে না। তৎপর সে এইরূপ চিন্তা করে : আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত। এইরূপ নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য <span class='add'>(নিন্দনীয়)</span> পরিত্যাগ করে, অনবদ্য <span class='add'>(নিষ্কলুষ)</span> বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। ইহা “আত্ম আধিপত্য” নামে অভিহিত।</p>
<p><a class='sc' id='sc2'></a>লোকাধিপত্য কীরূপ, হে ভিক্ষুগণ? এই ব্যাপারে যে ভিক্ষু অরণ্যে গত, বৃক্ষমূলেগত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে প্রব্রজিত হইয়াছি। তথাপি আমি যে আগার পরিত্যাগ করিয়া অনাগারিক জীবন গ্রহণ করিয়াছি, আমার কাম চিন্তা, ব্যাপাদ বিতর্ক <span class='add'>(বিদ্বেষ চেতনা)</span>, বিহিংসা <span class='add'>(ক্ষতিকারক চিন্তা)</span> আমাকে পীড়িত করিবে না। এই জগৎ মহাজনতার বাসস্থান। এই মহাজনতার মধ্যে শ্রমণ-ব্রাহ্মণ অলৌকিক শক্তির অধিকারী, দিব্যচক্ষুসম্পন্ন, পরচিত্তজ্ঞ। তাঁহারা দূর হইতেও সবকিছু পর্যবেক্ষণ করেন। সন্নিকটে হইলেও তাঁহারা অদৃশ্য এবং তাঁহারা নিজ চিত্ত দ্বারা আমার চিত্তের অবস্থা অবগত। তাঁহারা আমাকে এইভাবে জানেন : ওহে আগার পরিত্যাগ করিয়া অনাগারিক জীবনে শ্রদ্ধা প্রব্রজিত কুলপুত্রকে দেখুন, যিনি পাপ-অকুশলে জীবনযাপন করিতেছেন। নিশ্চয়ই ঋদ্ধিমান, দিব্যচক্ষুসম্পন্ন, পরচিত্তবিদ দেবগণ আছেন। তাঁহারা দূর তাঁহারা দূর হইতেও সবকিছু পর্যবেক্ষণ করেন। সন্নিকটে হইলেও তাঁহারা অদৃশ্য এবং তাঁহারা নিজ চিত্ত দ্বারা আমার চিত্তের অবস্থা অবগত। তাঁহারা আমাকে এইভাবে জানেন : ওহে আগার পরিত্যাগ করিয়া অনাগারিক জীবনে শ্রদ্ধা প্রব্রজিত কুলপুত্রকে দেখুন, যিনি পাপ-অকুশলে জীবনযাপন করিতেছেন। তখন সে এইরূপ চিন্তা করে : আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত। এইরূপ নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য <span class='add'>(নিন্দনীয়)</span> পরিত্যাগ করে, অনবদ্য <span class='add'>(নিষ্কলুষ)</span> বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। হে ভিক্ষুগণ, ইহাকে লোকাধিপত্য বলে।</p>
<p><a class='sc' id='sc3'></a>ভিক্ষুগণ, ধর্মাধিপত্য কিরূপ? এই ব্যাপারে যে ভিক্ষু অরণ্যে গত, বৃক্ষমূলেগত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে আগমন করি নাই। ভিক্ষার জন্য বা শয্যাসনের জন্যও নহে, ভবিষ্যতে এইরূপ হইব এইজন্যও নহে। কেবল এই ধারণায় : জন্ম উত্তীর্ণ হইবার জন্য, জরা, মরণ, শোক, পরিদেবন, দুঃখ, দৌর্মনস্য, উপায়াস দুঃখ হইতে অব্যাহতির জন্য, দুঃখ স্কন্ধের অন্তসাধনের জন্য, প্রজ্ঞা লাভের জন্য আগারিক জীবন হইতে অনাগারিক জীবনে প্রব্রজিত হইয়াছি। ভগবান কর্তৃক ধর্ম সুন্দরভাবে ব্যাখ্যাত যাহা ইহজীবনেই দৃষ্ট হয় এই বিষয়ের কোনো নির্দিষ্ট কাল নাই, আস এবং দেখ এইরূপ বলার যোগ্য, যাহা অগ্রে ধাবিত করায়, যাহা বিজ্ঞ ব্যক্তিরা স্বয়ং জ্ঞাত হন বা যাহা বিজ্ঞগণের নিজেদেরই প্রত্যক্ষের বিষয়। এখন আমার সতীর্থগণ আছেন যাঁহারা জ্ঞান এবং অন্তর্দৃষ্টিতে বিহার করেন। এখন সুব্যাখ্যাত ধর্ম বিনয়ে আমি যে প্রব্রজিত হইয়াছি আমার মধ্যে কোনো আলস্য হীনবীর্য্য বিদ্যমান থাকা অনুচিত। তখন সে এইরূপ চিন্তা করে; আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত, একাগ্র। এইরূপে নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য <span class='add'>(নিন্দনীয়)</span> পরিত্যাগ করে, অনবদ্য <span class='add'>(নিষ্কলুষ)</span> বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। ভিক্ষুগণ, ইহাই ধর্মাধিপত্য নামে অভিহিত। ভিক্ষুগণ, ত্রিবিধ আধিপত্য এইরূপ।</p>
<p><a class='sc' id='sc4'></a>জগতে পাপকর্ম সম্পাদনের জন্য নির্জন স্থান কোথাও নাই। হে পুরুষ! তোমার আত্মা তোমার সত্য-মিথ্যা কর্ম সম্বন্ধে অবগত আছে। হে পুরুষ! তোমার সাক্ষী তোমার কল্যাণ কর্ম, তুমি নিজেকে ঘৃণা করিতেছ, তুমি নিজের মধ্যে পাপ রাখিয়া তোমার আত্মার অজ্ঞাতে গোপন করিতেছ। জগতে বিসমাচারী মূর্খকে দেবগণ ও তথাগত বুদ্ধগণ দেখিয়া থাকেন। তাই আত্ম-প্রধান, স্মৃতিমান, লোক-শিক্ষক, জ্ঞানবান, ধ্যানপরায়ণ, ধর্মাধিপতি ও অনুধর্মাচরণকারী হইয়া বিচরণ করিবে। সত্যবাদী পরাক্রমশালী আসববিহীন মুনি হ্রাস প্রাপ্ত হয় না। সে মারকে করে জয়, মৃত্যুকে করে পরাস্ত। প্রচেষ্টা বলে সে জাতিক্ষয়কে <span class='add'>(পুনর্জন্মের ক্ষয়)</span> স্পর্শ করিয়াছে। এইরূপ লোকজ্ঞ ও প্রজ্ঞাবান ব্যক্তি সকল প্রকার ধর্মে <span class='add'>(কাম ও মিথ্যাদৃষ্টি)</span> অনুপলিপ্ত থাকে। সেই ক্ষীণাসব মুনির কখনও হ্রাস প্রাপ্তি ঘটে না।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
