<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.137' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>যোদ্ধা বর্গ</li>
</ul>
<h1 class='sutta'>৩.১৩৭. কেশকম্বল সূত্র</h1>
</header>
<p><a class='sc' id='sc1'></a>“যেমন ভিক্ষুগণ, কেশ কম্বল সকল প্রকার তন্তু বস্ত্রের মধ্যে সব চাইতে নিকৃষ্ট যেহেতু ভিক্ষুগণ, ঠাণ্ডা আবহাওয়ায় কেশ কম্বল ঠান্ডা হয়, গরম আবহাওয়ায় গরম হয়, দুর্বর্ণ, দুর্গন্ধ এবং স্পর্শ হয় নিরানন্দময়। তদ্রূপ ভিক্ষুগণ, শ্রমণদের যত প্রকার মতবাদ আছে তন্মধ্যে মক্ষলীবাদ সর্বনিকৃষ্ট। ভিক্ষুগণ, অজ্ঞানী মক্ষলী এইরূপ মতবাদ প্রচার করেন-কর্ম নাই, কার্য নাই, করার বীর্য <span class='add'>(কর্মশক্তি)</span> নাই।</p>
<p><a class='sc' id='sc2'></a>ভিক্ষুগণ, অতীতে যে সকল অর্হৎ ভগবান সম্যকসম্বুদ্ধ ছিলেন তাঁহারা সবাই কর্মবাদী, ক্রিয়াবাদী ও বীর্যবাদী হইবেন। কিন্তু ভিক্ষুগণ, মূর্খ মক্ষলী এই সমস্ত বাদ পরিত্যাগ করেন এবং প্রবর্তন করেন এই মতবাদ : কর্ম নাই, ক্রিয়া নাই, বীর্য নাই।</p>
<p><a class='sc' id='sc3'></a>ভিক্ষুগণ, ভবিষ্যতেও যে সকল অর্হৎ ভগবান সম্যকসম্বুদ্ধ হইবেন তাঁহারা সবাই কর্মবাদী, ক্রিয়াবাদী ও বীর্যবাদী হইবেন। কিন্তু ভিক্ষুগণ, মূর্খ মক্ষলী এই সমস্ত বাদ পরিত্যাগ করেন এবং প্রবর্তন করেন এই মতবাদ : কর্ম নাই, ক্রিয়া নাই, বীর্য নাই।</p>
<p><a class='sc' id='sc4'></a>ভিক্ষুগণ, আমি যিনি অর্হৎ ভগবান সম্যকসম্বুদ্ধ সেই আমিও কর্মবাদী, ক্রিয়াবাদী, বীর্যবাদী। আমাকেও মূর্খ পুরুষ মক্ষলী বর্জন করিয়াছেন-কর্ম নাই, ক্রিয়া নাই, বীর্য নাই, এই মতবাদ দ্বারা।</p>
<p><a class='sc' id='sc5'></a>যেমন ভিক্ষুগণ, নদীমুখে একজন লোক বহু মৎস্যের ক্ষতি, দুঃখ, দুর্দশা এবং ধ্বংসের জন্য ফাঁদ পাতে তদ্রূপ ভিক্ষুগণ, মূর্খ পুরুষ মক্ষলী বহু লোকের ক্ষতি, দুঃখ, দুর্দশা এবং ধ্বংসের জন্য মনুষ্য ফাঁদ পাতেন বলিয়া মনে হয়।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
