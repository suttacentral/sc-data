<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.35' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>দেবদূত বর্গ</li>
</ul>
<h1 class='sutta'>৩.৩৫. হত্থক সূত্র</h1>
</header>
<p><a class='sc' id='sc1'></a>“আমি এইরূপ শুনিয়াছি। এক সময় ভগবান আলবীর গো-মার্গে সিংসপবনে পন্নসন্থারে অবস্থান করিতেছিলেন। অতঃপর আলবীর হস্তক তথায় পদব্রজে ভ্রমন করিতেছিলেন এবং যখন বিচরণ করিতেছিলেন তিনি দেখিতে পান যে ভগবান গো-মার্গে সিংসপবনে পন্নসন্থারে উপবিষ্ট। ভগবানকে দেখিয়া তাঁহার নিকট গিয়া অভিবাদন করিয়া একপ্রান্তে উপবেশন করেন। একপ্রান্তে উপবিষ্ট আলবীর হস্তক ভগবানকে বলেন, “ভন্তে ভগবান, আপনি কি সুখে আছেন?” “হ্যাঁ কুমার, আমি সুখে আছি। জগতে যাঁহারা সুখে বাস করেন আমি তাঁহাদের মধ্যে একজন।” “কিন্তু ভন্তে, শীতের রাত্রি ঠাণ্ডা, অন্ধকার, অর্ধমাস তুষারপাতের সময়। পশুদের খুর দ্বারা মাটি পদদলিত করা কষ্টকর। ঝরিয়া পড়া পত্রের গালিচা পাতলা, বৃক্ষপত্র বিরল, গাঢ় পীতবর্ণ বস্ত্র ঠাণ্ডা, প্রবহমান প্রচণ্ড ঝড়ও শীতল।” তখন ভগবান বলিলেন, “তথাপি কুমার, আমি সুখে বিহার করি। জগতে যাঁহারা যাঁহারা সুখে বাস করেন আমি তাঁহাদের মধ্যে অন্যতম। হে কুমার, আমি তোমাকে এখন এই ব্যাপারে প্রশ্ন করিব এবং তুমি যাহা উপযুক্ত মনে কর উত্তর দিবে। হে কুমার, তোমার কী মনে হয়? মনে কর একজন গৃহপতি বা গৃহপতি পুত্রের ত্রিকোণ ছাদযুক্ত একটি গৃহ আছে যাহার ভিতর বাহির প্রলেপযুক্ত ও দরজা-জানালা উত্তমভাবে সংযুক্ত। তাহার মধ্যে আছে একটি পালঙ্ক যাহার উপর দীর্ঘ লোমশযুক্ত পশমী কম্বল বিছানো। সাদা পশমী একখানা বিছানা, পুষ্পের সুচিকর্মযুক্ত বিছানার চাদর, দামি কৃষ্ণসার মৃগচর্ম বিস্তৃত, মাথার উপর চাঁদোয়া এবং উভয় পার্শ্বে লোহিত বর্ণের একখানা করিয়া গদি আছে। এখানে একটি জ্বলন্ত প্রদীপ এবং তাহার পরিচর্যার জন্য সর্বমোহিনীশক্তিসম্পন্না চারিজন স্ত্রীলোক আছে। কুমার, এখন তোমার কী মনে হয়? সে কি সুখে বাস করিবে না করিবে না? তুমি কী মনে কর?” “হ্যাঁ, ভন্তে, সুখে বাস করিবে। জগতে যাঁহারা সুখে বাস করেন তিনি তাঁহাদের মধ্যে অন্যতম।” “কুমার আমার, তোমার কী মনে হয়? সে গৃহপতি বা গৃহপতি পুত্রের কি কায়িক বা মানসিক যন্ত্রণা উৎপন্ন হইবে না যাহা রাগজ <span class='add'>(কামযুক্ত)</span>, যদ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনরুৎপত্তির হেতুতে পর্যবসিত হইয়াছে। সেই কারণে আমি সুখে বাস করি। পুনঃ সেই গৃহপতি বা গৃহপতির পুত্রের কি কায়িক দ্বেষজ দ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনরুৎপত্তির হেতুতে পর্যবসিত হইয়াছে। সেই কারণে আমি সুখে বাস করি। পুনঃ সেই গৃহপতি বা গৃহপতির পুত্রের কি কায়িক মোহজ যদ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনঃ অনুৎপত্তির হেতুতে পর্যবসিত হইয়াছে। সেই কারণে আমি সুখে বাস করি।”</p>
<p><a class='sc' id='sc2'></a>অর্হৎ মুক্ত হইয়া সুখে বাস করেন, লোভ তাঁহাকে অভিভূত করে না, তিনি শান্ত এবং সংযোজনমুক্ত, তিনি সকল বাধা ছিন্ন করিয়া হৃদয়ের ব্যথা সংযত করিয়াছেন। সেই উপশান্ত ব্যক্তি সুখে বাস করেন এবং চৈতসিক প্রশান্তি লাভ করেন।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
