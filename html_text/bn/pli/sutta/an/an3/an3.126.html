<!DOCTYPE html>
<html>
<head>
<meta charset='UTF-8'>
<meta name='author' content='সুমঙ্গল বড়ুয়া'>
<title></title>
</head>
<body>
<article id='an3.126' lang='bn'>
<header>
<ul>
<li class='nikaya'>অঙ্গুত্তরনিকায়</li>
<li class='nipata'>ত্রিক নিপাত</li>
<li class='vagga'>কুশীনারা বর্গ</li>
</ul>
<h1 class='sutta'>৩.১২৬. ভরণ্ডু কালাম সূত্র</h1>
</header>
<p><a class='sc' id='sc1'></a>“এক সময় ভগবান কোশলে বিচরণ করিতে করিতে কপিলবাস্তুতে উপনীত হইয়াছেন। সুতরাং মহানাম শাক্য ভগবানকে দর্শন করিতে যান। তাঁহার নিকট আসিয়া তাঁহাকে অভিবাদন করিয়া একপ্রান্তে স্থিত হইলেন। একপ্রান্তে স্থিত মহানাম শাক্যকে ভগবান বললেন, “মহানাম, গমন করুন এবং অদ্য এক রাত্রি অবস্থানের জন্য আমার জন্য আবাস দেখুন।” “ভন্তে, উত্তম” মহানাম শাক্য উত্তর দেন এবং কপিলবাস্তু গমন করেন, সেখানে যদিও তিনি সহস্র স্থান অনুসন্ধান করিয়া উপযুক্ত কোনো আবাস পাইলেন না যেখানে ভগবান সেই রাত্রি অতিবাহিত করেন। সুতরাং তিনি ভগবানের নিকট প্রত্যাবর্তন করেন এবং বলেন :</p>
<p><a class='sc' id='sc2'></a>“ভন্তে, ভগবান অদ্য রাত্রি যাপন করিতে পারেন সেইরূপ উপযুক্ত আবাস নাই। কিন্তু ভন্তে, ভরণ্ডুতে কালাম নামে ভগবানের এক পুরাতন সব্রহ্মচারী আছেন। ভগবন, রাত্রি তাঁহার আশ্রমে অবস্থান করুন।” “তাহা হইলে মহানাম, গমন করুন। আমার জন্য তথায় একটি মাদুর প্রজ্ঞাপিত করুন।” “উত্তম ভন্তে,” মহানাম শাক্য উত্তর দিলেন এবং ভরণ্ডুতে কালামের আশ্রমে গিয়া উপস্থিত হন। উপস্থিত হইয়া তিনি একটি মাদুর প্রজ্ঞাপিত করিয়া, পা ধোয়ার জল রাখিয়া ভগবানের নিকট প্রত্যাবর্তন করেন। তিনি ভগবানকে বলেন, “ভন্তে, মাদুর প্রজ্ঞাপিত হইয়াছে। পা ধোয়ার জল প্রস্তুত। ভগবান যাহা কাল উপযোগী মনে করেন তাহা করুন।”</p>
<p><a class='sc' id='sc3'></a>তৎপর ভগবান ভরণ্ডুতে কালামের আশ্রমে গমন করেন। সেখানে পৌঁছিয়া পাদ প্রক্ষালন করিয়া প্রজ্ঞাপিত আসনে উপবেশন করেন। মহানাম শাক্যের মনে এই চিন্তা উদিত হইল : এখন ভগবানের পরিচর্যা করার সময় নহে। তিনি শ্রান্ত। আগামীকল্য আমি তাঁহাকে পরিচর্যা করিব। সুতরাং তিনি ভগবানকে অভিবাদন করিয়া প্রদক্ষিণ করিয়া চলিয়া গেলেন। অতঃপর রাত্রির অবসানে মহানাম শাক্য ভগবানের নিকট উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট মহানাম শাক্যকে ভগবান বলেন :</p>
<p><a class='sc' id='sc4'></a>“মহানাম, এই তিন প্রকার শাস্তা <span class='add'>(শিক্ষক)</span> জগতে বিদ্যমান। কী কী? মহানাম, একজন শাস্তা ইন্দ্রিয় কামনা ভালোভাবে জানিয়া প্রজ্ঞাপিত করেন, কিন্তু রূপ কিংবা বেদনা জানিয়া নহে। মহানাম, কোনো শিক্ষক কাম এবং রূপ ভালোভাবে জানিয়া প্রজ্ঞাপিত <span class='add'>(প্রচার)</span> করেন; কিন্তু বেদনা নহে। আবার কোনো কোনো শিক্ষক কাম বিষয়, রূপ, বেদনা ভালোভাবে জ্ঞাত হইয়া প্রজ্ঞাপিত করেন। এই তিন ধরনের শাস্তা জগতে দেখা যায়। মহানাম, এই তিনটির মধ্যে উপসংহার কি এক ও অভিন্ন অথবা ইহা পৃথক?”</p>
<p><a class='sc' id='sc5'></a>এই কথার উপর ভরণ্ডুর কালাম মহানাম শাক্যকে বলেন, “মহানাম, বলুন, ইহা এক ও অভিন্ন।” এইরূপ বলা হইলে ভগবান মহানাম শাক্যকে বলেন, “মহানাম, বলুন ইহা পৃথক।” দ্বিতীয়বারও ভরণ্ডুর কালাম মহানাম শাক্যকে বলেন, “মহানাম, বলুন ইহা এক ও অভিন্ন।” দ্বিতীয়বারও ভগবান মহানাম শাক্যকে বলেন, মহানাম, বলুন পার্থক্য আছে।” তৃতীয়বারও প্রত্যেকে একই কথা বলেন।</p>
<p><a class='sc' id='sc6'></a>অতঃপর ভরণ্ডুর কালামের মনে এই চিন্তার উদ্রেক হইল : একজন মহৎ ব্যক্তিত্বসম্পন্ন ব্যক্তি মহানাম শাক্যের উপস্থিতিতেই আমি যে তৃতীয়বারও শ্রমণ গৌতম কর্তৃক নিন্দিত হইলাম।” আমার উচিত কপিলবাস্তু ত্যাগ করা। সুতরাং ভরণ্ডু কালাম কপিলবাস্তু ত্যাগ করিলেন, পুনঃ আসিলেন না।”</p>
<footer>
<p>অনুবাদক : <span class='author'>সুমঙ্গল বড়ুয়া</span> (<span class='publication-date'>2018</span>)।</p>
<p>Prepared for SuttaCentral by <span class='editor'>Aminah Borg-Luck</span>.</p>
</footer>
</article>
</body>
</html>
