<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Siam Rath'>
</head>
<body>
<article id='sn6.9' lang='th'>
<header>
<ul>
<li class='division'>สังยุตตนิกาย</li>
<li>สคาถวรรค</li>
<li>พรหมสังยุต</li>
<li>ปฐมวรรคที่ ๑</li>
</ul>
<h1>ตุทุพรหมสูตรที่ ๙</h1>
</header>
<p><a class='th-num' id='th-num๕๙๖'></a>สาวัตถีนิทาน ฯ</p>
<p>ก็โดยสมัยนั้นแล พระโกกาลิกภิกษุเป็นผู้อาพาธ ถึงความลำบากเป็นไข้หนัก ฯ</p>
<p>ครั้งนั้นแล ตุทุปัจเจกพรหมเมื่อราตรีปฐมยามล่วงไปแล้วมีรัศมีอันงามยิ่งนัก ยังพระวิหารเชตวันทั้งสิ้นให้สว่าง เข้าไปหาพระโกกาลิกภิกษุจนถึงที่อยู่ ครั้นแล้วได้ยืนในเวหาส กล่าวคำนี้กะพระโกกาลิกภิกษุว่า</p>
<p>“ข้าแต่ท่านโกกาลิก ท่านจงทำจิตให้เลื่อมใสในพระสารีบุตรและพระโมคคัลลานะ พระสารีบุตรและพระโมคคัลลานะเป็นผู้มีศีลเป็นที่รัก” ฯ</p>
<p>พระโกกาลิกภิกษุถามว่า “ผู้มีอายุ ท่านเป็นใคร” ฯ</p>
<p>ตุทุปัจเจกพรหมตอบว่า “เราคือตุทุปัจเจกพรหม” ฯ</p>
<p>พระโกกาลิกภิกษุกล่าวว่า “ผู้มีอายุ พระผู้มีพระภาคได้ทรงพยากรณ์ท่านแล้วว่าเป็นพระอนาคามีมิใช่หรือ ไฉนเล่าท่านจึงยังมาเที่ยวอยู่ในที่นี้ จงเห็นเถิดว่า ก็นี่เป็นความผิดของท่านเพียงไร ฯ</p>
<p><a class='th-num' id='th-num๕๙๗'></a>ตุทุปัจเจกพรหมได้กล่าวว่า ชนพาลเมื่อกล่าวคำเป็นทุพภาษิต ชื่อว่าย่อมตัดตนด้วยศัสตราใด ก็ศัสตรานั้นย่อมเกิดในปากของบุรุษผู้เกิดแล้ว ฯ ผู้ใดสรรเสริญผู้ที่ควรถูกติ หรือติผู้ที่ควรได้รับความสรรเสริญ ผู้นั้นชื่อว่าสั่งสมโทษด้วยปาก เพราะโทษนั้นเขาย่อมไม่ประสบความสุข ฯ ความปราชัยด้วยทรัพย์ในเพราะการพนันทั้งหลาย พร้อมด้วยสิ่งของของตนทั้งหมดก็ดี พร้อมด้วยตนก็ดี ก็เป็นโทษเพียงเล็กน้อย ฯ</p>
<p><a class='th-vp' id='th-vp15.0183.598.599'></a>บุคคลใดทำใจให้ประทุษร้ายในท่านผู้ปฏิบัติดีทั้งหลาย ความประทุษร้ายแห่งใจของบุคคลนั้นเป็นโทษใหญ่กว่า ฯ บุคคลตั้งวาจาและใจอันลามกไว้ เป็นผู้มักติเตียนพระอริยเจ้า ย่อมเข้าถึงนรกซึ่งมีปริมาณแห่งอายุถึงแสนสามสิบหกนิรัพพุทกัป ห้าอัพพุท ฯ</p>
<footer>
<p><span class='author'>Siam Rath</span> translation.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
