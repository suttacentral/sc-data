<!DOCTYPE html>
<html>
<head>
<meta charset='UTF-8'>
<meta name='author' content='Taishō Tripiṭaka'>
<title></title>
</head>
<body>
<article id='t210.25' lang='lzh'>
<header>
<ul>
<li class='division'>法句經</li>
</ul>
<h1>忿怒品法句經第二十五二十有六章</h1>
</header>
<p><a class='t' id='t0568a03'></a><a class='t-linehead' id='t-linehead0568a03'></a>忿怒品者，見瞋恚害，寬弘慈柔，天祐人愛。<a class='t' id='t0568a04'></a></p>
<blockquote class='gatha'>
<p><a class='vns' id='vns406'></a><a class='vgns' id='vgns25.1'></a>忿怒不見法，　　忿怒不知道，<a class='t' id='t0568a05'></a><br>
能除忿怒者，　　福喜常隨身；<a class='t' id='t0568a06'></a></p>
<p><a class='vns' id='vns407'></a><a class='vgns' id='vgns25.2'></a>貪婬不見法，　　愚癡意亦然，<a class='t' id='t0568a07'></a><br>
除婬去癡者，　　其福第一尊。<a class='t' id='t0568a08'></a></p>
<p><a class='vns' id='vns408'></a><a class='vgns' id='vgns25.3'></a>恚能自制，　　如止奔車，<br>
是為善御，<a class='t' id='t0568a09'></a>　　棄冥入明。</p>
<p><a class='vns' id='vns409'></a><a class='vgns' id='vgns25.4'></a>忍辱勝恚，　　善勝不善，<a class='t' id='t0568a10'></a><br>
勝者能施，　　至誠勝欺。</p>
<p><a class='vns' id='vns410'></a><a class='vgns' id='vgns25.5'></a>不欺、不怒、<a class='t' id='t0568a11'></a>　　意不多求，<br>
如是三事，　　死則上天。<a class='t' id='t0568a12'></a></p>
<p><a class='vns' id='vns411'></a><a class='vgns' id='vgns25.6'></a>常自攝身，　　慈心不殺，<br>
是生天上，<a class='t' id='t0568a13'></a>　　到彼無憂。</p>
<p><a class='vns' id='vns412'></a><a class='vgns' id='vgns25.7'></a>意常覺寤，　　明慕勤學，<a class='t' id='t0568a14'></a><br>
漏盡意解，　　可致泥洹。</p>
<p><a class='vns' id='vns413'></a><a class='vgns' id='vgns25.8'></a>人相謗毀，<a class='t' id='t0568a15'></a>　　自古至今，<br>
既毀多言、　　又毀訥忍、<a class='t' id='t0568a16'></a><br>
亦毀中和，　　世無不毀。</p>
<p><a class='vns' id='vns414'></a><a class='vgns' id='vgns25.9'></a>欲意非聖，<a class='t' id='t0568a17'></a>　　不能制中。<br>
一毀、一譽，　　但為利名。<a class='t' id='t0568a18'></a></p>
<p><a class='vns' id='vns415'></a><a class='vgns' id='vgns25.10'></a>明智所譽，　　唯稱是賢。<br>
慧人守戒，<a class='t' id='t0568a19'></a>　　無所譏謗。</p>
<p><a class='vns' id='vns416'></a><a class='vgns' id='vgns25.11'></a>如羅漢淨，　　莫而誣謗，<a class='t' id='t0568a20'></a><br>
諸人咨嗟，　　梵釋所稱。</p>
<p><a class='vns' id='vns417'></a><a class='vgns' id='vgns25.12'></a>常守慎身，<a class='t' id='t0568a21'></a>　　以護瞋恚；<br>
除身惡行，　　進修德行。<a class='t' id='t0568a22'></a></p>
<p><a class='vns' id='vns418'></a><a class='vgns' id='vgns25.13'></a>常守慎言，　　以護瞋恚；<br>
除口惡言，<a class='t' id='t0568a23'></a>　　誦習法言。</p>
<p><a class='vns' id='vns419'></a><a class='vgns' id='vgns25.14'></a>常守慎心，　　以護瞋恚，<a class='t' id='t0568a24'></a><br>
除心惡念，　　思惟念道。</p>
<p><a class='vns' id='vns420'></a><a class='vgns' id='vgns25.15'></a>節身慎言，<a class='t' id='t0568a25'></a>　　守攝其心，<br>
捨恚行道，　　忍辱最強。<a class='t' id='t0568a26'></a></p>
<p><a class='vns' id='vns421'></a><a class='vgns' id='vgns25.16'></a>捨恚離慢，　　避諸愛會，<br>
不著名色，<a class='t' id='t0568a27'></a>　　無為滅苦。</p>
<p><a class='vns' id='vns422'></a><a class='vgns' id='vgns25.17'></a>起而解怒，　　婬生自禁。<a class='t' id='t0568a28'></a><br>
捨不明健，　　斯皆得安。</p>
<p><a class='vns' id='vns423'></a><a class='vgns' id='vgns25.18'></a>瞋斷臥安，<a class='t' id='t0568b01'></a>　　恚滅婬憂。<br>
怒為毒本，　　軟意梵志，<a class='t' id='t0568b02'></a><br>
言善得譽，　　斷為無患。</p>
<p><a class='vns' id='vns424'></a><a class='vgns' id='vgns25.19'></a>同志相近，<a class='t' id='t0568b03'></a>　　詳為作惡，<br>
後別餘恚，　　火自燒惱。<a class='t' id='t0568b04'></a></p>
<p><a class='vns' id='vns425'></a><a class='vgns' id='vgns25.20'></a>不知慚愧，　　無戒有怒，<br>
為怒所牽，<a class='t' id='t0568b05'></a>　　不厭有務。</p>
<p><a class='vns' id='vns426'></a><a class='vgns' id='vgns25.21'></a>有力近兵，　　無力近軟，<a class='t' id='t0568b06'></a><br>
夫忍為上，　　宜常忍羸；</p>
<p><a class='vns' id='vns427'></a><a class='vgns' id='vgns25.22'></a>舉眾輕之，<a class='t' id='t0568b07'></a>　　有力者忍，<br>
夫忍為上，　　宜常忍羸。<a class='t' id='t0568b08'></a></p>
<p><a class='vns' id='vns428'></a><a class='vgns' id='vgns25.23'></a>自我與彼，　　大畏有三，<br>
如知彼作，<a class='t' id='t0568b09'></a>　　宜滅己中；</p>
<p><a class='vns' id='vns429'></a><a class='vgns' id='vgns25.24'></a>俱兩行義，　　我為彼教，<a class='t' id='t0568b10'></a><br>
如知彼作，　　宜滅己中。</p>
<p><a class='vns' id='vns430'></a><a class='vgns' id='vgns25.25'></a>苦智勝愚，<a class='t' id='t0568b11'></a>　　麤言惡說，<br>
欲常勝者，　　於言宜默。<a class='t' id='t0568b12'></a></p>
<p><a class='vns' id='vns431'></a><a class='vgns' id='vgns25.26'></a>夫為惡者，　　怒有怒報，<br>
怒不報怒，<a class='t' id='t0568b13'></a>　　勝彼鬪負。<a class='t' id='t0568b14'></a></p>
</blockquote>
<footer>
<p>【經文資訊】大正藏第 04 冊 No. 0210 法句經<br>
【版本記錄】CBETA 電子佛典 2014.04，完成日期：2014/04/26<br>
【編輯說明】本資料庫由中華電子佛典協會（CBETA）依大正藏所編輯<br>
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安大德提供新式標點<br>
【其他事項】本資料庫可自由免費流通，詳細內容請參閱【<a href='http://www.cbeta.org/copyright.php'>中華電子佛典協會資料庫版權宣告</a>】</p>
<p>This text is Taishō sūtra no. 210. It is taken from <a href='http://tripitaka.cbeta.org/T04n0210'>CBETA</a>.</p>
<p>Prepared for SuttaCentral by <span class='editor'>Bhikkhu Sujato</span>. The division of verses follows the arrangement used by Ken Su in his <a href='http://yifertwtw.blogspot.tw/search/label/T210'>comparative edition.</a></p>
</footer>
</article>
</body>
</html>
