 <!DOCTYPE html> 
<html> 
<head> 
<meta charset='UTF-8'> 
<meta name='author' content='Ufuk Çakmakçı'> 
<title></title> 
</head> 
<body>  

<article id='an3.101' lang='tr'> 

<header> 

<h1>3.101. Kusurları Yok Eden Ustalık</h1> 

</header> 

<p>"Altını bozan kaba kusurlar vardır: kum, toprak ve çakıl. Bir altın arayıcısı ya da çırağı önce altını bir tavaya döker, burada yıkar, durular ve temizler. Bunlar ortadan kalktığında altının içinde ince kum ve iri kum gibi orta kabalıktaki kusurlar kalır. Altın arayıcısı altını tekrar yıkar. Bu kusurlar ortadan kaldırıldığında altının ince kusurları kalır: ince kum ve siyah kir. Altın arayıcısı altını tekrar yıkar. Bunlar elendiğinde geriye sadece altın tozu kalır. Bir kuyumcu ya da çırağı altını bir behere yerleştirir ve burada körükler, eritir ve arıtır. Ne var ki altın hala tam oturmamıştır ve cüruf tamamen gitmemiştir. Esnek, işlenebilir ya da parlak değildir, kırılgandır ve işlenmeye hazır değildir ama kuyumcu körüklemeye, eritmeye ve arıtmaya devam eder. Altın esnek, işlenebilir ve parlak hale gelir, artık kırılgan değildir ve işlenmeye hazırdır. O zaman kuyumcu bilezik, küpe, kolye ya da çelenk gibi istediği her türlü takıyı başarıyla yaratabilir.</p>

<p>Benzer şekilde yüksek zihne adanmış bir izdeşin zihninde de kaba kusurlar vardır: ehil olmayan bedensel, sözel ve zihinsel eylemler. Samimi ve yetenekli bir izdeş bunları bırakır, bunlardan kurtulur, bunları ortadan kaldırır ve yok eder.</p>

<p>Bunlar bırakıldığında ve ortadan kaldırıldığında orta seviye kusurlar vardır: açgözlü, art niyetli ve zarar veren düşünceler. Samimi ve yetenekli bir izdeş bunları bırakır, bunlardan kurtulur, bunları ortadan kaldırır ve yok eder.</p>

<p>Bunlar bırakıldığında ve ortadan kaldırıldığında ince kusurlar vardır: aile, ülke ve önemsenme düşünceleri. Samimi ve yetenekli bir izdeş bunları bırakır, bunlardan kurtulur, bunları ortadan kaldırır ve yok eder.</p>

<p>Bunlar bırakıldığında ve ortadan kaldırıldığında geriye sadece öğretiyle ilgili düşünceler kalır. Ne var ki bu samādhi ne huzurludur ne mükemmel ve sakin ne de birleşmiştir, ancak çabayla yerinde tutulur.</p>

<p>Fakat bir zaman gelir bu zihin tam olarak dinginleşir; yerleşmiş, birleşmiş ve samādhiye dalmış hale gelir. İşte bu samādhi huzurlu ve mükemmel, sakin ve birleşmiştir, çaba gerektirmez. Bu izdeşler her durumda zihinlerini yönlendirdikleri her şeyi içgörü kullanarak kavrama yetisine sahip olurlar.</p>

<p>Onlar istediklerini gerçekleştirirler: 'Psişik gücün pek çok çeşidini kullanabileyim; kendimi çoğaltabileyim ardından tekrar tek hale getirebileyim, bir görünüp bir kaybolabileyim, bir duvarın ya da bir surun veya bir dağın içinden sanki boşlukta hareket edermiş gibi engel tanımadan geçebileyim, sanki suya dalarmış gibi toprağa dalıp çıkabileyim, sanki toprağın üzerindeymiş gibi suyun üzerinde yürüyebileyim, gökyüzünde bacaklarımı çaprazlayarak bir kuş gibi uçabileyim, kudretli ve güçlü güneş ve aya dokunabileyim ve onları ellerimle okşayabileyim, bedenimi Brahmā boyutuna kadar çıkarabileyim. '</p>

<p>Her durumda istediklerini gerçekleştirme yeteneğine sahiptirler.</p>

<p>'Saf ve insanüstü bir duyma becerisi ile yakın ya da uzak, insani ve tanrısal her türlü sesi duyabileyim.' Her durumda istediklerini gerçekleştirme yeteneğine sahiptirler.</p>

<p>'Diğer varlıkların ve insanların zihinlerini zihnimle anlayabileyim. Zihinde arzu olduğunda zihinde arzu olduğunu, zihinde arzu olmadığında zihinde arzu olmadığını fark edebileyim. Zihinde art niyet olduğunda zihinde art niyet olduğunu, zihinde art niyet olmadığında zihinde art niyet olmadığını fark edebileyim. Zihinde sanrı olduğunda zihinde sanrı olduğunu, zihinde sanrı olmadığında zihinde sanrı olmadığını fark edebileyim. Zihin sınırlandığında zihnin sınırlanmış olduğunu, zihin dağınık olduğunda zihnin dağınık olduğunu fark edebileyim. Zihin genişlediğinde zihnin genişlemiş olduğunu, zihin genişlemediğinde zihnin genişlememiş olduğunu fark edebileyim. Üstün zihin hallerine ulaşıldığında üstün zihin hallerine ulaşıldığını, üstün zihin hallerine ulaşılmadığında üstün zihin hallerine ulaşılmadığını fark edebileyim. Zihin kıpırtısızlaştığında zihnin kıpırtısızlaştığını, zihin kıpırtısızlığa ulaşmadığında zihnin kıpırtısızlığa ulaşmadığını fark edebileyim. Zihin engellerden özgürleştiğinde zihnin özgürleştiğini, zihin engellerden özgürleşmediğinde zihnin özgürleşmediğini fark edebileyim.' Her durumda istediklerini gerçekleştirme yeteneğine sahiptirler.</p>

<p>'Geçmiş yaşamların bilgisini hatırlayabileyim. Bir doğum, iki doğum, üç doğum, beş, on, yirmi, otuz, kırk, elli, yüz, bin, yüz bin doğumu, pek çok evren hayatı boyunca süren kozmik büzülmeyi, pek çok evren hayatı boyunca süren kozmik genleşmeyi ve pek çok evren hayatı boyunca süren kozmik büzülme ve genleşmeyi anımsayabileyim: "Orada ismim şuydu, şu klana dahildim, şöyle görünüyordum. Şunlarla beslenirdim, haz ve acıya dair deneyimlerim şöyleydi, yaşamım şöyle son buldu. Orada öldüğümde burada yeniden doğdum." Geçmiş yaşamların pek çok türünü, özellikleri ve ayrıntılarıyla birlikte hatırlayabileyim.' Her durumda istediklerini gerçekleştirme yeteneğine sahiptirler.</p>

<p>'Saf ve insanüstü görme becerisi ile bilinçli varlıkların ölümünü ve yeniden doğumunu görebileyim. Karmalarına uygun şekilde nasıl dezavantajlı ve avantajlı, güzel ve çirkin, talihli ve talihsiz yeniden doğumlar yaşadıklarını anlayabileyim: "Bu sevgili varlıklar bedensel, sözel ve zihinsel kötü eylemlerde bulundular. Soylu kişiler hakkında kötü konuştular, yanlış görüşlere sahiplerdi ve bu yanlış görüşlere göre hareket ettiler. Bedenlerinin dağılmasıyla ölümden sonra dezavantajlı, kötü bir yerde, alt boyutta, cehennemde yeniden doğdular. Bu sevgili varlıklar ise bedensel, sözel ve zihinsel olarak iyi eylemlerde bulundular. Soylu kişiler hakkında asla kötü konuşmadılar, doğru görüşe sahiplerdi ve bu doğru görüşe göre hareket ettiler. Bedenlerinin dağılmasıyla ölümden sonra avantajlı, iyi bir yerde, cennetsi bir boyutta yeniden doğdular." Böylece, arınmış ve insanüstü bir berrak görüş ile bilinçli varlıkların ölümünü ve yeniden doğumunu görebileyim ve karmalarına uygun şekilde nasıl dezavantajlı ve avantajlı, güzel ve çirkin, talihli ve talihsiz yeniden doğumlar yaşadıklarını anlayabileyim.' Her durumda istediklerini gerçekleştirme yeteneğine sahiptirler.</p>

<p>'Bu yaşamda kalbin kusursuz özgürleşmesine ve bilgelik yoluyla özgürleşmeye ulaşabileyim, kusurların sona ermesi sonucu ulaştığım içgörüyle ve bunun farkındalığıyla yaşayabileyim'. Her durumda istediklerini gerçekleştirme yeteneğine sahiptirler."</p>

<footer> 

<p lang='en'>Translated by: <span class='author'>Ufuk Çakmakçı</span></p> 

<p lang='en'>Publication year: <span class='publication-date'>2024</span></p> 

<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>

<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p> 

<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p> 

 

<p>Çeviri: <span class='author'>Ufuk Çakmakçı</span></p> 

<p>Yayınlama yılı: <span class='publication-date'>2024</span></p> 

<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p> 

<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p> 

<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p> 

<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p> 

</footer> 
</article> 
</body>
</html>