<!DOCTYPE html>
<html>
<head>
<meta charset='UTF-8'>
<meta name='author' content='Cem Şen'>
<title></title>
</head>
<body>
<article id='kp5' lang='tr'>
<header>
<h1>5. Korunma Vaazı</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta
Korusu'ndaki Anāthapiṇḍika’nın manastırında konaklıyordu. O sırada
bir deva gecenin ilerleyen saatlerinde tüm Jeta Korusu'nu ışıkla
doldurarak Kutlu Kişi'ye yaklaştı. Yanına yaklaştığında Kutlu
Kişi'nin önünde saygıyla eğildi ve doğrulduktan sonra onun yanında
ayakta durdu. Ardından şu sözleri söyledi:</p>
<p>Tanrılar ve insanlar<br>
Emniyette olabilmek için<br>
Korunmak üzerine derin derin düşünürler.<br>
O sebeple lütfen söyleyin bana, nedir en yüksek korunma?</p>
<p><span class='speaker'>Budha:</span></p>
<p>Aptalı kendine yoldaş yapma,<br>
Bilgeyi kendine yoldaş yap.<br>
Saygı duyulması gerekene saygı göster:<br>
Bu, en yüksek korunmadır.</p>
<p>Medeni topraklarda yaşamak,<br>
Geçmişte hayır işlemiş olmak,<br>
Kendini doğru yola yönlendirmek:<br>
Bu, en yüksek korunmadır.</p>
<p>Engin bilgi ve beceri,<br>
İyi geliştirilmiş bir disiplin,<br>
İyi kullanılan sözler:<br>
Bu, en yüksek korunmadır.</p>
<p>Anne ve babayı desteklemek,<br>
Eşinin ve çocuklarının geçimini temin etmek,<br>
İşinde sebatkar olmak:<br>
Bu, en yüksek korunmadır.</p>
<p>Cömertçe vermek,<br>
Doğru düşünce ve davranışlarla yaşamak,<br>
Akrabaları desteklemek,<br>
Saf eylemlerde bulunmak:<br>
Bu, en yüksek korunmadır.</p>
<p>Kötülükten uzak durmak,<br>
Sarhoşluktan korunmak,<br>
Zihnin hallerine uyanık olmak:<br>
Bu, en yüksek korunmadır.</p>
<p>Saygı, insancıllık,<br>
Halinden memnun olmak,<br>
Minnet ve şükür,<br>
Fırsat yakaladıkça öğretiyi dinlemek:<br>
Bu, en yüksek korunmadır.</p>
<p>Sabırlı ve uyumlu olmak,<br>
Tefekküre dalanlara yakınlaşmak,<br>
Fırsat buldukça öğreti üzerinde konuşmak:<br>
Bu, en yüksek korunmadır.</p>
<p>Sebat ve kararlılık,<br>
Arzularına hakim olmak,<br>
Soylu gerçekleri görebilmek,<br>
Cehaletin bağlarından nasıl kurtulacağını fark etmek:<br>
Bu, en yüksek korunmadır.</p>
<p>Dünyanın acısı ya da cazibesi kendisine dokunduğunda<br>
Sarsılmayan, kederlenmeyen,<br>
Bulanmayan ve sağlam kalan bir zihin geliştirmek:<br>
Bu, en yüksek korunmadır.</p>
<p>Bu şekilde hareket eden insanlar<br>
Asla yenilgiye uğramaz.<br>
Her zaman güven ve bereketle yaşarlar:<br>
Bu, onların en yüksek korunmasıdır.</p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2024</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
