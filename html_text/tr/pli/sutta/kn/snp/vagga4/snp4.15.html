<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='snp4.15' lang='tr'>
<header>
<h1>4.15. Silaha Sarılmak</h1>
</header>
<p>Şu şiddete başvuran insanlara bakın<br>
Asıl tehlikenin silaha sarılmaktan kaynaklandığını görün.<br>
Ne sebeple aciliyet duygusuyla harekete geçtim,<br>
Anlatacağım.</p>
<p>Küçük bir su birikintisindeki balıklar gibi<br>
Bu insanların çırpındığını fark ettim.<br>
Birbirleriyle kavga ettiklerini gördüğümde<br>
İçime bir korku düştü.</p>
<p>Etrafımı saran dünya boştu,<br>
Her taraf kargaşa içindeydi.<br>
Kendime bir yuva ararken<br>
Huzursuzluğun olmadığı bir yer göremedim.</p>
<p>Evlerinde bile kavga ettiklerini görünce<br>
Tedirginliğim arttı.<br>
Sonra orada görülmesi öylesine zor olan<br>
Kalbe saplanmış bir ok gördüm.</p>
<p>Bu okla vurulduğunda<br>
Bir oraya bir buraya koşarsın.<br>
Ama ok oradan çıkarıldığında<br>
Ne koşarsın ne de dibe çökersin.</p>
<p>Dünyada ne kadar tutunma varsa<br>
Hiçbirinin peşinden gitmeyin.<br>
Duyusal hazları tümüyle keşfederek ve terk ederek<br>
Izdırabınızı söndürecek şekilde kendinizi eğitin.</p>
<p>Kabalıktan uzak, dürüst olun.<br>
Yalandan, iftiradan ve boş konuşmadan arının.<br>
Öfkeden özgürleşmiş bir bilge<br>
Açgözlülük ve cimriliğin ötesine geçerdi.</p>
<p>Uykululuğun, tembelliğin ve uyuşukluğun üstesinden gelin.<br>
Özensiz yaşamayın.<br>
Izdırabın ateşini söndürmekte kararlı olan kişi,<br>
Kibre kapılmaz.</p>
<p>Yalan söylemeye yönlendirilmeyin,<br>
Şekillerin cazibesine kapılmayın.<br>
Benlik fikrinden doğan kibri tamamen anlayın ve<br>
Şiddet içeren, aceleci davranışlardan kaçının.</p>
<p>Ne geçmişe özlem duyun<br>
Ne de geleceğe umutla bakın.<br>
Ne biten şeylere üzülün<br>
Ne de size çekici gelen şeylere bağlanın.</p>
<p>Size bildiriyorum ki açgözlülük dev bir seldir,<br>
Arzu ise sizi sürükleyen akıntıdır.<br>
Kaynağıyla, dürtüleriyle<br>
Duyusal haz bataklığını aşmak zordur.</p>
<p>Bilge asla hakikatten sapmaz,<br>
Aydınlanmış kişi ise kıyıdaki sağlam zeminde durur.<br>
Her şeyi bıraktıkları için<br>
Huzur içinde oldukları söylenir.</p>
<p>Doğrudan bilgi ile mükemmel anlayışa ulaşmış,<br>
Hakikati kavrayıp tüm bağlardan özgürleşmişlerdir.<br>
Dünyadaki hiçbir şeye arzu duymadan<br>
Doğru bir yaşam sürdürürler.</p>
<p>Dünyada aşılması zor olan tuzağın,<br>
Buradaki arzuların üstesinden gelen biri<br>
Ne üzülür ne de ümitlenir.<br>
Onlar tüm bağları kopararak<br>
Arzuların prangalarından özgürleşmiştir.</p>
<p>Öncekiler ile ilgili her ne varsa bırak solup gitsin<br>
Sonrası için geriye hiçbir şey kalmasın.<br>
Arada kalıp tam ortasından sımsıkı tutmazsan<br>
Huzur içinde yaşayacaksın.</p>
<p>İsim ve form aleminde<br>
Sahip olma duygusu taşımayan kişi<br>
Olmayan şeyler için hüzün duymaz,<br>
Dünyada yaşadığı kayıplar için ızdırap çekmez.</p>
<p>Eğer hiçbir şeyi senin ya da başkalarının<br>
Malı olarak düşünmezsen ve<br>
Hiçbir şeyi 'benim' diye görmezsen<br>
Hiçbir şeyin ardından 'Bu bende yok.' diye kederlenmezsin.</p>
<p>Açgözlülükten ve şiddetten uzak<br>
Hiçbir durumda kalbi yerinden oynatılamayan,<br>
Sarsılmaz kişi hakkında bana sorulduğunda<br>
Faydanın bu olduğunu tereddüt etmeden söylerim.</p>
<p>Anlayışa ulaşmış, kalbi yerinden oynatılamayan kişi için<br>
Eylemlerin bir sonucu yoktur.<br>
Çabayı sonlandırdıkları için<br>
Her yer onlar için sığınaktır.</p>
<p>Bir bilge başkalarından üstün, başkalarından alt seviyede<br>
Veya başkalarıyla eşit seviyede olduğundan bahsetmez.<br>
Huzura ulaşmış, cimrilikten kurtulmuş biri olarak<br>
Ne alır ne de reddeder.</p>
<footer>
<p lang='en'>Translated by: <span class='author'>Merve Ay ve Ufuk
Çakmakçı</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2024</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
