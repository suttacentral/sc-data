<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='ud1.10' lang='tr'>
<header>
<h1>1.10. Bāhiya İle</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta
Korusu'nda Anāthapiṇḍika'nın manastırında konaklıyordu. O sırada
ağaç kabukları ile örtünen Bāhiya, Suppāraka'da deniz kıyısında
yaşıyordu. Bāhiya onurlandırılır ve yüceltilirdi, Bāhiya'ya
tapınılır ve saygı gösterilirdi. Kalacak yer, elbise, yemek,
malzeme ve ilaç ihtiyacı karşılanırdı.</p>
<p>Bāhiya herkesten uzak çekinik yaşarken zihninde şöyle bir
düşünce belirdi: "Şu an dünyada kim benim gibi arhat seviyesinde
aydınlanmış olabilir veya arhat seviyesinde aydınlanmaya
ilerlemektedir?"</p>
<p>Aynı anda ağaç kabuklarıyla örtünen Bāhiya'nın bir zamanlar
yakını olan, şefkatiyle onun iyiliğini ve mutluluğunu isteyen
tanrısal bir varlığın zihninde Bāhiya'nın zihninde beliren bu
düşünce belirdi. Tanrısal varlık onun yanına gitti ve dedi ki:
"Bāhiya, sen ne arhatsın ne de arhatlık yoluna girmiş birisin.
Arhat olmak ve arhatlığa giden yola girmek için bir yönteme de
sahip değilsin."</p>
<p>"O zaman bu dünyada arhatlığa ulaşmış ya da arhatlığa ulaşma
yoluna girmiş olanlar kimlerdir?" diye sordu Bāhiya.</p>
<p>"Bāhiya, kuzey ülkelerinin birinde Sāvatthī adlı bir şehir var.
Tam ve Mutlak Aydınlanmış Kutlu Kişi şimdi orada bulunuyor. O,
gerçek bir arhat ve aydınlanmaya ulaştıran Dhamma'yı
öğretiyor."</p>
<p>Bāhiya tanrısal varlıktan etkilenerek hemen Suppāraka'dan
ayrıldı. Bir gece boyunca yol alıp Kutlu Kişi'nin kaldığı Sāvatthī
yakınlarında Jeta Korusu'nda Anāthapiṇḍika'nın manastırına ulaştı.
O esnada birçok izdeş açık havada yürüyüş meditasyonu yapıyordu.
Onlara doğru yaklaştı ve vardığında şunları söyledi: "Saygıdeğer
efendiler, Tam ve Mutlak Aydınlanmış Kutlu Kişi şimdi burada mı?
Kutlu Kişi'yi görmek istiyorum."</p>
<p>"Kutlu Kişi sadaka için kasabaya gitti." dedi izdeşler.</p>
<p>Bāhiya aceleyle Jeta Korusu'ndan ayrıldı. Sāvatthī kasabasına
girerken Kutlu Kişi'yi sadaka için dolaşırken gördü: Sakin ve huzur
dolu zihniyle etkileyici ve ilham vericiydi; zihni tıpkı
ehlileştirilmiş, iyi dizginlenmiş ve kendini yönetme konusunda
yetileri olan soylu bir fil gibi en yüksek hakimiyete ve dinginliğe
ulaşmıştı.</p>
<p>Kutlu Kişi'yi gördükten sonra konuşmak için yanına yaklaştı,
Kutlu Kişi'nin ayağına başını yaklaştırdı ve şöyle dedi: "Kalıcı
refahım ve mutluluğum için bana Dhamma'yı öğretin Kutlu Kişi."</p>
<p>Bu sözler üzerine Kutlu Kişi ona şunu söyledi: "Şimdi zamanı
değil Bāhiya. Sadaka için kasabaya girdik."</p>
<p>Bāhiya Kutlu Kişi'ye ikinci defa şöyle dedi: "Benim hayatımda ve
Kutlu Kişi'nin hayatında ne gibi tehlikeler olacağını bilmek
gerçekten çok zor. Kalıcı refahım ve mutluluğum için bana Dhamma'yı
öğretin Kutlu Kişi."</p>
<p>İkinci defa Kutlu kişi ona şöyle dedi: "Şimdi zamanı değil
Bāhiya. Sadaka için kasabaya girdik."</p>
<p>Bāhiya Kutlu Kişiye üçüncü defa şöyle dedi: "Benim ya da Kutlu
Kişi'nin hayatında ne gibi tehlikeler olacağını bilmek gerçekten
çok zor. Kalıcı refahım ve mutluluğum için bana Dhamma'yı öğretin
Kutlu Kişi."</p>
<p>"Öyleyse Bāhiya, kendini şu şekilde eğitmelisin: Görme olduğunda
sadece görülen olmalı. Duyma olduğunda sadece duyulan olmalı. His
olduğunda sadece hissedilen olmalı. Bilme olduğunda sadece bilinen
olmalı. Kendini bu şekilde eğitmelisin.</p>
<p>Görme ile ilgili sadece görülen olduğunda, duyma ile ilgili
sadece duyulan olduğunda, hissetme ile ilgili sadece hissedilen
olduğunda, bilme ile ilgili sadece bilinen olduğunda o zaman Bāhiya
bunlarla bağlantılı bir ben fikri olmayacak.</p>
<p>Duyu deneyimiyle bağlantılı bir ben fikri olmadığında Bāhiya,
bunun içinde bir sen olmayacak. Bunun içinde bir sen olmadığında bu
dünyada, bu dünyanın ötesinde ya da bu ikisinin arasında bir sen
olmayacak. İşte sadece bu, ızdırabı sonlandırır!"</p>
<p>Kutlu Kişi'nin Dhamma ile ilgili açıklamasını duyduğunda ağaç
kabuklarıyla örtünen Bāhiya'nın zihni kusurlarından arındı ve
tutunmaktan özgürleşti.</p>
<p>Kutlu Kişi ağaç kabuklarıyla örtünen Bāhiya'ya kısaca Dhamma'yı
açıkladıktan sonra oradan ayrıldı.</p>
<p>Kutlu Kişi'nin ayrılmasından kısa bir süre sonra Bāhiya buzağısı
olan bir inek tarafından öldürüldü. O esnada sadaka için
Sāvatthī'ye gitmiş olan Kutlu Kişi yemekten sonra birçok izdeş ile
geri dönerken Bāhiya'nın ölmüş olduğunu gördü. Onu görünce
izdeşlere şunu söyledi: "İzdeşler, Bāhiya'nın bedenini bir sedye
ile götürün, yakın ve Bāhiya için bir anıt inşa edin. Kutsal
yaşamdaki yol arkadaşınız öldü."</p>
<p>"Tabii ki Efendim." diye cevap verdiler.</p>
<p>Bāhiya'nın bedenini sedyeye koyup taşıdılar ve yaktılar. Ona bir
anıt inşa edip Kutlu Kişi'nin yanına gittiler.</p>
<p>Kutlu Kişi'nin yanına vardıklarında eğilip onu saygıyla
selamladılar ve yanına oturdular. Otururken sordular: "Bāhiya'nın
bedeni yakıldı ve anıtı inşa edildi Efendim. Yeniden doğumu nerede
gerçekleşti?"</p>
<p>"İzdeşler, ağaç kabuklarıyla örtünen Bāhiya bilge idi.
Dhamma'nın aktarılması sırasında Dhamma'yı pratik etti ve Dhamma
konusunda beni hiç bölmedi. Bāhiya bağlarından tamamen
özgürleşti."</p>
<p>Sonra bu anlayışın önemini vurgulamak için Kutlu Kişi kalpten
hissedilen sözlerle şunları söyledi:</p>
<blockquote>"Nerede su, toprak, ateş ve hava kök salamazsa<br>
Orada yıldızlar parlamaz<br>
Güneş ışık saçmaz<br>
Orada ay parıldamaz<br>
Kaldı ki karanlık da bulunmaz.</blockquote>
<blockquote>Bir bilge ya da izdeş<br>
Kendi bilgeliğini kullanarak anlayışa ulaşmışsa<br>
Böylece formu olandan ve formu olmayandan,<br>
Haz ve acıdan özgürleşir."</blockquote>
<p>İşte bu da Kutlu Kişi'nin söylediği kalpten hissedilen bir
ifadeydi: Bunu ben böyle duydum.</p>
<footer>
<p lang='en'>Translated by: <span class='author'>Okan
Albant</span></p>
<p lang='en'>Edited by: <span class='editor'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Okan Albant.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Okan Albant</span></p>
<p>Düzenleme:<span class='editor'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Okan Albant’ın izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
