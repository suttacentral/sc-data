<!DOCTYPE html>
<html>
<head>
<meta charset='UTF-8'>
<meta name='author' content='Cem Şen'>
<title></title>
</head>
<body>
<article id='mn62' lang='tr'>
<header>
<h1>62. Rāhula'ya Büyük Tavsiyeler</h1>
</header>
<p>Duydum ki Kutlu Kişi bir seferinde Sāvatthī yakınlarında Jeta
Korusu'nda Anāthapiṇḍika'nın manastırında konaklıyordu. Kutlu Kişi
bir sabah erken saatte iç cübbesini düzeltip dış cübbesini ve
çanağını alarak günlük sadakası için Sāvatthī'ye gitti. Saygıdeğer
Rāhula da sabah erken kalkıp iç cübbesini düzeltip dış cübbesini ve
çanağını alarak Kutlu Kişi'nin ardından günlük sadakası için
Sāvatthī'ye doğru yürümeye başladı. Kutlu Kişi arkasına dönüp
bakarak Rāhula'ya seslendi: "Rāhula! İçsel ya da dışsal, gözle
görülebilen ya da görülemeyen, talihli ya da talihsiz, uzak ya da
yakın, geçmiş, gelecek ya da şimdiki zamanda ortaya çıkan herhangi
bir bedeni doğru bilgelikle şu şekilde görmelisin: 'Bu benim değil.
Bu ben değil. Bu bana ait değil.'"</p>
<p>"Yalnızca bedeni mi Kutlu Kişi? Sadece bedeni mi Öte'ye
Geçen?"</p>
<p>"Bedeni aynı zamanda hisleri ve algıları ve zihinsel kurguları
ve bilinci."</p>
<p>Bunun üzerine Saygıdeğer Rāhula'nın zihninde şöyle bir düşünce
belirdi: "Bugün Kutlu Kişi'den tavsiye alan ve sadaka için kasabaya
inen kim?" Bunu düşündüğünde hemen bir ağacın gölgesine oturdu,
bacaklarını çaprazladı ve sırtını dik tutarak farkındalığı öne
getirdi.</p>
<p>Saygıdeğer Sāriputta Saygıdeğer Rāhula'nın bir ağacın gölgesine
oturup bacaklarını çaprazladığını ve sırtını dik tutarak
farkındalığı öne getirdiğini gördü. Onu gördüğünde "Rāhula, nefes
farkındalığı meditasyonu yap." dedi. "Nefes farkındalığı
meditasyonu geliştirilip uygulandığında büyük sonuçlar doğurur,
büyük faydalar sağlar."</p>
<p>Akşam saatlerinde Saygıdeğer Rāhula meditasyonunu tamamladığında
Kutlu Kişi'nin yanına gitti ve saygıyla eğilerek selam verdikten
sonra yanına oturdu. Oturduktan sonra Kutlu Kişi'ye şunu sordu:
"Efendim, nefes farkındalığını geliştirip uygulamak nasıl büyük bir
sonuç ve büyük bir fayda sağlar?"</p>
<p>"Rāhula! İçsel ya da dışsal, gözle görülebilen ya da
görülemeyen, talihli ya da talihsiz, uzak ya da yakın, geçmiş,
gelecek ya da şimdiki zamanda ortaya çıkan herhangi bir formu doğru
bir değerlendirme ile şu şekilde görmelisin: 'Bu benim değil. Bu
ben değil. Bu bana ait değil. Beş nitelik vardır Rāhula. Nedir
bunlar? Toprak niteliği, su niteliği, ateş niteliği, hava niteliği
ve boşluk niteliği.</p>
<p>Peki toprak niteliği nedir? Toprak niteliği içsel ya da dışsal
olabilir. İçsel toprak niteliği nedir? İçte olan, kişinin içinde
olan, süregelen sertlik ve katılık: Saç, beden tüyleri, tırnaklar,
dişler, deri, et, tendonlar, kemikler, ilikler, böbrekler, kalp,
karaciğer, zarlar, dalak, akciğerler, kalın bağırsak, ince
bağırsak, midenin içindekiler, dışkı ya da bunlar tarafından
kapsanmayan ve kişinin içinde olan, süregelen sert ve katı herhangi
bir şey içsel toprak niteliği olarak adlandırılır. Hem içsel hem de
dışsal toprak elementi aynı toprak elementidir. Bunu doğru
bilgelikle gerçekte olduğu haliyle 'Bu benim değil, bu ben değil,
bu bana ait değil.' diye görmelisin. Kişi bunu gerçekte olduğu
haliyle doğru bilgelikle gördüğünde toprak niteliğinden soğur,
toprak niteliğine ilgisini yitirir.</p>
<p>Peki su niteliği nedir? Su niteliği içsel ya da dışsal olabilir.
İçsel su niteliği nedir? İçte olan, kişinin içinde olan, süregelen
su ve sıvılar: Safra, balgam, irin, kan, ter, yağ, gözyaşı,
tükürük, mukus, eklem yağları, idrar ya da bunlar tarafından
kapsanmayan ve kişinin içinde olan, süregelen su ve sıvı herhangi
bir şey içsel su elementidir. Hem içsel hem de dışsal su elementi
aynı su elementidir. Bunu doğru bilgelikle gerçekte olduğu haliyle
'Bu benim değil, bu ben değil, bu bana ait değil.' diye görmelisin.
Kişi bunu gerçekte olduğu haliyle doğru bilgelikle gördüğünde su
niteliğinden soğur, su niteliğine ilgisini yitirir.</p>
<p>Peki ateş niteliği nedir? Ateş niteliği içsel ya da dışsal
olabilir. İçsel ateş niteliği nedir? İçte olan, kişinin içinde
olan, süregelen ateş ve ateşli olanlar: Isıtan, yaşlandıran ve ateş
basmasına sebep olan, aynı zamanda yenen, içilen, çiğnenen ve tadı
alınan şeylerin gerektiği gibi sindirilmesini sağlayan ya da
içeride olan, kişinin içinde olan, süregelen ateş ve ateşli olan
herhangi bir şey içsel ateş elementidir. Hem içsel hem de dışsal
ateş elementi aynı ateş elementidir. Bunu doğru bilgelikle gerçekte
olduğu haliyle 'Bu benim değil, bu ben değil, bu bana ait değil.'
diye görmelisin. Kişi bunu gerçekte olduğu haliyle doğru bilgelikle
gördüğünde ateş niteliğinden soğur, ateş niteliğine ilgisini
yitirir.</p>
<p>Peki hava niteliği nedir? Hava niteliği içsel ya da dışsal
olabilir. İçsel hava niteliği nedir? İçte olan, kişinin içinde
olan, süregelen rüzgar ve rüzgarlı olanlar: Yukarı çıkan ve aşağıya
inen rüzgar, midedeki rüzgar, bağırsaklardaki rüzgar, bedeni
dolaşan rüzgar, nefes alma ve nefes verme ya da kişinin içinde
olan, süregelen rüzgar ve rüzgarlı herhangi bir şey içsel rüzgar
elementidir. Hem içsel hem de dışsal rüzgar elementi aynı rüzgar
elementidir. Bunu doğru bilgelikle gerçekte olduğu haliyle 'Bu
benim değil, bu ben değil, bu bana ait değil.' diye görmelisin.
Kişi bunu gerçekte olduğu haliyle doğru bilgelikle gördüğünde hava
niteliğinden soğur, hava niteliğine ilgisini yitirir.</p>
<p>Peki boşluk niteliği nedir? Boşluk niteliği içsel ya da dışsal
olabilir. İçsel boşluk niteliği nedir? İçte olan, kişinin içinde
olan, süregelen boşluk içerenler ve boş olanlar: Kulak delikleri,
burun delikleri, ağız, sindirim yolu, yenen ve içilen şeylerin
yutulduğunda geçtiği ve toplandığı yerler, aşağıdan atıldığı yer ya
da kişinin içinde olan, boş olan, boşluk içeren, süregelen herhangi
bir şey içsel boşluk elementidir. Hem içsel hem de dışsal boşluk
elementi aynı boşluk elementidir. Bunu doğru bilgelikle gerçekte
olduğu haliyle 'Bu benim değil, bu ben değil, bu bana ait değil.'
diye görmelisin. Kişi bunu gerçekte olduğu haliyle doğru bilgelikle
gördüğünde boşluk niteliğinden soğur, boşluk niteliğine ilgisini
yitirir.</p>
<p>Rāhula! Zihnini toprak ile uyumlu olarak geliştir. Zihnini
toprak ile uyumlu olarak geliştirdiğinde duyularında doğan haz
veren ve acı veren hisler zihnine kök salmayacaktır. Nasıl ki
insanlar toprağa temiz olan ve temiz olmayan şeyler; dışkı, idrar,
tükürük, irin ya da kan attıklarında toprak bundan aşağılanmıyorsa,
bundan korkmuyorsa, bundan tiksinmiyorsa sen de aynı şekilde
zihnini toprak ile uyumlu olarak geliştirdiğinde duyularında doğan
haz veren ve acı veren hisler zihnine kök salmayacaktır.</p>
<p>Zihnini su ile uyumlu olarak geliştir. Zihnini su ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır. Nasıl ki insanlar temiz olan ve
temiz olmayan şeyleri; dışkı, idrar, tükürük, irin ya da kanı su
ile temizlediklerinde su bundan aşağılanmıyorsa, bundan
korkmuyorsa, bundan tiksinmiyorsa sen de aynı şekilde zihnini su
ile uyumlu olarak geliştirdiğinde duyularında doğan haz veren ve
acı veren hisler zihnine kök salmayacaktır.</p>
<p>Zihnini ateş ile uyumlu olarak geliştir. Zihnini ateş ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır. Nasıl ki insanlar ateşte temiz
olan ve temiz olmayan şeyleri; dışkı, idrar, tükürük, irin ya da
kanı yaktıklarında ateş bundan aşağılanmıyorsa, bundan korkmuyorsa,
bundan tiksinmiyorsa sen de aynı şekilde zihnini ateş ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır.</p>
<p>Zihnini hava ile uyumlu olarak geliştir. Zihnini hava ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır. Nasıl ki rüzgar temiz olan ve
temiz olmayan şeylerin; dışkı, idrar, tükürük, irin ya da kanın
üzerine estiğinde bundan aşağılanmıyorsa, bundan korkmuyorsa,
bundan tiksinmiyorsa sen de aynı şekilde zihnini hava ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır.</p>
<p>Zihnini boşluk ile uyumlu olarak geliştir. Zihnini boşluk ile
uyumlu olarak geliştirdiğinde duyularında doğan haz veren ve acı
veren hisler zihnine kök salmayacaktır. Boşluk nasıl hiçbir yerde
duraksamaz ve takılı kalmazsa sen de zihnini boşluk ile uyumlu
olarak geliştirdiğinde duyularında doğan haz veren ve acı veren
hisler zihnine kök salmayacaktır.</p>
<p>Zihnini iyi niyet üzerine geliştir. Zihnini iyi niyet üzerine
geliştirdiğinde art niyet zihninden uzaklaşacaktır.</p>
<p>Zihnini şefkat üzerine geliştir. Zihnini şefkat üzerine
geliştirdiğinde zarar verme duyguları zihninden uzaklaşacaktır.</p>
<p>Zihnini başkalarının mutluluğundan sevinç duyma üzerine
geliştir. Zihnini başkalarının mutluluğundan sevinç duyma üzerine
geliştirdiğinde hasetlik zihninden uzaklaşacaktır.</p>
<p>Zihnini tarafsızlık üzerine geliştir. Zihnini tarafsızlık
üzerine geliştirdiğinde hoşnutsuzluk zihninden uzaklaşacaktır.</p>
<p>Zihnini çekici olmayan şeyler üzerine geliştir. Zihnini çekici
olmayan şeyler üzerine geliştirdiğinde arzular ve tutkular
zihninden uzaklaşacaktır.</p>
<p>Zihnini geçicilik ve belirsizlik üzerine geliştir. Zihnini
geçicilik ve belirsizlik üzerine geliştirdiğinde 'ben yanılgısı'
zihninden uzaklaşacaktır.</p>
<p>Zihnini nefes alma ve nefes verme farkındalığı üzerine geliştir.
Nefes alma ve nefes verme farkındalığı geliştirilip uygulandığında
büyük faydalar sağlar ve büyük sonuçlar doğurur.</p>
<p>Peki Rāhula, nefes alma ve nefes verme farkındalığı geliştirilip
uygulandığında nasıl büyük faydalar sağlar ve büyük sonuçlar
doğurur?</p>
<p>İzdeş yabana gittiğinde bir ağacın gölgesinde ya da boş bir
binada sırtını dik tutarak bağdaş kurup oturur ve farkındalığı
önüne getirir. Sadece nefes aldığının farkındadır ve sadece nefes
verdiğinin farkındadır.</p>
<p>[1] Uzun bir nefes aldığında 'Uzun bir nefes alıyorum.', uzun
bir nefes verdiğinde 'Uzun bir nefes veriyorum.' diye fark eder.
<span class='add'>(Uzun bir nefes aldığının ve uzun bir nefes
verdiğinin farkındadır.)</span> [2] Ya da kısa bir nefes aldığında
'Kısa bir nefes alıyorum.', kısa bir nefes verdiğinde 'Kısa bir
nefes veriyorum.' diye fark eder. <span class='add'>(Kısa bir nefes
aldığının ve kısa bir nefes verdiğinin farkındadır.)</span> [3]
Kendini şöyle eğitir: 'Tüm bedenime duyarlı olarak nefes alacağım.'
Kendini şöyle eğitir: 'Tüm bedenime duyarlı olarak nefes
vereceğim.' <span class='add'>(Nefes alırken ve nefes verirken tüm
bedeninin farkına varır.)</span> [4] Kendini şöyle eğitir:
'Bedensel oluşumları sakinleştirerek nefes alacağım.' Kendini şöyle
eğitir: 'Bedensel oluşumları sakinleştirerek nefes vereceğim.'</p>
<p>[5] Kendini şöyle eğitir: 'Neşeye duyarlı olarak nefes
alacağım.' Kendini şöyle eğitir: 'Neşeye duyarlı olarak nefes
vereceğim.' [6] Kendini şöyle eğitir: 'Hazza duyarlı olarak nefes
alacağım.' Kendini şöyle eğitir: 'Hazza duyarlı olarak nefes
vereceğim.' [7] Kendini şöyle eğitir: 'Zihinsel kurgulara duyarlı
olarak nefes alacağım.' Kendini şöyle eğitir: 'Zihinsel kurgulara
duyarlı olarak nefes vereceğim.' [8] Kendini şöyle eğitir:
'Zihinsel kurguları sakinleştirerek nefes alacağım.' Kendini şöyle
eğitir: 'Zihinsel kurguları sakinleştirerek nefes vereceğim.'</p>
<p>[9] Kendini şöyle eğitir: 'Zihne duyarlı olarak nefes alacağım.'
Kendini şöyle eğitir: 'Zihne duyarlı olarak nefes vereceğim.' [10]
Kendini şöyle eğitir: 'Zihni memnun ederek nefes alacağım.' Kendini
şöyle eğitir: 'Zihni memnun ederek nefes vereceğim.' [11] Kendini
şöyle eğitir: 'Zihni kıpırtısız hale getirerek nefes alacağım.'
Kendini şöyle eğitir: 'Zihni kıpırtısız hale getirerek nefes
vereceğim.' [12] Kendini şöyle eğitir: 'Zihni serbest bırakarak
nefes alacağım.' Kendini şöyle eğitir: 'Zihni serbest bırakarak
nefes vereceğim.'</p>
<p>[13] Kendini şöyle eğitir: 'Geçiciliğe odaklanarak nefes
alacağım.' Kendini şöyle eğitir: 'Geçiciliğe odaklanarak nefes
vereceğim.' [14] Kendini şöyle eğitir: 'Tutkunun solup gitmesine
odaklanarak nefes alacağım.' Kendini şöyle eğitir: 'Tutkunun solup
gitmesine odaklanarak nefes vereceğim.' [15] Kendini şöyle eğitir:
'Sonlanmaya odaklanarak nefes alacağım.' Kendini şöyle eğitir:
'Sonlanmaya odaklanarak nefes vereceğim.' [16] Kendini şöyle
eğitir: 'Bırakmaya odaklanarak nefes alacağım.' Kendini şöyle
eğitir: 'Bırakmaya odaklanarak nefes vereceğim.'</p>
<p>İşte Rāhula, nefes alma ve nefes verme farkındalığı büyük bir
sonuç, büyük bir fayda sağlayacak şekilde işte böyle geliştirilip
uygulanır.</p>
<p>Nefes alma ve nefes verme farkındalığını bu şekilde çalışıp bu
şekilde geliştirdiğinde son nefesini farkında olarak alır, son
nefesini farkında olarak verir ve o anda farkındalığı
kaybetmezsin."</p>
<p>Kutlu Kişi bunları söyledi. Saygıdeğer Rāhula Kutlu Kişi'nin bu
sözlerinden büyük bir mutluluk duydu.</p>
<p><br></p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
