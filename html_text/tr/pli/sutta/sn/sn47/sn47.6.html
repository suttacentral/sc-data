<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>


<article id='sn47.6' lang='tr'>

<header>

<h1>47.6. Şahin</h1>

</header>

<p>"İzdeşler, bir zamanlar bir şahin aniden bir bıldırcının üzerine atladı ve onu yakaladı. Bıldırcın götürülürken 'Kendi topraklarımdan çıkıp başkalarının topraklarına girdiğim için çok şanssızım, çok talihsizim.' diye feryat etti. 'Eğer bugün kendi topraklarımda, atalarımın topraklarında dolaşıyor olsaydım bu şahin dövüşerek beni yenemezdi.'</p>

<p>'Peki bıldırcın, kendi toprakların, atalarının toprakları neresidir?'</p>

<p>'Üzeri toprak yığınlarıyla kaplı sürülmüş bir tarla.'</p>

<p>Kendi gücüne güvenen şahinin gözü korkmadı, cesareti kırılmadı. Bıldırcını serbest bıraktı, 'Şimdi git bıldırcın. Ancak orada bile benden kurtulamayacaksın!'</p>

<p>Ardından bıldırcın üzerinde toprak yığınları bulunan sürülmüş bir tarlaya gitti. Büyük bir yığının üzerine tırmandı ve şahine şunları söyledi: 'Hadi gel şahin, beni yakala! Gel beni yakala!'</p>

<p>Kendi gücüne güvenen şahinin gözü korkmadı, cesareti kırılmadı. Kanatlarını kapattı ve hızla bıldırcının üzerine atladı. Bıldırcın şahinin yaklaştığını anladığında toprak yığınının altına kaçtı. Şahin göğüs üstü yere çakıldı.</p>

<p>Kendi topraklarınızdan çıkıp başkalarının topraklarına girdiğinizde işte böyle olur.</p>

<p>Bu yüzden izdeşler, kendi topraklarınızdan çıkıp başkalarının topraklarına girmeyin. Kendi topraklarınızın dışına çıkıp başkalarının topraklarına girdiğinizde Māra bir zayıflık bulur ve sizi ele geçirir.</p>

<p>Peki bir izdeşin kendi topraklarının dışı, başkalarının toprakları neresidir?</p>

<p>Beş tür duyusal hazdır. Hangi beş?</p>

<p>Gözün gördüğü hoşa giden, arzu edilen, tercih edilen, zevk veren, haz uyandıran ve heyecan verici görüntüler. Kulağın duyduğu … sesler. Burnun kokladığı … kokular. Dilin tattığı … tatlar. Bedenin hissettiği hoşa giden, arzu edilen, tercih edilen, zevk veren, haz uyandıran ve heyecan verici temaslar. İşte bunlar bir izdeşin kendi bölgesinin dışıdır, başkalarının bölgesidir.</p>

<p>Kendi topraklarınızda, atalarınızın topraklarında bulunun ve buralarda gezinin. Kendi topraklarınızda, atalarınızın topraklarında bulunduğunuzda Māra bir zayıflık bulamaz ve sizi ele geçiremez.</p>

<p>Peki bir izdeşin kendi toprakları, atalarının toprakları neresidir? Bu, kesintisiz farkındalığın dört odağıdır. Hangi dört?</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla bedeni kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla hisleri kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla zihni kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla olguları <span class='add'>(dhammalar)</span> kesintisiz bir şekilde gözlemler.</p>

<p>İşte bu, bir izdeşin kendi topraklarıdır, atalarının topraklarıdır."</p>
<footer>
<p lang='en'>Translated by: <span class='author'>Ufuk Çakmakçı</span></p>
<p lang='en'>Publication year: <span class='publication-date'>2025</span></p>
<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p>
<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p>

<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p>
</footer>
</article>
</body>
</html>