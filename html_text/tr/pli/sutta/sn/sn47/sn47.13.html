<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>


<article id='sn47.13' lang='tr'>

<header>

<h1>47.13. Cunda ile</h1>

</header>

<p>Kutlu Kişi bir seferinde Sāvatthī yakınlarındaki Jeta Korusu'nda Anāthapindika'nın manastırında konaklıyordu. O sırada Saygıdeğer Sāriputta küçük Nālaka köyünün yakınındaki Magadhan topraklarında kalıyordu, ağır bir hastalık geçiriyor ve acı çekiyordu. Acemi Cunda ise Saygıdeğer Sāriputta'nın bakımını üstlenmişti.</p>

<p>Daha sonra Saygıdeğer Sāriputta bu hastalık sebebiyle son ölümünü yaşadı ve Cunda Sāriputta'nın kasesini ve cüppesini alıp Sāvatthī'ye doğru yola çıktı. Jeta Korusu'ndaki Anāthapiṇḍika'nın manastırına Saygıdeğer Ānanda'yı görmeye gitti, önünde eğilip ona selam verdi ve bir kenara oturup şöyle dedi: "Efendim, Saygıdeğer Sāriputta tamamen özgürleşti. Bunlar onun kasesi ve cübbesi."</p>

<p>"Kardeşim Cunda, bu konuyu Budha ile görüşmeliyiz. Gel, Budha'nın yanına gidip bu durumu ona bildirelim."</p>

<p>"Peki efendim." diye cevapladı Cunda.</p>

<p>Sonra Ānanda ve Cunda Budha'nın yanına gitti, önünde eğildi ve bir kenara oturup ona şöyle dedi: "Efendim, acemi Cunda diyor ki: 'Saygıdeğer Sāriputta tamamen özgürleşti. Bunlar onun kasesi ve cübbesi.' Bunu duyduğumdan beri vücudum uyuşturulmuş gibi. Zihnim dağılmış durumda ve öğreti aklıma gelmiyor."</p>

<p>"Peki Ānanda, Sāriputta tamamen özgürleşirken senin tüm erdemli davranışlarını, kıpırtısız konsantrasyonunu, bilgeliğini, özgürlüğünü ya da özgürlüğe dair bilgi ve içgörünü alarak mı gitti?"</p>

<p>"Hayır Efendim. Ancak Saygıdeğer Sāriputta benim öğretmenim, rehberimdi. Beni eğitti, cesaretlendirdi, harekete geçirdi ve bana ilham verdi. Dhamma'yı öğretmekten asla yorulmadı ve kutsal yoldaki arkadaşlarını hep destekledi. Saygıdeğer Sāriputta tarafından aktarılan öğretinin özünü, zenginliğini ve öğreti ile ilgili desteğini hatırlıyorum."</p>

<p>"Ānanda, değer verdiğimiz ve sevdiğimiz her şeyden mutlaka bir gün ayrılmak durumunda kalacağımızı sana anlattığımda seni buna hazırlamadım mı?<br>

Doğmuş, oluşmuş, koşullara bağlı ve tükenmeye tabi olan bir şeyin tükenmemesi nasıl mümkün olabilir? Bu mümkün değildir. Nasıl ki öz odunu ile ayakta duran büyük bir ağacın en büyük dalı kopup yere düşerse aynı şekilde büyük değerleriyle ayakta duran Saṅgha'dan da Sāriputta tamamen kopmuştur. Doğmuş, oluşmuş, koşullara bağlı ve tükenmeye tabi olan bir şeyin tükenmemesi nasıl mümkün olabilir? Bu mümkün değildir.</p>

<p>Bu yüzden Ānanda, başka bir sığınak aramadan kendi adanız, kendi sığınağınız olarak yaşayın. Öğreti sizin adanız ve sığınağınız olsun, öğretiden başka bir sığınağınız olmasın. Peki bir izdeş bunu nasıl yapar?</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla bedeni kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla hisleri kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla zihni kesintisiz bir şekilde gözlemler.</p>

<p>Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla olguları <span class='add'>(dhammalar)</span> kesintisiz bir şekilde gözlemler.</p>

<p>İşte bir izdeş başka bir sığınak aramadan kendi adası, kendi sığınağı olarak böyle yaşar. Başka bir sığınak olmadan öğreti de işte böyle onun adası ve sığınağı olur.</p>

<p>İster şimdi ister ben öldükten sonra başka bir sığınak aramadan kendine ada ve sığınak olarak yaşayan; başka bir sığınak aramadan öğretiyi bir ada ve sığınak haline getiren – kendini eğitime adayan izdeşlerim ise en iyilerin arasında en iyisi olacaklardır."</p>
<footer>
<p lang='en'>Translated by: <span class='author'>Merve Ay ve Ufuk Çakmakçı</span></p>
<p lang='en'>Publication year: <span class='publication-date'>2025</span></p>
<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p>
<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p>

<p>Çeviri: <span class='author'>Merve Ay ve Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p>
</footer>
</article>
</body>
</html>