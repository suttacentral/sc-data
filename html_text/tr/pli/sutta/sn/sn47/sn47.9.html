<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn47.9' lang='tr'>
<header>
<h1>47.9. Hasta</h1>
</header>
<p>Duydum ki Kutlu Kişi bir seferinde Vesālī yakınlarındaki Beluva
adlı küçük bir köyde konaklıyordu. Burada izdeşlere şöyle seslendi:
"İzdeşler! Lütfen yağmur döneminde Vesālī civarında oturan
arkadaşlarınız ya da tanıdıklarınızda konaklayın. Ben bu dönemi
burada, küçük bir köy olan Beluva'da geçireceğim."</p>
<p>"Peki Efendim." diye yanıtladı izdeşler.</p>
<p>Budha yağmur dönemini küçük bir köy olan Beluva'da geçirirken
izdeşler de Budha'nın tavsiyesine uydu.</p>
<p>Budha yağmur dönemi için konaklamaya başladığında şiddetli
ağrıların eşlik ettiği, kendini ölümün kıyısına getiren ciddi bir
hastalık geçirdi. Ama durumsal farkındalık ve farkındalıkla bundan
rahatsız olmadan yaşadı. Ardından Budha'nın aklına şöyle bir
düşünce geldi:</p>
<p>"Bakımımla ilgilenenleri bilgilendirmeden ve Saṅgha'ya veda
etmeden Nibbāna'ya geçiş yapmam uygun olmaz. Neden bu hastalığı güç
kullanarak bastırmıyor, yaşam gücümü dengelemiyor ve yaşamaya devam
etmiyorum?" Budha tam olarak öyle yaptı. Ardından Budha'nın
hastalığı ortadan kalktı.</p>
<p>Budha hastalıktan kurtulduktan kısa bir süre sonra kaldığı evden
çıktı ve sundurmanın gölgesinde hazırlanmış yere oturdu. Sonra
Saygıdeğer Ānanda Budha'nın yanına geldi, önünde saygıyla eğildi,
bir kenara oturdu ve ona şöyle dedi:</p>
<p>"Efendim, Budha'nın rahat olması, iyi olması ve ayakta olması
harika. Çünkü Budha hastayken vücudum uyuşturulmuş gibi hissettim.
Kafam karışmıştı ve öğretiler aklıma gelmiyordu. Yine de en azından
Budha'nın Saṅgha'ya ilişkin bir açıklama yapmadan Nibbana'ya
geçmeyeceği düşüncesiyle teselli buluyordum."</p>
<p>"Peki ama Saṅgha hala benden ne bekliyor olabilir Ānanda?
Dhamma'yı gizli ya da açık öğreti diye bir ayrım yapmadan öğrettim.
Öğreti söz konusu olduğunda Kutlu Kişi yumruğu kapalı bir öğretmen
değildir.</p>
<p>'Ben Saṅgha'ya önderlik edeceğim.' veya 'Bu Saṅgha benim için
yaratılmış.' diye düşünen birileri varsa bırakın Saṅgha ile ilgili
düşüncelerini gündeme getirsinler. Fakat Kutlu Kişi böyle
düşünmüyor o yüzden Saṅgha ile ilgili bir şeyi ne sebeple gündeme
getirsin?</p>
<p>Şimdi artık yaşlıyım, ihtiyarladım ve kıdemliyim. Yaşım ilerledi
ve hayatın son aşamasına ulaştım. Nasıl eskimiş yaşlı bir araba
kayışlara dayanarak yoluna devam ederse aynı şekilde Tathāgata'nın
bedeni de sanki kayışlara dayanarak yoluna devam edebiliyor.</p>
<p>Ancak bazen herhangi bir işarete odaklanmadan ve belirli
duyguların sonlanmasıyla işaretlerin olmadığı bir samādhiye dalıp
burada kaldığında Kutlu Kişi'nin bedeni daha rahat hale
geliyor.</p>
<p>Bu sebeple Ānanda kendinize ada, kendinize sığınak olun, başka
bir sığınak aramayın. Başka hiçbir sığınak aramadan öğretiyi kendi
adanız ve sığınağınız haline getirin.</p>
<p>Peki bir izdeş bunu nasıl başarır? Bir izdeş dünya için duyduğu
açgözlülükten de hoşnutsuzluktan da arınarak şevkle, durumsal
farkındalıkla ve farkındalıkla bedeni kesintisiz bir şekilde
gözlemler. Bir izdeş dünya için duyduğu açgözlülükten de
hoşnutsuzluktan da arınarak şevkle, durumsal farkındalıkla ve
farkındalıkla hisleri, zihni, olguları kesintisiz bir şekilde
gözlemler.</p>
<p>İşte bir izdeş başka bir sığınak aramadan bu şekilde kendine
ada, kendine sığınak olur. Başka hiçbir sığınak aramadan öğretiyi
kendi adası ve sığınağı haline getirir.</p>
<p>İster şimdi isterse de ben öldükten sonra başka bir sığınak
aramadan kendine ada ve sığınak olarak yaşayan, başka bir sığınak
aramadan öğretiyi bir ada ve sığınak haline getiren ve kendini
eğitime adayan izdeşlerim ise en iyilerin arasında en iyisi
olacaktır."</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
