<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>


<article id='sn47.10' lang='tr'>

<header>

<h1>47.10. Kadın İzdeşler</h1>

</header>

<p>Ardından Saygıdeğer Ānanda cübbesini giyip, sadaka çanağını ve dış cübbesini alıp kadın izdeşlerin yaşadığı yere gitti ve hazırlanmış yere oturdu. Ardından birçok kadın izdeş Saygıdeğer Ānanda'nın yanına geldi, önünde saygıyla eğildi, bir kenara oturup ona şöyle söylediler:</p>

<p>"Saygıdeğer Ānanda, birçok kadın izdeşin zihinleri kesintisiz farkındalığın dört odağında yerleşik hale geliyor. Anlayışları önceki haline göre çok daha yüksek bir seviyeye ulaştı."</p>

<p>"İşte böyle kardeşlerim! İşte böyle! Zihinleri kesintisiz farkındalığın dört odağında yerleşik hale gelen kadın ya da erkek izdeşlerin anlayışları önceki haline göre çok daha yüksek bir seviyeye ulaşır."</p>

<p>Ardından Ānanda kadın izdeşleri bir Dhamma konuşmasıyla eğitti, yüreklendirdi, teşvik etti, onlara ilham verdi ve sonra oturduğu yerden kalkıp oradan ayrıldı. Ardından dilenmek için Sāvatthī'ye gitti. Yemekten sonra geri döndüğünde Budha'ya gidip önünde eğildi, bir kenara oturdu ve olanları anlattı.</p>

<p>"Bu çok doğru Ānanda! Bu çok doğru! Zihinleri kesintisiz farkındalığın dört odağında yerleşik hale gelen kadın ya da erkek izdeşlerin anlayışları önceki haline göre çok daha yüksek bir seviyeye ulaşır.</p>

<p>Hangi dört? Bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla bedeni kesintisiz bir şekilde gözlemler. Bedenin bir yönünü gözlemleyerek meditasyonda kaldığında bedene bağlı olarak fiziksel gerilim ya da zihinsel uyuşukluk ortaya çıkar ya da zihin dışsal olgulara çekilerek dağılır, huzursuzluk doğar. Bu durumdaki bir izdeş zihnini ilham veren bir meditasyon objesine yönlendirmelidir. Böyle yaptığında memnun olur. Memnun olduğunda neşe doğar. Zihni neşeyle dolduğunda bedeni dinginleşir. Bedeni dinginleştiğinde mutlu hisseder. Mutlu olduğunda zihni samādhiye dalar. Ardından şöyle değerlendirir: 'Zihnimi yönlendirerek ulaşmak istediğim hedefe ulaştım. Şimdi geri çekilebilirim.' Geri çekilir ve zihni ne yönlendirir ne de bağlı tutar. Anlar ki: 'Zihni ne yönlendiriyorum ne de bağlı tutuyorum. İçsel olarak farkındayım, mutluyum.'</p>

<p>Aynı zamanda bir izdeş dünya için duyduğu açgözlülükten de hoşnutsuzluktan da arınarak şevkle, durumsal farkındalıkla ve farkındalıkla hisleri, zihni, olguları kesintisiz bir şekilde gözlemler. Hislerin… Zihnin… Olguların bir yönünü gözlemleyerek meditasyonda kaldığında olgulara bağlı olarak fiziksel gerilim ya da zihinsel uyuşukluk ortaya çıkar ya da zihin dışsal olgulara çekilerek dağılır, huzursuzluk doğar. Bu durumdaki bir izdeş zihnini ilham veren bir meditasyon objesine yönlendirmelidir. Böyle yaptığında memnun olur. Memnun olduğunda neşe doğar. Zihni neşeyle dolduğunda bedeni dinginleşir. Bedeni dinginleştiğinde mutlu hisseder. Mutlu olduğunda zihni samādhiye dalar. Ardından şöyle değerlendirir: 'Zihnimi yönlendirerek ulaşmak istediğim hedefe ulaştım. Şimdi geri çekilebilirim.' Geri çekilir ve zihni ne yönlendirir ne de bağlı tutar. Anlar ki: 'Zihni ne yönlendiriyorum ne de bağlı tutuyorum. İçsel olarak farkındayım, mutluyum.' İşte yönlendirilmiş gelişim bu şekilde olur.</p>

<p>Peki yönlendirilmemiş gelişim nasıl olur? Zihnini dışarıdan yönlendirmeyen bir izdeş şöyle anlar: 'Zihnim dışarıdan yönlendirilmiyor.' Aynı zamanda şöyle anlar: 'Önünde sonunda zihin sınırlanmamış, özgür ve yönlendirilmemiş halde.'</p>

<p>Aynı zamanda şöyle de anlar: 'Şevkle, durumsal farkındalıkla ve farkındalıkla bedeni kesintisiz bir şekilde gözlemliyorum, mutluyum.' Zihnini dışarıdan yönlendirmeyen bir izdeş şöyle anlar: 'Zihnim dışarıdan yönlendirilmiyor.' Aynı zamanda şöyle anlar: 'Önünde sonunda zihin sınırlanmamış, özgür ve yönlendirilmemiş halde.'</p>

<p>Aynı zamanda şöyle de anlar: 'Şevkle, durumsal farkındalıkla ve farkındalıkla hisleri kesintisiz bir şekilde gözlemliyorum, mutluyum.' Zihnini dışarıdan yönlendirmeyen bir izdeş şöyle anlar: 'Zihnim dışarıdan yönlendirilmiyor.' Aynı zamanda şöyle anlar: 'Önünde sonunda zihin sınırlanmamış, özgür ve yönlendirilmemiş halde.'</p>

<p>Aynı zamanda şöyle de anlar: 'Şevkle, durumsal farkındalıkla ve farkındalıkla zihni kesintisiz bir şekilde gözlemliyorum, mutluyum.' Zihnini dışarıdan yönlendirmeyen bir izdeş şöyle anlar: 'Zihnim dışarıdan yönlendirilmiyor.' Aynı zamanda şöyle anlar: 'Önünde sonunda zihin sınırlanmamış, özgür ve yönlendirilmemiş halde.'</p>

<p>Aynı zamanda şöyle de anlar: 'Şevkle, durumsal farkındalıkla ve farkındalıkla olguları kesintisiz bir şekilde gözlemliyorum, mutluyum.' Zihnini dışarıdan yönlendirmeyen bir izdeş şöyle anlar: 'Zihnim dışarıdan yönlendirilmiyor.' Aynı zamanda şöyle anlar: 'Önünde sonunda zihin sınırlanmamış, özgür ve yönlendirilmemiş halde.' İşte yönlendirilmemiş gelişim bu şekilde olur.</p>

<p>Şimdi Ānanda yönlendirilmiş ve yönlendirilmemiş gelişimi öğrettim. Şefkatinden dolayı öğrencileri için en iyisini isteyen bir öğretmenin yapması gereken her şeyi yaptım. İşte ağaç altları, işte boş kulübeler, işte inziva mekanları: Jhāna pratiği yapın Ānanda! İhmalkar olmayın! Sonradan pişmanlık yaşamayın! Bu benim size talimatımdır."</p>

<p>Budha bunları söyledi. Saygıdeğer Budha'nın sözlerinden memnuniyet duyan Ānanda bu sözleri onayladı.</p>
<footer>
<p lang='en'>Translated by: <span class='author'>Ufuk Çakmakçı</span></p>
<p lang='en'>Publication year: <span class='publication-date'>2025</span></p>
<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p>
<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p>

<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p>
</footer>
</article>
</body>
</html>