<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>


<article id='sn47.12' lang='tr'>

<header>

<h1>47.12. Nālandā'da</h1>

</header>

<p>Kutlu Kişi bir seferinde Nālandā yakınlarındaki Pāvārika'nın mango korusunda konaklıyordu. Sonra Sāriputta Budha'nın yanına gitti, eğilerek onu selamladı, yanına oturdu ve ona şöyle dedi: "Efendim, Budha'ya o kadar çok güveniyorum ki konu uyanış olduğunda doğrudan bilgisi Budha'dan daha üstün olan—ne geçmişte ne gelecekte ne de şimdiki zamanda—başka bir münzevi ya da brahmin olduğuna inanmıyorum."</p>

<p>"Bu çok büyük ve çarpıcı bir ifade Sāriputta. Tam bir aslan gibi kükreyerek kesin ve net bir ifadeyle şunları söyledin: 'Efendim, Budha'ya o kadar çok güveniyorum ki konu uyanış olduğunda doğrudan bilgisi Budha'dan daha üstün olan—ne geçmişte ne gelecekte ne de şimdiki zamanda—başka bir münzevi ya da brahmin olduğuna inanmıyorum.'</p>

<p>Peki mükemmeliğe, tam ve mutlak aydınlamaya ulaşmış geçmişte yaşamış olan tüm Budhalar hakkında ne düşünüyorsun? Bu Budhaların böyle bir erdeme, böyle bir niteliğe, böyle bir bilgeliğe, böyle bir meditasyona veya böyle bir özgürlüğe sahip olduklarını bilecek kadar zihinlerini kavradın mı?"</p>

<p>"Hayır Efendim."</p>

<p>"Peki mükemmeliğe, tam ve mutlak aydınlamaya ulaşacak gelecekte yaşayacak tüm Budhalar hakkında ne düşünüyorsun? Bu Budhaların böyle bir erdeme, böyle bir niteliğe, böyle bir bilgeliğe, böyle bir meditasyona veya böyle bir özgürlüğe sahip olduklarını bilecek kadar zihinlerini kavradın mı?"</p>

<p>"Hayır Efendim."</p>

<p>"Peki ya ben yani mükemmeliğe, tam ve mutlak aydınlamaya ulaşmış şu anki Budha hakkında ne düşünüyorsun? Benim böyle bir erdeme, böyle bir niteliğe, böyle bir bilgeliğe, böyle bir meditasyona veya böyle bir özgürlüğe sahip olduğumu bilecek kadar zihnimi kavradın mı?"</p>

<p>"Hayır Efendim."</p>

<p>"Sāriputta, peki geçmişteki, gelecekteki veya şimdiki Budhaların zihinlerini kavrayamadığın halde bu kadar kesin ve net sözlerle adeta bir aslan gibi kükreyerek tam olarak ne söylüyorsun?"</p>

<p>"Efendim; geçmişteki, gelecekteki veya şimdiki Budhaların zihinlerini tam olarak kavramasam da öğretiden yaptığım çıkarımlarla bunu anlayabiliyorum. Diyelim ki bir kralın güçlü setler, surlar ve kemerlerden oluşan tek kapılı bir sınır kalesi var. Bu kalenin zeki, yetkin ve akıllı bir bekçisi var. Bekçi yabancıları dışarıda tutar ve tanıdıkları içeri alır. Devriye gezerken surlarda bir kedinin geçebileceği büyüklükte bile bir çatlak ya da delik olmadığını görsün. Bu durumda şu sonuca ulaşır: 'Kaleye girecek herhangi büyüklükteki bir varlık kaleye ancak bu kapıdan girecektir.'</p>

<p>Aynı şekilde ben de öğretiden yaptığım çıkarımlarla şunu anlayabiliyorum: Geçmişte, gelecekte veya günümüzde mükemmeliğe, tam ve mutlak aydınlamaya ulaşmış tüm Budhalar bilgeliği zayıflatan ve kalbi yozlaştıran beş engeli bırakırlar. Zihinleri kesintisiz farkıdalığın dört odağında yerleşik hale gelir. Aydınlanmanın yedi faktörünü doğru şekilde geliştirirler ve nihayetinde tam ve mutlak aydınlanmaya ulaşırlar."</p>

<p>"Mükemmel Sāriputta, mükemmel! Öyleyse Sāriputta, öğretiye dair bu açıklamadan tapınak hayatı sürdüren erkek ve kadın izdeşlere, sıradan ev hayatı yaşayan erkek ve kadın izdeşlere sık sık bahsetmelisin. Her ne kadar Kutlu Kişi hakkında şüphesi veya tereddütü olan bazı aptal insanlar olsa da öğretiye dair bu açıklamayı duyduklarında bu şüphe veya tereddüt ortadan kalkacaktır."</p>
<footer>
<p lang='en'>Translated by: <span class='author'>Merve Ay ve Ufuk Çakmakçı</span></p>
<p lang='en'>Publication year: <span class='publication-date'>2025</span></p>
<p lang='en'>This sutta was primarily translated to help Kalp Yolu (Path of the Heart) Trainings students in Turkey with the understanding and practices of Dharma. We, as Buddha’s lay followers, would like to make this and other suttas available to Turkish speaking readers to assist them in their noble quest for the undefiled freedom of heart. May the translated publication and understanding of this sutta contribute to the attainment of the liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released dedicated to the Public Domain by way of Creative Commons Zero. No rights reserved.</p>
<p lang='en'>Prepared for SuttaCentral by <span class='editor'>Kalp Yolu Sangha</span> dedicated to Sutta Translation and Publishing.</p>

<p>Çeviri: <span class='author'>Merve Ay ve Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu Eğitimleri öğrencilerinin anlayışını desteklemek ve Dhamma’yı uygulamalarına yardımcı olmak için Türkçe'ye çevrilmiştir. Budha'nın sıradan hayat süren izdeşleri olarak bizler, bu ve diğer vaazları Türkçe konuşan okuyuculara sunarak, onların kalplerinin kusursuz özgürlüğüne doğru olan soylu yolculuklarına destek olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı <span class='editor'>Kalp Yolu Sangha</span> tarafından hazırlanmıştır.</p>
</footer>
</article>
</body>
</html>