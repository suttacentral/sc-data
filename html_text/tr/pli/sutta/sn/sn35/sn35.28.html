<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn35.28' lang='tr'>
<header>
<h1>35.28. Ateş Vaazı</h1>
</header>
<p>Duydum ki Kutlu Kişi bir seferinde Gaya'da bulunan Gayāsisa'da
bin keşiş ile birlikteydi. Burada keşişlere şöyle seslendi:</p>
<p>"Keşişler! Her şey yanıyor!</p>
<p>Peki ne yanıyor?</p>
<p>Gözler yanıyor. Gözün gördüğü biçimler yanıyor. Görme bilinci
yanıyor. Gözün gördüğü şekillerle olan teması yanıyor. Aynı zamanda
bu temastan doğan haz veren, acı veren ve nötr <span class=
'add'>(ne haz ne de acı veren)</span> olarak hissedilen ne varsa
yanıyor.</p>
<p>Peki ne ile yanıyor?</p>
<p>Arzunun ateşiyle, nefretin ateşiyle, sanrıların ateşiyle
yanıyor. Size bildiriyorum ki doğumla, yaşlanmayla ve ölümle
yanıyor. Kederle, feryatla, acıyla, ızdırapla ve çaresizlikle
yanıyor.</p>
<p>Kulaklar ve sesler yanıyor…</p>
<p>Burun ve kokular yanıyor…</p>
<p>Dil ve tatlar yanıyor…</p>
<p>Beden ve dokunma hissi yanıyor…</p>
<p>Zihin yanıyor. Düşünceler yanıyor. Zihin bilinci yanıyor. Zihnin
teması yanıyor. Aynı zamanda bu temastan doğan haz veren, acı veren
ya da nötr <span class='add'>(ne haz ne de acı veren)</span> olarak
hissedilen ne varsa yanıyor.</p>
<p>Ne ile yanıyor?</p>
<p>Arzunun ateşiyle, nefretin ateşiyle, sanrıların ateşiyle
yanıyor. Size bildiriyorum ki doğumla, yaşlanmayla ve ölümle
yanıyor. Kederle, feryatla, acıyla, ızdırapla ve çaresizlikle
yanıyor.</p>
<p>Keşişler! Soylu bir izdeş hakikati duyduğunda işte bunu böyle
görür. Gözlerden soğur ve uzaklaşır. Gözün gördüğü şekillerden
soğur ve uzaklaşır. Görme bilincinden soğur ve uzaklaşır. Gözün
temasından soğur ve uzaklaşır. Ayrıca göz temasından doğan haz
veren, acı veren ya da nötr <span class='add'>(ne haz ne de acı
veren)</span> olarak hissedilen ne varsa bunların tümünden soğur ve
uzaklaşır.</p>
<p>Kulaklardan soğur ve uzaklaşır…</p>
<p>Burundan soğur ve uzaklaşır…</p>
<p>Dilden soğur ve uzaklaşır…</p>
<p>Bedenden soğur ve uzaklaşır…</p>
<p>Zihinden soğur ve uzaklaşır. Düşüncelerden soğur ve uzaklaşır.
Zihin bilincinden soğur ve uzaklaşır. Zihnin temasından soğur ve
uzaklaşır. Ayrıca zihnin temasından doğan haz veren, acı veren ya
da nötr <span class='add'>(ne haz ne de acı veren)</span> olarak
hissedilen ne varsa bunların tümünden soğur ve uzaklaşır.</p>
<p>Soğuyup uzaklaştığında tutkuların ateşi sönüp gider. Arzuların
ve tutkuların sönüp gitmesi ile tam ve mutlak özgürlük doğar.
Özgürleştiğinde özgürleştiğinin bilgisi vardır: 'Tam olarak
özgürleştim.' Anlar ki 'Doğum tükendi. Kutsal bir hayat yaşandı.
Yapılması gereken her şey yapıldı. Bu hayatta herhangi bir varoluş
boyutunda yaşanacak başka bir doğum kalmadı.'"</p>
<p>Kutlu Kişi işte bunları söyledi! Tüm keşişler Kutlu Kişi'nin
sözlerini memnuniyetle onayladılar.</p>
<p>Bu hakikat dile getirildiğinde orada bulunan bin keşişin kalbi
tutunmaktan doğan tüm kusurlarından arındı, tam ve mutlak özgürlüğe
ulaştı.</p>
<footer>
<p lang='en'>Translated by: <span class='author'>Cem Şen</span></p>
<p lang='en'>Publication year: <span class=
'publication-date'>2024</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Cem Şen</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
