<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn12.65' lang='tr'>
<header>
<h1>12.65. Kayıp Şehir</h1>
</header>
<p>Sāvatthī'de…</p>
<p>"İzdeşler, henüz aydınlanmaya ulaşmamışken ancak ulaşma
kararlılığındayken şöyle düşündüm: 'Eyvah, bu dünya ne kadar da zor
bir durumda! Doğuyor, yaşlanıyor, ölüyor, yok oluyor ve yeniden
doğuyor ancak bu ızdıraptan, bu yaşlanma ve ölümden nasıl
kurtulacağını bilmiyor. Ah ne zaman bu ızdıraptan, bu yaşlanma ve
ölümden kurtuluş yolu keşfedilecek?'</p>
<p>Ardından zihnimde şöyle bir düşünce uyandı: 'Ne varsa yaşlılık
ve ölüm meydana gelir? Yaşlılık ve ölümün koşulu nedir?' Sonra
dikkatimi bilgece kullanıp kaynağına bakarak şunu kavradım:
'Yeniden doğum varsa yaşlılık ve ölüm meydana gelir. Yaşlılık ve
ölümün koşulu yeniden doğumdur.'</p>
<p>Ardından zihnimde şöyle bir düşünce belirdi: 'Ne varsa yeniden
doğum meydana gelir? …varoluşun sürekliliği …yakıt <span class=
'add'>(tutunma)</span> …arzu …hisler …temas …altı duyu alanı …isim
ve form meydana gelir? İsim ve formun koşulu nedir?' Sonra
dikkatimi bilgece kullanıp kaynağına bakarak şunu kavradım: 'Bilinç
varsa isim ve form meydana gelir. İsim ve formun koşulu bilinçtir.'
Ardından zihnimde şöyle bir düşünce belirdi: 'Ne varsa bilinç
meydana gelir? Bilincin koşulu nedir?' Sonra dikkatimi bilgece
kullanıp kaynağına bakarak şunu kavradım: 'İsim ve form varsa
bilinç meydana gelir. Bilincin koşulu isim ve formdur.'</p>
<p>Ardından zihnimde şöyle bir düşünce belirdi: Gerçekten bu bilinç
isim ve formdan geri dönüyor, bunun ötesine gitmiyor. Bir varlığın
doğması, yaşlanması, ölmesi, yok olması ya da yeniden doğması bu
çerçevede gerçekleşir. Yani isim ve form bilincin koşuludur. Bilinç
isim ve formun koşuludur. İsim ve form altı duyu alanının
koşuludur. Altı duyu alanı temasın koşuludur. … Izdırap tüm
ağırlığıyla işte bu şekilde oluşur. İzdeşler, bu sebeple 'Bağımlı
varoluş, bağımlı varoluş!' dedim. Daha önce başka birinden
öğrenmediğim öğretilerle ilgili olarak içimde ortaya çıkan içgörü,
bilgi, bilgelik, kavrayış ve aydınlanma işte böyleydi.</p>
<p>Ardından zihnimde şöyle bir düşünce uyandı: 'Ne yoksa yaşlılık
ve ölüm meydana gelmez? Ne sonlandığında yaşlılık ve ölüm
sonlanır?' Sonra dikkatimi bilgece kullanıp kaynağına bakarak şunu
kavradım: 'Yeniden doğum yoksa yaşlılık ve ölüm de meydana gelmez.
Yeniden doğum sonlandığında yaşlılık ve ölüm de sonlanır.' Ardından
zihnimde şöyle bir düşünce belirdi: 'Ne yoksa yeniden doğum meydana
gelmez? …varoluşun sürekliliği …yakıt <span class=
'add'>(tutunma)</span> …arzu …hisler …temas …altı duyu alanı …isim
ve form meydana gelmez? Ne sonlandığında isim ve form sonlanır?'
Sonra dikkatimi bilgece kullanıp kaynağına bakarak şunu kavradım:
'Bilinç yoksa isim ve form da meydana gelmez. Bilinç sonlandığında
isim ve form da sonlanır.'</p>
<p>Ardından zihnimde şöyle bir düşünce belirdi: 'Ne yoksa bilinç
meydana gelmez? Ne sonlandığında bilinç sonlanır?' Sonra dikkatimi
bilgece kullanıp kaynağına bakarak şunu kavradım: 'İsim ve form
yoksa bilinç de meydana gelmez. İsim ve form sonlandığında bilinç
de sonlanır.'</p>
<p>Ardından zihnimde şöyle bir düşünce uyandı: Aydınlanmaya
ulaştıran yolu keşfettim. Yani isim ve form sonlandığında bilinç
sonlanır. Bilinç sonlandığında isim ve form sonlanır. İsim ve form
sonlandığında altı duyu alanı sonlanır. Altı duyu alanı
sonlandığında temas sonlanır. Temas sonlandığında hisler sonlanır.
Hisler sonlandığında arzu sonlanır. … Izdırap tüm ağırlığıyla işte
bu şekilde sonlanır. İzdeşler, bu sebeple 'Bağımlı özgürlük,
bağımlı özgürlük!' dedim. Daha önce başka birinden öğrenmediğim
öğretilerle ilgili olarak içimde ortaya çıkan içgörü, bilgi,
bilgelik, kavrayış ve aydınlanma işte böyleydi.</p>
<p>İzdeşler! Bir kişi ormanda geçmişte insanların yürüdüğü eski bir
patikayı, eski bir yolu görür. Ardından bu patikayı takip eder ve
geçmişte insanların yaşadığı güzel bir antik şehre, güzel bir eski
başkente ulaşır. Burası muhteşem parklar, muhteşem ormanlar,
muhteşem çayırlar ve muhteşem nilüfer havuzlarıyla donatılmıştır.
Ardından bu kişi krala ya da kralın bir bakanına bilgi verir:
'Lütfen efendim, şunu bilmelisiniz: Ormanda yürürken geçmişte
insanların yürüdüğü eski bir patikayı, eski bir yolu takip ettim.
Bu patikayı takip ettiğimde geçmişte insanların yaşadığı güzel bir
antik şehre, güzel bir eski başkente ulaştım. Burası muhteşem
parklar, muhteşem ormanlar, muhteşem çayırlar ve muhteşem nilüfer
havuzlarıyla donatılmıştı. Efendim, bu şehri yeniden inşa
etmelisiniz!' Ardından kral ya da kralın bir bakanı bu şehri
yeniden inşa eder. Bir süre sonra bu şehir kalkınır, başarıya ve
refaha ulaşır, insanlarla dolar, büyür ve kendi potansiyeline
ulaşır. Aynı şekilde ben de geçmişte tam ve mutlak aydınlanmaya
ulaşmış Budhalar tarafından yürünmüş eski bir patika, eski bir yol
keşfettim.</p>
<p>Peki geçmişte tam ve mutlak aydınlanmaya ulaşmış Budhalar
tarafından yürünmüş bu eski patika, bu eski yol nedir? Bu yol
sadece Sekiz Basamaklı Soylu Yol'dur: doğru anlayış, doğru düşünce,
doğru söz, doğru eylem, doğru yaşam, doğru çaba, doğru farkındalık
ve doğru kıpırtısız konsantrasyon. İşte geçmişte tam ve mutlak
aydınlanmaya ulaşmış Budhalar tarafından yürünen eski patika, eski
yol budur.</p>
<p>Bu yolu takip ederek doğrudan bilgi ile yaşlılığı ve ölümü,
bunların kaynağını, sonlanmasını ve sonlanmasına götüren yolu fark
ettim. Bunu takip ederek doğrudan bilgi ile yeniden doğumu…
varoluşun sürekliliğini… yakıtı <span class='add'>(tutunma)</span>…
arzuyu… hisleri… teması… altı duyu alanını… isim ve formu… bilinci
fark ettim. Bunu takip ederek doğrudan bilgi ile kurguları,
bunların kaynağını, sonlanmasını ve sonlanmasına götüren yolu fark
ettim.</p>
<p>Bunu doğrudan bilgi aracılığıyla fark ettiğimde tapınak hayatı
yaşayan kadın ve erkek izdeşlere ve sıradan ev hayatı yaşayan
kişilere bildirdim. İşte bu şekilde kutsal yaşam başarılı,
müreffeh, engin, popüler, yaygın hale geldi ve tanrılar ve
insanların olduğu her yerde öğretildi."</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
