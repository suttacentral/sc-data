<!DOCTYPE html>
<html>
<head>
<meta charset='UTF-8'>
<meta name='author' content='Ufuk Çakmakçı'>
<title></title>
</head>
<body>
<article id='sn41.8' lang='tr'>
<header>
<h1>41.8. Jain Klanı'nın Münzevi Lideri Nāṭaputta</h1>
</header>
<p>Jain Klanı'nın münzevi lideri Nāṭaputta büyük bir toplulukla
birlikte Macchikāsaṇḍa'ya gelmişti.</p>
<p>Sıradan ev hayatı süren Citta onların geldiğini duydu. Yine
sıradan bir hayat süren birkaç takipçisiyle birlikte Jain lideri
Nāṭaputta'nın yanına gitti ve onunla selamlaştı.</p>
<p>Selamlaşmaları ve nazik sohbetleri sona erdiğinde bir kenara
oturdu. Nāṭaputta Citta'ya şöyle söyledi: "Münzevi Gotama'nın,
zihni yönlendirmeden ve kesintisiz bir biçimde bağlı tutmadan
jhānaya ulaştığı ve zihni yönlendirmenin ve bağlı tutmanın
sonlandığı iddiasına inanıyor musun?"</p>
<p>"Efendim, bahsettiğiniz konuda Budha'nın zihni yönlendirmeden ve
kesintisiz bir biçimde bağlı tutmadan jhānaya ulaştığı ve zihni
yönlendirmenin ve bağlı tutmanın sonlandığı iddiasına inançla
yaklaşmıyorum."</p>
<p>Bunu söylediğinde Nāṭaputta kendi topluluğuna baktı ve şöyle
dedi: "Bakın efendiler, sıradan ev hayatı süren Citta ne kadar da
açık sözlü! Sinsi ya da hilekar değil. Zihni yönlendirmeyi ve bağlı
tutmayı bırakabilmeyi hayal etmek, rüzgarı bir ağ ile
yakalayabileceğinizi veya Ganj Nehri'ne elinizle baraj
yapabileceğinizi hayal etmeye benzer."</p>
<p>"Siz ne düşünüyorsunuz efendim? Doğrudan bilgi mi, inanç mı daha
mükemmeldir?"</p>
<p>"Bilgi kesinlikle inançtan daha iyidir Citta."</p>
<p>"Pekala efendim, istediğim zaman duyu deneyiminden tamamen
soyutlanarak ve ehil olmayan niteliklerden el etek çekerek birinci
jhānaya girer, orada kalırım: Zihnin yönlendirilmesi ve kesintisiz
bir şekilde bağlı tutulmasına çekiniklikten doğan neşe ve coşkun
sevinç eşlik eder. Yine istediğim zaman zihni yönlendirmeyi ve
bağlı tutmayı bırakarak ikinci jhānaya girer, orada kalırım. Yine
istediğim zaman coşkuyu bırakarak… üçüncü jhānaya girer, orada
kalırım. Yine istediğim zaman haz ve acıyı bırakarak… dördüncü
jhānaya girer, orada kalırım.</p>
<p>Bu durumda efendim, eğer böyle biliyor ve görüyorsam zihni
yönlendirmeden ve bağlı tutmadan jhānaya ulaşılabildiğini, zihni
yönlendirmenin ve bağlı tutmanın sonlandırılabildiğini iddia eden
başka bir münzevinin veya keşişin sözüne niye inançla
yaklaşayım?"</p>
<p>Bunu söylediğinde Nāṭaputta kendi topluluğuna kuşkuyla baktı ve
şöyle dedi: "Bakın efendiler, sıradan ev hayatı yaşayan Citta ne
kadar da sahtekar! Çok sinsi ve hilekar!"</p>
<p>"Efendim, az önce şöyle dediğinizi duydum: 'Bakın efendiler,
sıradan ev hayatı yaşayan Citta ne kadar da açık sözlü! Sinsi ya da
hilekar değil.' Şimdi ise sizin şöyle dediğinizi duyuyorum: 'Bakın
efendiler, sıradan ev hayatı yaşayan Citta ne kadar da sahtekar!
Çok sinsi ve hilekar!' Eğer ilk ifadeniz doğruysa ikincisi
yanlıştır. İlk ifadeniz yanlışsa ikincisi doğrudur. Ayrıca efendim,
konuyla ilgili şu on meşru soru ortaya çıkar. Sadece bunların ne
anlama geldiğini kavradığınız zaman Jain münzevi topluluğunuzla
birlikte sözlerimin aksini ispat edebilirsiniz. 'Bir üzerine soru,
açıklama ve yorumu. İki… üç… dört… beş… altı… yedi… sekiz… dokuz…
on üzerine soru, açıklama ve yorumu.'"</p>
<p>Sonra Citta oturduğu yerden kalktı, Nāṭaputta'ya bu on meşru
soruyu sormadan oradan ayrıldı.</p>
<footer>
<p lang='en'>Translated by: <span class='author'>Ufuk
Çakmakçı</span></p>
<p lang='en'>Publication year: <span class=
'publication-date'>2025</span></p>
<p lang='en'>This sutta was primarily translated to help Kalp Yolu
(Path of the Heart) Trainings students in Turkey with the
understanding and practices of Dharma. We, as Buddha’s lay
followers, would like to make this and other suttas available to
Turkish speaking readers to assist them in their noble quest for
the undefiled freedom of heart. May the translated publication and
understanding of this sutta contribute to the attainment of the
liberation for all beings.</p>
<p lang='en'>Used by kind permission of Cem Şen.</p>
<p lang='en'>Free Distribution. This translation is released
dedicated to the Public Domain by way of Creative Commons Zero. No
rights reserved.</p>
<p lang='en'>Prepared for SuttaCentral by <span class='editor'>Kalp
Yolu Sangha</span> dedicated to Sutta Translation and
Publishing.</p>
<p>Çeviri: <span class='author'>Ufuk Çakmakçı</span></p>
<p>Yayınlama yılı: <span class='publication-date'>2025</span></p>
<p>Bu sutta, öncelikle Türkiye’deki Dhamma pratiği yapan Kalp Yolu
Eğitimleri öğrencilerinin anlayışını desteklemek ve Dhamma’yı
uygulamalarına yardımcı olmak için Türkçe'ye çevrilmiştir.
Budha'nın sıradan hayat süren izdeşleri olarak bizler, bu ve diğer
vaazları Türkçe konuşan okuyuculara sunarak, onların kalplerinin
kusursuz özgürlüğüne doğru olan soylu yolculuklarına destek
olabilmeyi amaçlıyoruz.</p>
<p>Bu suttanın tercüme edilerek yayınlanması ve anlaşılması, tüm
varlıkların özgürlüğe erişmesine katkıda bulunsun.</p>
<p>Cem Şen'in izniyle kullanılmıştır.</p>
<p>Ücretsiz Dağıtım. Bu çeviri, Creative Commons Zero ile serbest
olarak dağıtılabilir. Herhangi bir hakkı saklı değildir.</p>
<p>SuttaCentral için Sutta Çeviri ve Yayın işlerine odaklı
<span class='editor'>Kalp Yolu Sangha</span> tarafından
hazırlanmıştır.</p>
</footer>
</article>
</body>
</html>
