<!DOCTYPE html>
<html>
<head>
<meta charset='UTF-8'>
<meta name='author' content='Pitaka Myanmar Translation'>
<title></title>
</head>
<body>
<article id='dhp167-178' lang='my'>
<header>
<ul>
<li class='division'>ဓမ္မပဒပါဠိတော်</li>
</ul>
<h1>၁၃-လောကဝဂ်</h1>
</header>
<blockquote class='gatha'>
<p>၁-ဒဟရဘိက္ခုဝတ္ထု</p>
<p><a class='sc' id='167' data-uid='dhp167'></a>၁၆၇။ (ကာမဂုဏ်) အယုတ်တရားကို မမှီဝဲရာ၊ မေ့မေ့လျော့လျော့ မနေရာ၊မှားသော အယူကို မယူရာ၊ လောကကြီးပွါးရေးအတွက် သက်သက်မဖြစ်ရာ။</p>
<p>၂-သုဒ္ဓေါဒနဝတ္ထု</p>
<p><a class='sc' id='168' data-uid='dhp168'></a>၁၆၈။ ဆွမ်းခံဝတ်၌ မမေ့လျော့ရာ၊ ကောင်းစွာ ကျင့်အပ်သော အကျင့်တရားကို ကျင့်ရာ၏။ တရားကို ကျင့်သောသူသည် ဤလောက၌လည်းကောင်း၊ တမလွန်လောက၌လည်းကောင်း ချမ်းသာစွာ နေရ၏။</p>
<p><a class='sc' id='169' data-uid='dhp169'></a>၁၆၉။ သုစရိုက်တရားကို ကျင့်ရာ၏။ ဒုစရိုက်တရားကို မကျင့်ရာ၊ တရားကို ကျင့်သောသူသည် ဤလောက၌လည်းကောင်း၊ တမလွန်လောက၌လည်းကောင်း ချမ်းသာစွာ နေရ၏။</p>
<p>၃-ပဉ္စသတဝိပဿကဘိက္ခုဝတ္ထု</p>
<p><a class='sc' id='170' data-uid='dhp170'></a>၁၇ဝ။ ရေပွက်ကို ရှုမြင်ရသကဲ့သို့လည်းကောင်း၊ တံလျှပ်ကို ရှုမြင်ရသကဲ့သို့လည်းကောင်း ဤအတူ (ခန္ဓာငါးပါးဟူသော) လောကကို ရှုကြည့်သူကို သေမင်းသည် မမြင်နိုင်။</p>
<p>၄-အဘယရာဇကုမာရဝတ္ထု</p>
<p><a class='sc' id='171' data-uid='dhp171'></a>၁၇၁။ လာကြကုန်လော့ (ရတနာခုနစ်ပါးဖြင့်) ဆန်းကြယ်သော မင်းစီးရထားလျှင် ဥပမာရှိသော (အဝတ်တန်ဆာတို့ဖြင့်) ဆန်းကြယ်သော ဤခန္ဓာငါးပါးတည်းဟူသော လောကကို ရှုကြကုန်လော့၊ ယင်းလောက၌ မိုက်သူတို့သည် နစ်မြုပ်ကြကုန်၏။ ပညာရှိတို့အား ကပ်ငြိတွယ်တာမှုသည် မရှိ။</p>
<p>၅-သမ္မဇ္ဇနတ္ထေရဝတ္ထု</p>
<p><a class='sc' id='172' data-uid='dhp172'></a>၁၇၂။ ရှေး (ငယ်စဉ်) အခါ က (ကုသိုလ်၌) မေ့လျော့ခဲ့၍ နောင် (ကြီးပြင်းသော) အခါ၌ မမေ့မလျော့သောသူသည် တိမ်တိုက်မှ လွတ်သော လကဲ့သို့ ဤလောကကို (မဂ်ဉာဏ်ရောင်ဖြင့်) ထွန်းလင်းတောက်ပစေ၏။</p>
<p>၆-အင်္ဂုလိမာလတ္ထေရဝတ္ထု</p>
<p><a class='sc' id='173' data-uid='dhp173'></a>၁၇၃။ မိမိပြုခဲ့သော မကောင်းမှု အကုသိုလ်ကံကို (အရဟတ္တမဂ်) ကုသိုလ်ဖြင့် ဖုံးအုပ်သူသည် တိမ်တိုက်မှလွတ်သော လကဲ့သို့ ဤလောကကို (အရဟတ္တမဂ် ဉာဏ်ရောင်ဖြင့်) ထွန်းလင်းတောက်ပစေ၏။</p>
<p>၇-ပေသကာရဓီတာဝတ္ထု</p>
<p><a class='sc' id='174' data-uid='dhp174'></a>၁၇၄။ ဤလူအပေါင်းသည် (ပညာမျက်စိမရှိသဖြင့်) အကန်းအတိသာ ဖြစ်၏။ ဤလောက၌ အနည်းငယ်မျှသောသူသည်သာ (အနိစ္စ စသော သဘောအားဖြင့်) ရှုမြင်နိုင်၏။ ပိုက်ကွန်မှ လွတ်သော ငှက်သည် နည်းပါးသကဲ့သို့ လူအနည်းငယ်မျှသာ နတ်ရွာနိဗ္ဗာန်သို့ ရောက်နိုင်၏။</p>
<p>၈-တိံသဘိက္ခုဝတ္ထု</p>
<p><a class='sc' id='175' data-uid='dhp175'></a>၁၇၅။ ဟင်္သာတို့သည် နေမင်းလမ်းကြောင်း ကောင်းကင်ခရီး၌ သွားကုန်၏။ တန်ခိုးရှင်တို့သည် ကောင်းကင်၌ သွားကုန်၏။ ပညာရှိတို့သည် စစ်သည် ဗိုလ်ပါနှင့် တကွသော မာရ်မင်းကို အောင်၍ လောကမှ ထွက်မြောက်ကုန်၏။</p>
<p>၉-စိဉ္စမာဏဝိကာဝတ္ထု</p>
<p><a class='sc' id='176' data-uid='dhp176'></a>၁၇၆။ သစ္စာတရားတစ်ခုကို လွန်၍ မုသားစကားကို ဆိုလေ့ရှိသော နောင်ဘဝအတွက် ဆင်ခြင်စဉ်းစားခြင်း အလျင်းမရှိသောသူအား မပြုနိုင်မည့် မကောင်းမှု အကုသိုလ်မည်သည် မရှိ။</p>
<p>၁ဝ-အသဒိသဒါနဝတ္ထု</p>
<p><a class='sc' id='177' data-uid='dhp177'></a>၁၇၇။ စေးနှဲဝန်တိုသူတို့သည် နတ်ပြည်သို့ မရောက်နိုင်ကြကုန်။ လူမိုက်တို့သည် အလှူဒါနကို မချီးမွမ်းကြကုန်။ ပညာရှိသည်သာ အလှူဒါနကို ဝမ်းမြောက်နိုင်၏။ ထိုဝမ်းမြောက်မှုကြောင့် သာလျှင် ထိုပညာရှိသည် တမလွန်ဘဝ၌ ချမ်းသာရ၏။</p>
<p>၁၁-အနာထပိဏ္ဍိကပုတ္တကာလဝတ္ထု</p>
<p><a class='sc' id='178' data-uid='dhp178'></a>၁၇၈။ မြေတစ်ပြင်လုံး၌ ဧကရာဇ်မင်းဖြစ်ရသည်ထက်လည်းကောင်း၊ နတ်ပြည် ဗြဟ္မာ့ပြည်သို့ ရောက်ရသည်ထက်လည်းကောင်း၊ တစ်လောကလုံးကို အစိုးရသည်ထက် လည်းကောင်း သောတာပန်ဖြစ်ရခြင်းသည် မြတ်၏။</p>
<p>တစ်ဆယ့်သုံးခုမြောက် လောကဝဂ် ပြီး၏။</p>
</blockquote>
<footer>
<p>ပိဋကတျတျော မွနျမာပွနျဌာနမှ သုတ်တနျ ပိဋကတျတျောကို ပါဠိဘာသာမှ ပွနျဆိုသညျ။</p>
<p>သာသနာရေး ဦးစီးဌာနမှ ညှနျကွားရေးမှူး ဦးဝငျးနိုငျက ပုံနှိပျထုတျဝသေညျ။</p>
<p>Prepared for SuttaCentral by <span class='editor'>နေမျိုးဝင်း</span> and <span class='editor'>Ven. Vimala</span>.</p>
</footer>
</article>
</body>
</html>
