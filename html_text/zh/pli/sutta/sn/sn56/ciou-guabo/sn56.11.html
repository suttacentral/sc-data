<!DOCTYPE html>
<html>
<head>
<meta charset='UTF-8'>
<meta name='author' content='丘哌博'>
<title></title>
</head>
<body>
<article id='sn56.11' lang='zh'>
<header>
<h1 class='sutta-title'>SN 56.11 南傳轉法輪經</h1>
</header>
<p><a class='ref sc' id='sc1' href='#sc1'>SC 1</a> <span class='evam'>如是我聞</span>. 一時薄伽梵住波羅奈國．夷縣跋打拿．鹿野苑中．爾時薄伽梵告五和諧比丘眾曰．諸比丘乎．此二極端．為出家行者所宜遠離．何等為二．一為卑劣．粗野．世俗．無益之放逸．一為痛楚．卑劣．無益之自苦．諸比丘乎．多陀阿伽陀阿毘三菩陀．已覓得中道．捨彼兩邊．得眼生智．馴導至於優婆三昧耶．阿毘惹耶．三菩陀耶．涅槃拿耶．諸比丘乎．何等為多陀阿伽陀．阿毘三菩陀．已覓得之中道．得眼生智．馴導至於優婆三昧耶．阿毘惹耶．三菩陀耶．涅槃拿耶．彼即殊勝之八正道耳．其名曰．正知見．正思惟．正語．正業．正生活．正精進．正念．正三摩地．諸比丘乎．彼即多陀阿伽陀．阿毘三菩陀之中道．能生眼智．馴導至於優婆三昧耶．阿毘惹耶．三菩陀耶．涅槃拿耶．諸比丘．此苦聖諦者．謂生是苦．老是苦．病是苦．死是苦．怨憎相逢是苦．所愛別離是苦．五取蘊熾迅是苦．諸比丘．此苦之集聖諦者．謂從愛故．而令相續．好樂不離．在在貪喜．所謂業愛．有愛．無有愛也．諸比丘．此苦之滅聖諦者．謂於愛凋弊．滅一切結．割捨．解脫．棄絕於彼．諸比丘乎．此順於滅苦之道聖諦者．彼即殊勝之八正道耳．其名曰．正知見．正思惟．正語．正業．正生活．正精進．正念．正三摩地．</p>
<p><a class='ref sc' id='sc2' href='#sc2'>SC 2</a> 一．</p>
<p><a class='ref sc' id='sc3' href='#sc3'>SC 3</a> 諸比丘乎．此苦聖諦．未之前聞法也．彼於我生眼．生智．生慧．生明．生覺．</p>
<p><a class='ref sc' id='sc4' href='#sc4'>SC 4</a> 諸比丘乎．此苦聖諦．未之前聞法也．應當知曉於我生眼．生智．生慧．生明．生覺．</p>
<p><a class='ref sc' id='sc5' href='#sc5'>SC 5</a> 諸比丘乎．此苦聖諦．未之前聞法也．既知曉已．於我生眼．生智．生慧．生明．生覺．</p>
<p><a class='ref sc' id='sc6' href='#sc6'>SC 6</a> 二．</p>
<p><a class='ref sc' id='sc7' href='#sc7'>SC 7</a> 諸比丘乎．此苦之集聖諦．未之前聞法也．彼於我生眼．生智．生慧．生明．生覺．</p>
<p><a class='ref sc' id='sc8' href='#sc8'>SC 8</a> 諸比丘乎．此苦之集聖諦．未之前聞法也．應當根絕．彼於我生眼．生智．生慧．生明．生覺．</p>
<p><a class='ref sc' id='sc9' href='#sc9'>SC 9</a> 諸比丘乎．此苦之集聖諦．未之前聞法也．已根絕竟．彼於我生眼．生智．生慧．生明．生覺．</p>
<p><a class='ref sc' id='sc10' href='#sc10'>SC 10</a> 三．</p>
<p><a class='ref sc' id='sc11' href='#sc11'>SC 11</a> 諸比丘乎．此苦之滅聖諦．未之前聞法也．彼於我生眼．生智．生慧．生明．生覺．</p>
<p><a class='ref sc' id='sc12' href='#sc12'>SC 12</a> 諸比丘乎．此苦之滅聖諦．未之前聞法也．應當親證．彼於我生眼．生智．生慧．生明．生覺．</p>
<p><a class='ref sc' id='sc13' href='#sc13'>SC 13</a> 諸比丘乎．此苦之滅聖諦．未之前聞法也．已親證竟．彼於我生眼．生智．生慧．生明．生覺．</p>
<p><a class='ref sc' id='sc14' href='#sc14'>SC 14</a> 四．</p>
<p><a class='ref sc' id='sc15' href='#sc15'>SC 15</a> 諸比丘乎．此順於滅苦之道聖諦．未之前聞法也．彼於我生眼．生智．生慧．生明．生覺．</p>
<p><a class='ref sc' id='sc16' href='#sc16'>SC 16</a> 諸比丘乎．此順於滅苦之道聖諦．未之前聞法也．應當熏修．彼於我生眼．生智．生慧．生明．生覺．</p>
<p><a class='ref sc' id='sc17' href='#sc17'>SC 17</a> 諸比丘乎．此順於滅苦之道聖諦．未之前聞法也．既熏修竟．彼於我生眼．生智．生慧．生明．生覺．</p>
<p><a class='ref sc' id='sc18' href='#sc18'>SC 18</a> 諸比丘乎．我於此四聖諦．真智現觀．如上三轉．十二行相．不得畢竟清淨．以故久遠以來．我則不認我於諸天魔梵沙門婆羅門一切天人眾中．證得阿耨多羅三藐三菩提．諸比丘乎．我於此四聖諦．真智現觀．如上三轉十二行相．已得畢竟清淨者．爾乃自認我於諸天魔梵沙門婆羅門一切天人眾中．證得阿耨多羅三藐三菩提．彼於我生智生視．我心解脫不搖矣．此世乃吾最末之生．極是生後．不復後有．薄伽梵說竟．五比丘皆大歡喜．信受奉行．大德憍陳如聞此．遠離塵垢．得法眼淨．漏盡意解．薄伽梵轉此法輪已．地居天吭聲唱言．薄伽梵於波羅奈國夷縣跋打拿鹿野苑中轉此無上法輪．為諸沙門婆羅門提婆魔梵於此世間所不能轉．如是展轉聞於四大王天眾．三十三天．燄魔天兜率陀天．化樂天．他化自在天．梵眾天．梵輔天．大梵天．少光天．無量光天．光音天．少淨天．無量淨天．徧淨天．廣果天．無煩天．無熱天．善見天．善現天．乃至色究竟天．亦各唱言．薄伽梵於波羅奈國．夷縣跋打拿．鹿野苑中轉此無上法輪．為諸沙門婆羅門提婆魔梵於此世間所不能轉．須臾之間．由梵天起．狂吼怒號．震動萬系世界．一大身光．照徧宇內．超越諸天．所有光明．時薄伽梵言．友手．憍陳如如實知此法．憍陳如如實知此法．大德憍陳如因之復得號阿若憍陳如．</p>
<footer>
<p><span class='author'>丘哌博</span></p>
<p>「民國丘哌博譯」<cite class='book'>《大藏經補編》第七冊 B07 (Retrieved from: <a href='https://cbetaonline.dila.edu.tw/zh/B0010_001'>CBETA 2020.Q3, B07, no. 10, p. 3a1)</a></cite></p>
<p>Prepared for SuttaCentral by a volunteer.</p>
</footer>
</article>
</body>
</html>
