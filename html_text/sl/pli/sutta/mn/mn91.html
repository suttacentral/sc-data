<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id="mn91" lang="sl">
<header>
<ul>
<li class="division" lang="pli" translate="no">Majjhima Nikāya</li>
<li lang="pli" translate="no">Brahmāyu Sutta</li>
</ul>
<h1>91. Brahmāyu</h1>
</header>
<p><a class="ref nya" id="nya1" href="#nya1">Nya 1</a><span class=
"evam">Tako sem slišal.</span> Nekoč je Blaženi hodil po deželi
Videha s številno skupino menihov, s petsto menihi.</p>
<p><a class="ref nya" id="nya2" href="#nya2">Nya 2</a>Takrat je
brahman Brahmāyu živel pri Mithili. Bil je star, postaran,
obremenjen z leti, visoke starosti in je prišel do zadnje stopnje,
bil je v svojem stodvajsetem letu. Bil je mojster treh Ved z
njihovimi besedili, liturgijo, fonetiko, etimologijo in zgodovino
kot peto, bil je strokovnjak v filologiji in slovnici, v celoti
seznanjen z naravno filozofijo in z znamenji Velikega človeka.</p>
<p><a class="ref nya" id="nya3" href="#nya3">Nya 3</a>Brahman
Brahmāyu je slišal: “Asket Gotama, sakyanski sin, ki je šel naprej
iz naroda Sakya, hodi po deželi Videha s številno skupino menihov,
s petsto menihi. Dobra novica o gospodu Gotami se je razširila:
‘Blaženi je popoln, popolno prebujen, popoln v pravi vednosti in
obnašanju, vzvišen, poznavalec svetov, neprimerljiv vodja
posameznikov, ki jih je potrebno ukrotiti, učitelj božanstev in
ljudi, prebujen, blažen. On razodeva ta svet z njegovimi božanstvi,
njegovimi Mārami in njegovimi Brahmāmi, to generacijo z njenimi
asketi in brahmani, njenimi princi in ljudmi, kar je sam uresničil
z direktno vednostjo. On uči Dhammo, ki je dobra v začetku, dobra v
sredini in dobra na koncu, s pravilnim pomenom in izražanjem in
razodeva sveto življenje, ki je popolno dovršeno in prečiščeno.’
Dobro je videti takšne arahante.”</p>
<p><a class="ref nya" id="nya4" href="#nya4">Nya 4</a>Ob tem času
je pri brahmanu Brahmāyu bival mlad brahmanski mladenič z imenom
Uttara. Bil je bil mojster treh Ved … v celoti seznanjen z naravno
filozofijo in z znamenji Velikega človeka. Mladeniču je brahmanu
Brahmāyu rekel: “Dragi moj Uttara, asket Gotama, sakyanski sin, ki
je šel naprej iz naroda Sakya, hodi po deželi Videha s številno
skupino menihov, s petsto menihi … Dobro je videti takšne arahante.
Pridi, dragi moj Uttara, pojdi do asketa Gotame in poizvedi, če je
novica, ki se je o njem razširila resnica ali ni, in če je gospod
Gotama takšen ali ni. Tako bomo vedeli o gospodu Gotami preko
tebe.”</p>
<p><a class="ref nya" id="nya5" href="#nya5">Nya 5</a>“Toda, kako
naj izvem gospod, če je novica, ki se je o njem razširila resnica
ali ni, in če je gospod Gotama takšen ali ni?”</p>
<h2><span class="add">Znamenja velikega človeka</span></h2>
<p>“Dragi moj Uttara, dvaintrideset znamenj Velikega človeka je
bilo omenjenih v naših himnah in Veliki človek, ki je opremljen z
njimi, ima samo dve možni usodi, ne drugih. Če živi družinsko
življenje postane vladar, ki obrača kolo, pravičen kralj, ki vlada
z Dhammo, mojster štirih četrtin, zmagovalec vsega, ki je umiril
svojo deželo in ima sedem zakladov. On ima teh sedem zakladov:
zaklad kolesa, zaklad slona, zaklad konja, zaklad dragulja, zaklad
ženske, zaklad strežnika in zaklad svetovalca kot sedmega. Njegovi
otroci, ki jih je več kot tisoč, so pogumni in junaški in uničujejo
vojske drugih. Preko te zemlje, omejene z oceanom, vlada brez
palice, brez orožja, z Dhammo. Toda, če gre naprej od doma v
brezdomstvo, postane popoln, popolno prebujen, ki odgrne tančico v
svetu. Ampak jaz, dragi moj Uttara, sem govorec hvalnic, ti si
njihov prejemnik.”</p>
<p><a class="ref nya" id="nya6" href="#nya6">Nya 6</a>“Da, gospod,”
je odgovoril. Potem se je dvignil iz svojega sedeža in ko se je
poklonil brahmanu Brahmāyu, ga je obhodil s svoje desne in se
napotil v deželo Videha, kjer je hodil Blaženi. Ko je potoval po
etapah, je prišel do Blaženega in z njim izmenjal pozdrave. Ko je
bil ta vljuden in prijazen pogovor končan, je sedel na stran in s
pogledom iskal dvaintrideset znamenj Velikega človeka na telesu
Blaženega. Videl je, več ali manj vsa znamenja Velikega človeka na
telesu Blaženega, razen dveh. Bil je v dvomu in negotov glede dveh
znamenj, in ju ni mogel določiti in se odločiti o njih: glede
spolnega organa, ki je bil zaprt v tulec in glede dolžine
jezika.</p>
<p>Blaženemu je prišlo na misel: “Ta brahmanski mladenič Uttara
vidi na meni, več ali manj vsa znamenja Velikega človeka. V dvomu
in negotov je glede dveh znamenj in ju ne more določiti in se
odločiti o njih: glede spolnega organa, ki je zaprt v tulec in
glede dolžine jezika.”</p>
<p><a class="ref nya" id="nya7" href="#nya7">Nya 7</a>Potem je
Blaženi naredil takšen prikaz neobičajnih moči, da je brahmanski
mladenič Uttara videl, da je spolni organ Blaženega zaprt v tulec.
Nato je Blaženi iztegnil svoj jezik, in se ponavljajoče dotaknil
obeh ušesnih odprtin in obeh nosnic in pokril vse svoje čelo z
jezikom.</p>
<p><a class="ref nya" id="nya8" href="#nya8">Nya 8</a>Brahmanski
mladenič Uttara je pomislil: “Asket Gotama je opremljen z
dvaintridesetimi znamenji Velikega človeka. Kaj če sledim asketu
Gotami in opazujem njegovo obnašanje?”</p>
<p>Sedem mesecev je sledil Blaženemu kakor senca in ga ni nikoli
zapustil. Na koncu sedmih mesecev v deželi Videha, je odšel na
potovanje do Mithilā, kjer je živel brahman Brahmāyu. Ko je prišel,
se mu je poklonil in sedel na stran. Brahman Brahmāyu ga je
vprašal: “No, dragi moj Uttara, je novica, ki se je razširila o
gospodu Gotami resnica ali ne? In ali je gospod Gotama takšen ali
ni?”</p>
<p><a class="ref nya" id="nya9" href="#nya9">Nya 9</a>“Novica, ki
se je razširila o gospodu Gotami je resnična, gospod, in ne
obratno. In gospod Gotama je takšen in ne drugačen. On ima
dvaintrideset znamenj Velikega človeka.</p>
<p>Gospod Gotama postavlja svojo nogo na tla pravokotno – to je
znamenje Velikega človeka v gospodu Gotami.<br>
Na podplatih njegovih nog ima znak kolesa s tisoč naperami in
obodom, skupaj s pestom…<br>
Ima štrleče pete …<br>
Ima dolge prste na rokah in nogah …<br>
Njegove roke in noge so mehke in nežne …<br>
Na njegovih rokah in nogah so mreži podobne linije …<br>
Njegovi podplati so upognjeni …<br>
Ima antilopi podobne noge …<br>
Ko stoji, se z dlanmi obeh rok brez pripogibanja lahko dotakne in
podrgne svoja kolena …<br>
Njegov spolni organ je vtaknjen v tulec …<br>
Ima kožo zlate barve, njegova koža ima zlat sijaj …<br>
Ima fino kožo in zaradi tega se njegovega telesa ne oprimeta prah
in umazanija …<br>
Njegove dlake po telesu rastejo po ena iz ene kožne pore …<br>
Vrhovi njegovih telesnih dlak stojijo pokonci. Pokončne telesne
dlake so modro črne barve, bleščeče, nakodrane in obrnjene v desno
…<br>
Ima ravne ude kakor Brahmā …<br>
Ima sedem konveksnosti …<br>
Ima torzo leva …<br>
Brazda med njegovimi rameni je izpolnjena…<br>
Ima raztezaj rok figovega drevesa banyan. Raztezaj njegovih rok je
enak višini njegovega telesa in višina njegovega telesa je enaka
raztezaju njegovih rok …<br>
Njegov vrat in njegova ramena so izravnana …<br>
Njegov okus je izjemno oster …<br>
Ima čeljust kot lev …<br>
Ima štirideset zob …<br>
Njegovi zobje so enaki …<br>
Med njegovimi zobmi ni presledkov …<br>
Njegovi zobje so beli …<br>
Ima dolg jezik …<br>
Ima božanski glas, kot je glas indijske kukavice karavīke …<br>
Njegove oči so črne …<br>
Trepalnice na očeh ima kakor govedo …<br>
Med obrvmi mu rastejo dlake, ki so bele, z leskom mehkega bombaža
…<br>
Njegova glava je oblikovana kakor turban - to je znamenje Velikega
človeka v gospodu Gotami.<br>
Gospod Gotama je opremljen s temi dvaintridesetimi znamenji
Velikega človeka.</p>
<p><a class="ref nya" id="nya10" href="#nya10">Nya 10</a>Ko hodi,
začne najprej z desno nogo. Svojih nog ne iztegne predaleč ali jih
preblizu postavi na tla. Hodi niti prehitro niti prepočasi. Pri
hoji ne udarja skupaj s koleni. Pri hoji ne udarja skupaj z
gležnji. Hodi, ne da bi dvigoval ali spuščal svoja stegna ali jih
stisnil skupaj ali jih držal narazen. Ko hodi, mu niha le spodnji
del njegovega telesa in ne hodi s telesnim naporom. Ko se obrne s
pogledom, napravi to s celotnim telesom. On ne gleda naravnost
navzgor in ne gleda naravnost navzdol. Pri hoji ne gleda naokoli.
Pri hoji gleda za dolžino pluga predse, poleg tega ima neovirano
vednost in vizijo.</p>
<p><a class="ref nya" id="nya11" href="#nya11">Nya 11</a>Ko vstopi
v prostor, ne dviga ali spušča svojega telesa ali ga prepogne
naprej ali nazaj. Ne obrača se niti predaleč od sedeža niti
preblizu. Ne naslanja se z roko na sedež. Ne vrže se s telesom na
sedež.</p>
<p><a class="ref nya" id="nya12" href="#nya12">Nya 12</a>Ko sedi v
prostoru, ni nemiren s svojimi rokami. Ni nemiren s svojimi nogami.
Ne sedi s prekrižanimi koleni. Ne sedi s prekrižanimi gležnji. Ne
sedi z rokami, ki bi podpirale njegovo brado. Ko sedi v prostoru se
ne boji, se ne trese in drhti, ni živčen. Ker se ne boji, se ne
trese ali drhti ali je živčen, mu dlake ne stojijo pokonci in je
osredotočen na samoto.</p>
<p><a class="ref nya" id="nya13" href="#nya13">Nya 13</a>Ko vzame
vodo za svojo skledo, ne dvigne ali spusti sklede ali jo nagne
naprej ali nazaj. Ne vzame niti premalo niti preveč vode za skledo.
Skledo opere, ne da bi povzročal hrup. Skledo opere, ne da bi jo
obrnil. Sklede ne postavi na tla, da bi si opral roke: ko so
njegove roke oprane, je oprana skleda, in ko je oprana skleda, so
oprane njegove roke. Vode iz sklede ne izlije niti predaleč niti
preblizu in je ne razliva naokoli.</p>
<p><a class="ref nya" id="nya14" href="#nya14">Nya 14</a>Ko prejme
riž, ne dvigne ali spusti sklede ali jo nagne naprej ali nazaj. Ne
vzame niti premalo niti preveč riža. Omake doda v pravem razmerju,
ne preseže pravega razmerja omake v zalogaju. Zalogaj obrne dva ali
trikrat v svojih ustih in ga potem pogoltne, in nobeno riževo zrno
ne vstopi v njegovo telo neprežvečeno, in nobeno riževo zrno ne
ostane v njegovih ustih. Potem vzame naslednji zalogaj. Svojo hrano
poje z doživljanjem okusa, vendar ne doživlja pohlep po okusu.
Hrana, ki jo vzame, ima osem dejavnikov: ni za zabavo niti za
zastrupljanje niti zaradi fizične lepote in privlačnosti, ampak
samo za vzdrževanje in nadaljevanje njegovega telesa, za končanje
neugodja in za pomoč svetemu življenju. On meni: ‘Tako bom končal s
starimi občutki, ne da bi nastali novi občutki in bom zdrav in brez
krivde in bom živel v udobju.”</p>
<p><a class="ref nya" id="nya15" href="#nya15">Nya 15</a>Ko poje in
prejme vodo za skledo, ne dvigne ali spusti sklede ali jo nagne
naprej ali nazaj. Ne vzame niti premalo niti preveč vode za skledo.
Skledo opere, ne da bi povzročal hrup. Skledo opere, ne da bi jo
obrnil. Sklede ne postavi na tla, da bi si opral roke: ko so
njegove roke oprane, je oprana skleda, in ko je skleda oprana, so
oprane njegove roke. Vode iz sklede ne izlije niti predaleč niti
preblizu in je ne razliva naokoli.</p>
<p><a class="ref nya" id="nya16" href="#nya16">Nya 16</a>Ko poje,
postavi skledo na tla niti predaleč niti preblizu, in ni niti
brezbrižen do sklede niti preveč natančen glede nje.</p>
<p><a class="ref nya" id="nya17" href="#nya17">Nya 17</a>Ko poje,
sedi v tišini nekaj časa, toda ne dovoli, da bi zamudil čas za
blagoslov. Ko poje in blagoslovi gostitelja, ne kritizira hrane ali
pričakuje drugi obrok. On pouči, vzpodbudi, navduši in razveseli to
občinstvo z govorom izključno o Dhammi. Ko to naredi, se dvigne iz
svojega sedeža in odide.</p>
<p><a class="ref nya" id="nya18" href="#nya18">Nya 18</a>Hodi niti
prehitro niti prepočasi in ne hodi kot ta, ki hoče pobegniti.</p>
<p><a class="ref nya" id="nya19" href="#nya19">Nya 19</a>Obleke ne
nosi niti previsoko niti prenizko na svojem telesu, niti pretesno
ob telesu, niti preohlapno na svojem telesu, niti je veter ne
odpihne z njegovega telesa. Prah in umazanija ne umažeta njegovega
telesa.</p>
<p><a class="ref nya" id="nya20" href="#nya20">Nya 20</a>Ko pride v
samostan, sede na pripravljen sedež. Ko sede, si umije noge, vendar
se ne ukvarja z nego svojih nog. Ko si umije noge, sede s
prekrižanimi nogami, z vzravnanim hrbtom in se posveti pozornosti.
Nima namena povzročati bolečino sebi, drugim ali obojim, želi samo
dobrobit sebi, drugim in obojim ter dobrobit vsemu svetu.</p>
<p><a class="ref nya" id="nya21" href="#nya21">Nya 21</a>Ko pride v
samostan, poslušalce uči Dhammo. On niti ne laska niti graja tega
poslušalstva, pouči, vzpodbudi, navduši in ohrabri jih z govorom
izključno o Dhammi. Govor, ki izhaja iz njegovih ust, ima osem
kvalitet: je razločen, razumljiv, melodičen, slišen, zveneč,
blagoglasen, globok in glasen. Ko je njegov glas razumljiv tako
daleč, kot se razteza poslušalstvo, njegovega glasu ni slišati
onstran poslušalstva. Ko je ljudi poučil, vzpodbudil, navdušil in
razveselil, se ti dvignejo iz svojih sedežev in odidejo tako, da
gledajo samo vanj in v ničesar drugega.</p>
<p><a class="ref nya" id="nya22" href="#nya22">Nya 22</a>Videli smo
gospoda Gotamo hoditi, gospod, videli smo ga stati, videli smo ga
vstopiti skozi vrata, videli smo ga sedeti v prostoru v tišini,
videli smo ga jesti v prostoru, videli smo ga sedeti po jedi v
tišini, videli smo ga dajati blagoslov po jedi, videli smo ga iti v
samostan, videli smo ga v samostanu sedeti v tišini, videli smo ga
v samostanu učiti poslušalstvo Dhammo. Takšen je gospod Gotama,
takšen je in več kot takšen.“</p>
<p><a class="ref nya" id="nya23" href="#nya23">Nya 23</a>Ko je bilo
to rečeno, se je brahman Brahmāyu dvignil iz svojega sedeža in ko
si je uredil svoje zgornje oblačilo na eno rame, je iztegnil svoje
roke v spoštljiv pozdrav proti Blaženemu in trikrat izrekel: “Čast
Blaženemu, popolnemu in popolno prebujenemu! Čast Blaženemu,
popolnemu in popolno prebujenemu! Čast Blaženemu, popolnemu in
popolno prebujenemu! Morda bomo nekoč srečali gospoda Gotamo, morda
se bomo lahko pogovorili z njim.”</p>
<p><a class="ref nya" id="nya24" href="#nya24">Nya 24</a>Med hojo
je Blaženi končno prispel do Mithilā. Tam je Blaženi živel v
Makhādevovem gozdičku mangov. Brahmanski gospodarji iz Mithilā so
slišali: “Asket Gotama, sakyanski sin, ki je odšel naprej iz naroda
Sakya, je hodil po deželi Videha s številno skupino menihov, s
petsto menihi, in sedaj je prišel do Mithilā in živi v Makhādevovem
gozdičku mangov. Dobra novica o gospodu Gotami se je razširila …
(kot v §3 zgoraj) … Dobro je videti takšne arahante.”</p>
<p><a class="ref nya" id="nya25" href="#nya25">Nya 25</a>Potem so
brahmanski gospodarji iz Mithilā odšli do Blaženega. Nekateri so se
poklonili Blaženemu in sedli na stran. Nekateri so izmenjali z njim
pozdrave in ko je bil ta vljuden in prijazen pogovor končan, sedli
na stran. Nekateri so iztegnili svoje roke v spoštljiv pozdrav
proti njemu in sedli na stran. Nekateri so v prisotnosti Blaženega
izgovorili svoje ime in ime naroda in sedli na stran. Nekateri so
ostali tiho in sedli na stran.</p>
<p><a class="ref nya" id="nya26" href="#nya26">Nya 26</a>Brahman
Brahmāyu je slišal: “Asket Gotama, sakyanski sin, ki je odšel
naprej iz naroda Sakya, je prispel v Mithilā in živi v Makhādevovem
gozdičku mangov v Mithili.”</p>
<p>In brahman Brahmāyu je odšel v Makhādevov gozdiček mangov s
številnimi brahmanskimi mladeniči. Ko je prispel v mangov gozdiček
je pomislil: “Ni primerno, da bi šel do asketa Gotame, ne da bi me
prej napovedali.” Obrnil se je na nekega brahmanskega mladeniča:
“Pridi, brahmanski mladenič, pojdi k asketu Gotami in ga vprašal v
mojem imenu, če je asket Gotama brez bolezni in neprijetnosti in je
zdrav, močan in biva v udobju, rekoč: ‘Gospod Gotama, brahman
Brahmāyu te sprašuje, če je gospod Gotama brez bolezni … biva v
udobju,’ in reci: ‘Brahman Brahmāyu, gospod Gotama, je star,
postaran, obremenjen z leti, visoke starosti in prišel do zadnje
stopnje, je v svojem sto dvajsetem letu. Je mojster treh ved z
njihovimi slovarji, liturgijami, fonetikami in etimologijami in
zgodovinami kot petimi. Je strokovnjak v filologiji in slovnici, v
celoti seznanjen z naravno filozofijo in z znamenji Velikega
človeka. Od vseh brahmanskih gospodarjev, ki živijo v Mithilu, so
imeli brahmana Brahmāya za najodličnejšega med njimi v bogastvu, v
znanju hvalnic in v starosti in slavi. On želi videti gospoda
Gotamo.’”</p>
<p>“Da, gospod,” je brahmanski mladenič odgovoril. Odšel je k
Blaženemu in izmenjal pozdrave z njim in ko je bil ta vljuden in
prijazen pogovor končan, je stopil na stran in predal svoje
sporočilo. [Blaženi je rekel:]</p>
<p>“Mladenič, naj brahman Brahmāyu pride, ko mu je prikladno.”</p>
<p><a class="ref nya" id="nya27" href="#nya27">Nya 27</a>Nato je
brahmanski mladenič odšel k brahmanu Brahmāyu in mu rekel: “Asket
Gotama je dal dovoljenje. Lahko prideš, gospod, ko ti je
prikladno.”</p>
<p>Tako je brahman Brahmāyu odšel do Blaženega. Zbrani so ga videli
prihajati v daljavi in naenkrat so naredili pot zanj kot za nekoga,
ki je dobro znan in slaven. Brahman Brahmāyu je rekel zbranim:
“Dovolj, gospodje, naj vsak sede na svoj sedež. Jaz bom sedel
tukaj, zraven asketa Gotame.”</p>
<p><a class="ref nya" id="nya28" href="#nya28">Nya 28</a>Potem je
odšel do Blaženega in izmenjal z njim pozdrave. Ko je bil ta
vljuden in prijazen pogovor končan, je sedel na stran in pogledal
za dvaintridesetimi znamenji Velikega človeka na telesu Blaženega.
Videl je, več ali manj vsa znamenja Velikega človeka na telesu
Blaženega, razen dveh. Bil je v dvomu in negotov glede dveh znamenj
in ju ni mogel določiti in se odločiti o njih: glede spolnega
organa, ki je bil zaprt v tulec in glede dolžine njegovega
jezika.</p>
<p><a class="ref nya" id="nya29" href="#nya29">Nya 29</a>Potem je
brahman Brahmāyu nagovoril Blaženega v verzih:</p>
<blockquote class="gatha">
<p>“Za dvaintrideset znamenj sem se naučil,<br>
da so znamenja Velikega človeka –<br>
toda jaz ne vidim dveh od njih<br>
na tvojem telesu, Gotama.<br>
Je to, kar mora biti skrito s tkanino,<br>
skrito v tulcu, največji med ljudmi?<br>
Čeprav ga svet imenuje z ženskim spolom,<br>
je morda tvoj jezik moški?<br>
Morda je tvoj jezik tudi velik,<br>
v skladu s tem, kar so nas učili?<br>
Prosim, malo ga pokaži<br>
in tako, o prerok, ozdravi naš dvom<br>
za dobrobit v tem življenju<br>
in srečo v življenju tistih, ki še pridejo.<br>
In sedaj prosimo za dovoljenje, da vprašamo<br>
kar želimo vedeti.”</p>
</blockquote>
<p><a class="ref nya" id="nya30" href="#nya30">Nya 30</a>Blaženemu
je prišlo na misel: “Ta brahman Brahmāyu vidi, več ali manj vsa
znamenja Velikega človeka na meni, razen dveh. Je v dvomu in
negotov je glede dveh znamenj in ju ne more določiti in se odločiti
o njih: glede spolnega organa, ki je zaprt v tulec in glede dolžine
jezika.”</p>
<p>Potem je Blaženi naredil takšno mojstrstvo nevsakdanjih moči, da
je brahman Brahmāyu videl, da je spolni organ Blaženega zaprt v
tulec. Nato je Blaženi iztegnil svoj jezik in se ponavljajoče
dotaknil obeh ušesnih odprtin in obeh nosnic in pokril svoje čelo z
jezikom.</p>
<p><a class="ref nya" id="nya31" href="#nya31">Nya 31</a>Blaženi je
izrekel te verze v odgovor brahmanu Brahmāyu:</p>
<blockquote class="gatha">
<p>“Dvaintrideset znamenj, za katere si slišal,<br>
da so znamenja Velikega človeka –<br>
se vsa najdejo na mojem telesu.<br>
Tako, brahman, ne dvomi več o tem.</p>
<p>Kar se mora vedeti je direktno znano,<br>
kar mora biti razvito je bilo razvito,<br>
kar mora biti opuščeno je bilo opuščeno,<br>
torej, brahman, jaz sem Buddha.</p>
<p>Za dobrobit v tem življenju<br>
in srečo v prihodnjih,<br>
ker ti je dano dovoljenje, prosim vprašaj,<br>
karkoli želiš izvedeti.”</p>
</blockquote>
<p><a class="ref nya" id="nya32" href="#nya32">Nya 32</a>Brahman
Brahmāyu je pomislil: “Dovoljenje asketa Gotame mi je bilo
podeljeno. O čem naj ga vprašam: o dobrem v tem življenju ali
dobrem v prihodnjih življenjih?” Potem je pomislil: “Jaz sem vešč v
dobrem v tem življenju, in tudi drugi me sprašujejo o dobrem v tem
življenju. Zakaj ga ne bi vprašal o dobrem v življenjih, ki
pridejo?” Potem je nagovoril Blaženega v verzih:</p>
<blockquote class="gatha">
<p>“Kako se postane brahman?<br>
In kako se doseže vednost?<br>
In kako ima nekdo trojno vednost?<br>
In kako se postane sveti učenjak?<br>
Kako se postane arahant?<br>
In kako se doseže dovršenost?<br>
Kako je nekdo tihi modrijan?<br>
In kako se nekdo lahko imenuje Buddha?”</p>
</blockquote>
<h2><span class="add">Učenje Brahmāyu</span></h2>
<p><a class="ref nya" id="nya33" href="#nya33">Nya 33</a>Potem je
Blaženi izrekel te verze v odgovor:</p>
<blockquote class="gatha">
<p>“Kdor ima vednost o svojih preteklih življenjih,<br>
vidi nebesa in stanja prikrajšanja,<br>
in je prišel do uničenja rojstva –<br>
modrijan, ki ve z direktno vednostjo,<br>
ki ve, da je njegovo srce prečiščeno,<br>
popolno osvobojen vsakršnega poželenja,<br>
kdor je opustil smrt in rojstvo,<br>
kdor je popoln v svetem življenju,<br>
kdor je presegel vse –<br>
tak se imenuje Buddha.”</p>
</blockquote>
<p><a class="ref nya" id="nya34" href="#nya34">Nya 34</a>Ko je bilo
to rečeno, se je brahman Brahmāyu dvignil iz svojega sedeža in ko
si je uredil svojo zgornje oblačilo na eno rame, se je priklonil s
svojo glavo ob nogah Blaženega in prekril noge Blaženega s poljubi
in jih objel z rokami in izgovarjal svoje ime: “Jaz sem brahman
Brahmāyu, gospod Gotama, jaz sem brahman Brahmāyu, gospod
Gotama.”</p>
<p><a class="ref nya" id="nya35" href="#nya35">Nya 35</a>Ti v
skupnosti so spraševali in se čudili in so rekli: “To je osupljivo,
gospodje, to je neverjetno, kakšno veliko moč in veliko oblast ima
asket Gotama, ker je tako dobro znan in slaven brahman Brahmāyu
napravil takšen izkaz ponižnosti!”</p>
<p>Potem je Blaženi rekel brahmanu Brahmāyu: “Dovolj, brahman,
vstani, sedi v svoj sedež, ker ima tvoje srce zaupanje vame.”</p>
<p>Brahman Brahmāyu se je dvignil in sedel v svoj sedež.</p>
<p><a class="ref nya" id="nya36" href="#nya36">Nya 36</a>Blaženi mu
je potem dal napredujoča navodila, to je, govor o darovanju, govor
o kreposti, govor o nebesih. Razložil je nevarnost, propad in
onesnaženje v čutnosti in blagoslov odpovedovanja. Ko je vedel, da
je bilo srce brahmana Brahmāya pripravljeno, sprejemajoče, brez
ovir, vzneseno in samozavestno, mu je razložil učenje posebej za
Buddhe: neprijetnost, njen izvor, njeno prenehanje in pot. Kot bi
čista tkanina z odstranjenimi vsemi madeži enakomerno navzela
barvilo, tako se tudi, ko je brahman Brahmāyu tam sedel,
brezmadežno čista vizija Dhamme pojavila v njem: “Vse kar je
predmet nastanka, je predmet prenehanja.” Potem je brahman Brahmāyu
videl Dhammo, dosegel Dhammo, razumel Dhammo, dognal Dhammo. Prešel
je onstran dvoma, odpravil zmedenost, pridobil neustrašenost in
postal neodvisen od drugih v učiteljevem predpisu.</p>
<p><a class="ref nya" id="nya37" href="#nya37">Nya 37</a>Potem je
rekel Blaženemu: “Veličastno, gospod Gotama! Veličastno, gospod
Gotama! Gospod Gotama je napravil Dhammo jasno v mnogih pogledih,
tako kot bi obrnil pokonci to, kar je bilo prevrnjeno, razkril to,
kar je bilo skrito, pokazal pot temu, ki se je izgubil ali držal
svetilko v temi, da je tisti z dobrim vidom lahko videl oblike.
Sedaj grem po zatočišče kh gospodu Gotami, k Dhammi in k meniški
Sanghi. Od danes naprej se me naj gospod Gotama zapomni kot
laičnega sledilca, ki je šel k njemu po zatočišče do konca
življenja. Naj se Blaženi skupaj s skupnostjo menihov strinja, da
sprejme jutrišnji obrok od mene.”</p>
<p>Blaženi se je strinjal v tišini. Ko je vedel, da se je Blaženi
strinjal, se je brahman Brahmāyu dvignil iz svojega sedeža in ko se
je poklonil Blaženemu, ga je obhodil s svoje desne in odšel.</p>
<p><a class="ref nya" id="nya38" href="#nya38">Nya 38</a>Ko se je
noč končala je brahman Brahmāyu pripravil dobro hrano raznih vrst v
svojem domovanju in najavil Blaženemu: “Čas je, gospod Gotama,
obrok hrane je pripravljen.”</p>
<p>Ko je bilo jutro, se je Blaženi oblekel, vzel svojo skledo in
zunanje oblačilo in odšel s skupnostjo menihov do domovanja
brahmana Brahmāya in sedel na pripravljen sedež. Brahman Brahmāyu
je z različnimi vrstami dobre hrane teden dni s svojimi rokami
stregel in zadovoljeval skupnost menihov, ki jo je vodil
Buddha.</p>
<p><a class="ref nya" id="nya39" href="#nya39">Nya 39</a>Ob koncu
tistega tedna se je Blaženi odpravil na hojo v deželo Videha. Kmalu
zatem ko je odšel, je brahman Brahmāyu umrl. Številni menihi so
odšli k Blaženemu in ko so se mu poklonili, so sedli na stran in
rekli: “Častiti gospod, brahman Brahmāyu je umrl. Kam je odšel?
Kakšna je njegova bodoča smer?”</p>
<p>“Menihi, brahman Brahmāyu je bil moder, vstopil je na pot Dhamme
in mi ni delal težav pri razlagi Dhamme. Z uničenjem petih nižjih
ovir se je ponovno spontano pojavil [v Čistem bivališču] in bo tam
dosegel končno ugasnitev, ne da bi se še kdaj vrnil iz tistega
sveta.”</p>
<p>To je bilo tisto, kar je rekel Blaženi. Menihi so bili
zadovoljeni in so se veselili besed Blaženega.</p>
<footer>
<p lang='sl'>Prevedel Bojan Božič.</p>
<p lang='sl'>Samo za nekomercialno uporabo.</p>
<p lang='sl'>Osnova za prevod sutt Madžhima nikāye je knjiga
Bhikkhu Bodhija: The Middle Lenght Discourses of the Buddha, Wisdom
Pub., 2009.</p>
<p lang='sl'>Stanje prevoda: oktober <span class=
'publication-date'>2023</span>.</p>
<p lang='sl'>Za SuttaCentral pripravil <span class=
'editor'>prostovoljec.</span>.</p>
</footer>
</article>
</body>
</html>
