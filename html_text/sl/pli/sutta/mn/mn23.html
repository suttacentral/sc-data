<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id="mn23" lang="sl">
<header>
<ul>
<li class="division" lang="pli" translate="no">Majjhima Nikāya</li>
<li lang="pli" translate="no">Vammika Sutta</li>
</ul>
<h1>23. Mravljišče</h1>
</header>
<p><a class="ref nya" id="nya1" href="#nya1">Nya 1</a><span class=
"evam">Tako sem slišal.</span> Nekoč je Blaženi živel pri
Sāvatthīju, v Džetovem gozdičku Anāthapiṇḍikovega parka. Ob tej
priliki je častiti Kumāra Kassapa živel v Gozdičku slepih.</p>
<p>Ko je bila že pozna noč, je neko božanstvo čudovitega videza, ki
je osvetlilo celoten Gozdiček slepih, pristopilo k častitemu Kumāra
Kassapi in stopilo na stran. Ko je tako stalo, mu je božanstvo
reklo:</p>
<p><a class="ref nya" id="nya2" href="#nya2">Nya 2</a>“Menih,
menih! To mravljišče se dimi ponoči in gori podnevi.</p>
<p>Tako je rekel brahman: ‘Koplji z nožem, modrijan.’ Ko je kopal z
nožem je modrijan zagledal palico: ‘Palica, častiti gospod.’</p>
<p>Tako je rekel brahman: ‘Vrzi ven palico, koplji z nožem,
modrijan.’ Ko je kopal z nožem je modrijan zagledal krastačo:
‘Krastača, častiti gospod.’</p>
<p>Tako je rekel brahman: ‘Vrzi ven krastačo, koplji z nožem,
modrijan.’ Ko je kopal z nožem je modrijan zagledal razcepljen les:
‘Razcepljen les, častiti gospod.’</p>
<p>Tako je rekel brahman: ‘Vrzi ven razcepljen les, koplji z nožem,
modrijan.’ Ko je kopal z nožem je modrijan zagledal cedilo:
‘Cedilo, častiti gospod.’</p>
<p>Tako je rekel brahman: ‘Vrzi ven cedilo, koplji z nožem,
modrijan.’ Ko je kopal z nožem je modrijan zagledal želvo: ‘Želva,
častiti gospod.’</p>
<p>Tako je rekel brahman: ‘Vrzi ven želvo, koplji z nožem,
modrijan.’ Ko je kopal z nožem je modrijan zagledal sekiro in
tnalo: ‘Sekira in tnalo, častiti gospod.’</p>
<p>Tako je rekel brahman: ‘Vrzi ven sekiro in tnalo, koplji z
nožem, modrijan.’ Ko je kopal z nožem je modrijan zagledal kos
mesa: ‘Kos mesa, častiti gospod.’</p>
<p>Tako je rekel brahman: ‘Vrzi ven kos mesa, koplji z nožem,
modrijan.’ Ko je kopal z nožem je modrijan zagledal kobro: ‘Kobra,
častiti gospod.’</p>
<p>Tako je rekel brahman: ‘Pusti kobro, ne škoduj kobri, spoštuj
kobro.’</p>
<p>Menih, pojdi k Blaženemu in ga vprašaj o teh prispodobah. Kot ti
Blaženi pove, tako si zapomni. Menih, razen Tathāgate ali učenca
Tathāgate ali tega, ki se je od njega učil, ne vidim nikogar na tem
svetu, z njegovimi božanstvi, njegovimi Mārami in njegovimi
Brahmāmi, v tej generaciji z njenimi asketi in brahmani, njenimi
princi in njenimi ljudmi, katerega razlaga te uganke bi zadovoljila
srce.”</p>
<p>To je reklo božanstvo in nato naenkrat izginilo.</p>
<p><a class="ref nya" id="nya3" href="#nya3">Nya 3</a>Ko je noč
minila je častiti Kumāra Kassapa odšel do Blaženega. Ko se mu je
poklonil je sedel na stran in povedal Blaženemu, kaj se je zgodilo.
Potem ga je vprašal: “Častiti gospod, kaj je mravljišče, kaj je
dimljenje ponoči, kaj je gorenje podnevi? Kdo je brahman, kdo je
modrijan? Kaj je nož, kaj je kopanje, kaj je palica, kaj je
krastača, kaj je razcepljen les, kaj je sito, kaj je želva, kaj sta
sekira in tnalo, kaj je kos mesa, kaj je kobra?”</p>
<p><a class="ref nya" id="nya4" href="#nya4">Nya 4</a>“Menih,
mravljišče je simbol za telo, narejeno iz snovi, ki ga sestavljajo
štirje veliki elementi, ustvarjeno od matere in očeta, zgrajeno iz
kuhanega riža in ovsene kaše in je predmet nestalnosti, obrabe in
izrabe, raztapljanja in razpada.</p>
<p>Kar človek misli in tuhta ponoči in temelji na dejanjih podnevi,
je ‘se dimi ponoči.’</p>
<p>Dejanja, ki jih človek izvaja podnevi s telesom, v govoru in
umu, ko je ponoči razmišljal in razglabljal, je ‘gori podnevi.’</p>
<p>Brahman je simbol za Tathāgato, izpopolnjenega in popolno
prebujenega. Modrijan je simbol za meniha na višji stopnji vadbe.
Nož je simbol za plemenito modrost. Kopanje je simbol
vztrajnosti.</p>
<p>Palica je simbol za nevednost. ‘Vrzi ven palico: opusti
nevednost. Koplji z nožem, modrijan.’ To je pomen.</p>
<p>Krastača je simbol za jezo in nemir. ‘Vrzi ven krastačo: opusti
jezo in nemir. Koplji z nožem, modrijan.’ To je pomen.</p>
<p>Razcepljen les je simbol za dvom. ‘Vrzi ven razcepljen les:
opusti dvom. Koplji z nožem, modrijan.’ To je pomen.</p>
<p>Cedilo je simbol za pet ovir, namreč, za oviro želje po čutnem
užitku, oviro zlobnosti, oviro toposti in zaspanosti, oviro nemira
in zaskrbljenosti in oviro dvoma. ‘Vrzi ven cedilo: opusti pet
ovir. Koplji z nožem, modrijan.’ To je pomen.</p>
<p>Želva je simbol za pet agregatov s predpostavko, namreč, agregat
snovi s predpostavko, agregat občutka s predpostavko, agregat
zaznave s predpostavko, agregat tvorb s predpostavko in agregat
zavesti s predpostavko. ‘Vrzi ven sito: opusti pet agregatov s
predpostavko. Koplji z nožem, modrijan.’ To je pomen.</p>
<p>Sekira in tnalo sta simbola petih vezi čutnosti - objektov, ki
se spoznajo z očmi, po katerih se želi, se hrepeni, so prijetni in
simpatični, povezani z željo po čutnosti in izzivajo poželenje,
zvokov, ki se spoznajo z ušesi … vonjev, ki se spoznajo z nosom …
okusov, ki se spoznajo z jezikom … otipljivosti, ki se spozna s
telesom, po kateri se želi, se hrepeni, je prijetna in simpatična,
povezana z željo po čutnosti in izziva poželenje. ‘Vrzi ven sekiro
in tnalo: opusti pet vezi čutnosti. Koplji z nožem, modrijan.’ To
je pomen.</p>
<p>Kos mesa je simbol uživanja in poželenja. ‘Vrzi ven kos mesa:
opusti uživanje in poželenje. Koplji z nožem, modrijan.’ To je
pomen.</p>
<p>Kobra je simbol za meniha, ki je uničil vplive. ‘Pusti kobro, ne
škoduj kobri, spoštuj kobro.’ To je pomen.”</p>
<p>To je bilo tisto, kar je rekel Blaženi. Častiti Kumāra Kassapa
je bil zadovoljen in vesel besed Blaženega.</p>
<footer>
<p lang='sl'>Prevedel Bojan Božič.</p>
<p lang='sl'>Samo za nekomercialno uporabo.</p>
<p lang='sl'>Osnova za prevod sutt Madžhima nikāye je knjiga
Bhikkhu Bodhija: The Middle Lenght Discourses of the Buddha, Wisdom
Pub., 2009.</p>
<p lang='sl'>Stanje prevoda: oktober <span class=
'publication-date'>2023</span>.</p>
<p lang='sl'>Za SuttaCentral pripravil <span class=
'editor'>prostovoljec.</span>.</p>
</footer>
</article>
</body>
</html>
