<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id="mn95" lang="sl">
<header>
<ul>
<li class="division" lang="pli" translate="no">Majjhima Nikāya</li>
<li lang="pli" translate="no">Cankī Sutta</li>
</ul>
<h1>95. Cankīju</h1>
</header>
<p><a class="ref nya" id="nya1" href="#nya1">Nya 1</a><span class=
"evam">Tako sem slišal.</span> Nekoč je Blaženi potoval po deželi
Kosala z veliko skupino menihov in prišel do vasi kosalanskih
brahmanov, imenovano Opasāda. Tam se je Blaženi zadrževal v Božjem
gaju, v gaju dreves sāla, proti severu Opasāde.</p>
<p><a class="ref nya" id="nya2" href="#nya2">Nya 2</a>Ob tem času
je brahman Cankī vladal Opasādi, kronski posesti, prepolni živih
bitij, bogati s travniki, gozdovi, rekami in žitom. Posest je bila
kraljev dar, sveto darilo, ki mu ga je poklonil kralj Pasenadi iz
Kosale.</p>
<p><a class="ref nya" id="nya3" href="#nya3">Nya 3</a>Brahmani iz
Opasāde so slišali: “Asket Gotama, sakyanski sin, ki je šel naprej
iz naroda Sakya, potuje po deželi Videhanov z veliko skupino
menihov, s petsto menihi. Dober glas o gospodu Gotami se je
razširil v tem smislu: ‘Blaženi je popoln, popolno prebujen, popoln
v pravi vednosti in obnašanju, vzvišen, poznavalec svetov,
neprimerljiv vodja posameznikov, ki jih je treba ukrotiti, učitelj
božanstev in ljudi, prebujen, blagoslovljen. On razodeva ta svet z
njegovimi božanstvi, njegovimi Mārami in njegovimi Brahmāmi, to
generacijo z njenimi asketi in brahmani, z njenimi princi in
ljudmi, kar je sam dosegel z direktno vednostjo. Uči Dhammo, ki je
dobra v začetku, dobra v sredini in dobra na koncu, s pravilnim
pomenom in načinom izražanja in odkriva sveto življenje, ki je
popolno dovršeno in prečiščeno.’ Dobro je videti takšne
arahante.”</p>
<p><a class="ref nya" id="nya4" href="#nya4">Nya 4</a>In brahmanski
gospodarji iz Opasāde so se napotili iz Opasāde v skupinah in
trumah proti severu, do Božjega gaja, gaja dreves sāla.</p>
<p><a class="ref nya" id="nya5" href="#nya5">Nya 5</a>Ta čas je bil
Cankī v zgornjem nadstropju svoje plače na opoldanskem počitku. Tam
je zagledal brahmanske gospodarje iz Opasāde, ki so bili namenjeni
iz Opasāde v skupinah in trumah proti severu, do Božjega gaja,
gozdička dreves sāla. Ko jih je videl, je vprašal svojega
služabnika: “Dobri služabnik, zakaj so se brahmanski gospodarji iz
Opasāde napotili v skupinah in trumah proti severu, do Božjega
gaja, gozdička dreves sāla?”</p>
<p><a class="ref nya" id="nya6" href="#nya6">Nya 6</a>“Gospod, tam
je asket Gotama, sakyanski sin, ki je šel naprej iz naroda Sakya,
ki potuje po kosālanski deželi z veliko skupino menihov, s petsto
menihi. Dober glas o gospodu Gotami se je razširil v tem smislu:
‘Blaženi je popoln, popolno prebujen, popoln v pravi vednosti in
obnašanju, vzvišen, poznavalec svetov, neprimerljiv vodja
posameznikov, ki jih je treba ukrotiti, učitelj božanstev in ljudi,
prebujen, blagoslovljen. On razodeva ta svet z njegovimi božanstvi,
njegovimi Mārami in njegovimi Brahmāmi, to generacijo z njenimi
asketi in brahmani, z njenimi princi in ljudmi, kar je sam dosegel
z direktno vednostjo. Uči Dhammo, ki je dobra v začetku, dobra v
sredini in dobra na koncu, s pravilnim pomenom in načinom izražanja
in odkriva sveto življenje, ki je popolno dovršeno in prečiščeno.
Oni gredo obiskati tega gospoda Gotamo.”</p>
<p>“Potem, dobri služabnik, pojdi do brahmanskih gospodarjev iz
Opasāde in jim reci: ‘Gospodje, brahman Cankī pravi: “Prosim
počakajte gospodje. Tudi brahman Cankī bo tudi šel obiskati asketa
Gotamo.”’”</p>
<p>“Da, gospod,” je odgovoril služabnik in odšel brahmanskim
gospodarjem povedati to sporočilo.</p>
<p><a class="ref nya" id="nya7" href="#nya7">Nya 7</a>Takrat se je
petsto brahmanov iz različnih dežel zadrževalo pri Opasādi zaradi
tega ali onega posla. Slišali so: “Brahman Cankī, je bilo rečeno,
gre obiskati asketa Gotamo.” Potem so odšli do brahmana Cankīja in
ga vprašali: “Gospod ali je res, da greste obiskati asketa
Gotamo?”</p>
<p>“Tako je, gospodje. Jaz grem obiskati asketa Gotamo.”</p>
<p><a class="ref nya" id="nya8" href="#nya8">Nya 8</a>“Gospod, ne
odidite na obisk asketa Gotame. Ne spodobi se, gospod Cankī, da vi
odidete na obisk h asketu Gotami. Za asketa Gotamo se spodobi, da
pride in obišče vas. Vi, gospod, ste dobro rojeni po obeh straneh,
čistega rodu, tako po materini kot očetovi strani sedem generacij
nazaj, neizpodbitno in brezhibno, glede na rojstvo. Ker je to tako,
gospod Cankī, ni primerno za vas, da greste obiskati asketa Gotamo.
Prej je primerno za asketa Gotamo, da pride in obišče vas. Vi,
gospod, ste bogati, z velikim bogastvom in velikim premoženjem. Vi,
gospod, ste mojster treh Ved z njihovimi besedili, liturgijo,
fonetiko, etimologijo in zgodovino kot peto. Vešč v filologiji in
slovnici, ste v celoti seznanjeni z naravno filozofijo in o
telesnih znamenjih Velikega človeka. Vi, gospod, ste čeden, lep in
graciozen, vaš videz je najvišje lepote, ste vzvišene lepote in
vzvišene drže, kar je pozornost vzbujajoče. Vi, gospod, ste
kreposten, zrel v kreposti, imate zrelo krepost. Vi, gospod, ste
dober govornik z dobrim nastopom. Vi govorite besede, ki so
vljudne, razločne, brezhibne in sporočajo pomen. Vi, gospod,
poučujete učitelje mnogih in vi učite recitirati himne tristo
brahmanskim mladeničem. Vi, gospod, ste čaščen, upoštevan,
spoštovan, občudovan in čislan od kralja Pasenadija iz Kosale. Vi,
gospod, ste čaščen, upoštevan, spoštovan, občudovan in čislan od
brahmana Pokkharasātija. Vi, gospod, vladate Opasādi, kronski
posesti, prepolni živih bitij … svetemu darilu, ki vam ga je
poklonil kralj Pasenadi iz Kosale. Ker je to tako, gospod Cankī, za
vas ni primerno, da greste na obisk h asketu Gotami. Prej je
primerno za asketa Gotamo, da pride in vas obišče.”</p>
<h2><span class="add">Cankījeva hvala Buddhe</span></h2>
<p><a class="ref nya" id="nya9" href="#nya9">Nya 9</a>Ko je to bilo
rečeno, je brahman Cankī rekel tem brahmanom: “Zdaj pa, gospodje,
poslušajte me, zakaj je primerno zame, da grem obiskati gospoda
Gotamo in zakaj ni primerno za gospoda Gotamo, da me obišče.
Gospodje, asket Gotama je dobro rojen po obeh straneh, čistega
rodu, tako po materini kot očetovi strani sedem generacij nazaj,
neizpodbitno in brezhibno glede na rojstvo. Ker je to tako,
gospodje, ni primerno za gospoda Gotamo, da pride in me obišče.
Prej je primerno zame, da grem in obiščem gospoda Gotamo. Gospodje,
asket Gotama je odšel naprej in zapustil veliko zlata in plemenitih
kovin, shranjenih v shrambah in skladiščih. Gospodje, asket Gotama
je odšel naprej od doma v brezdomstvo ko je bil še mlad, črnolas
mladenič, obdarjen z blagoslovom mladosti, v najboljših letih.
Gospodje, asket Gotama si je obril lase in brado, se oblekel v
rumeno oblačilo in odšel od doma v brezdomstvo, čeprav sta njegova
mati in oče želela drugače in sta zato jokala. Gospodje, asket
Gotama je čeden, lep in graciozen, njegov videz je najvišje lepote,
je vzvišene lepote in vzvišene drže, kar je pozornost vzbujajoče.
Gospodje, asket Gotama je kreposten, s plemenito krepostjo, s
celostno krepostjo, ima celostno krepost. Gospodje, asket Gotama je
dober govorec, z dobrim nastopom. Govori besede, ki so vljudne,
razločne, brezhibne in sporočajo pomen. Gospodje, asket Gotama je
učitelj učiteljev mnogih. Gospodje, asket Gotama je brez čutnega
poželenja in brez osebne nečimrnosti. Gospodje, asket Gotama ima
nauk o učinkovanju morale, nauk o učinkovanju morale dejanj. On ne
išče nobene škode za skupnost brahmanov. Gospodje, asket Gotama je
odšel naprej iz bogate družine, iz plemiške družine, iz ene od
starih plemiških družin. Gospodje, asket Gotama je odšel naprej iz
bogate družine, ki ima veliko bogastva in velike posesti. Gospodje,
ljudje prihajajo iz oddaljenih kraljestev in oddaljenih območij, da
sprašujejo asketa Gotamo. Gospodje, več tisoč božanstev je odšlo po
zatočišče do konca življenja h asketu Gotami. Gospodje, dober glas
o asketu Gotami se je razširil v tem smislu: ‘Ta Blaženi je popoln,
popolno prebujen, popoln v pravi vednosti in obnašanju, vzvišen,
poznavalec svetov, neprimerljiv vodja posameznikov, ki jih je
potrebno ukrotiti, učitelj božanstev in ljudi, prebujen, blažen.’
Gospodje, asket Gotama ima dvaintrideset znamenj Velikega človeka.
Gospodje, kralj Seniya Bimbisāra iz Magadhe in njegova žena in
otroci so šli po zatočišče do konca življenja h asketu Gotami.
Gospodje, kralj Pasenadi iz Kosale in njegova žena in otroci so
odšli po zatočišče do konca življenja h asketu Gotami. Gospodje,
brahman Pokkharasāti in njegova žena in otroci so odšli po
zatočišče do konca življenja h asketu Gotami. Gospodje, asket
Gotama je prispel v Opasādo in živi pri Opasādi v Božjem gaju, v
gaju dreves sāla, proti severu Opasāde. Vsi asketi ali brahmani, ki
pridejo v naše mesto so naši gostje in goste bi morali častiti,
upoštevati, spoštovati in občudovati. Asket Gotama, ki je prispel v
Opasādo je naš gost in kot gost naj bo od nas čaščen, upoštevan,
spoštovan in občudovan. Ker je to tako, gospodje, ni primerno za
gospoda Gotamo, da pride k meni na obisk. Prej je primerno zame, da
odidem na obisk h gospodu Gotami.</p>
<p>Gospodje, toliko vem o slavi gospoda Gotame, vendar slava
gospoda Gotame ni omejena s tem, ker je slava gospoda Gotame
nemerljiva. Ker gospod Gotama poseduje vsakega od teh dejavnikov,
zanj ni primerno, da me obišče. Prej je primerno zame, da odidem na
obisk h gospodu Gotami. Zato, gospodje, pojdimo vsi na obisk h
asketu Gotami.”</p>
<p><a class="ref nya" id="nya10" href="#nya10">Nya 10</a>In brahman
Cankī je skupaj z veliko družbo brahmanov odšel do Blaženega in z
njim izmenjal pozdrave. Ko je bil ta vljuden in ljubezniv pogovor
končan, je sedel na stran.</p>
<h2><span class="add">Kāpaṭhikova vprašanja o resnici</span></h2>
<p><a class="ref nya" id="nya11" href="#nya11">Nya 11</a>Ob tej
priložnosti je Blaženi sedel in zaključeval družaben pogovor z
nekimi zelo uglednimi brahmani. Ta čas je v tej skupini sedel tudi
brahmanski mladenič, po imenu Kāpaṭhika. Mlad, s pobrito glavo,
star šestnajst let, je bil mojster treh Ved z njenimi besednjaki,
liturgijo, glasoslovjem in etimologijo ter njihovimi zgodovinami.
Vešč v filologiji in slovnici je bil v celoti seznanjen z naravno
filozofijo in z znamenji Velikega človeka. Medtem ko so se zelo
ugledni brahmani pogovarjali z Blaženim, je pogosto prekinjal in
motil njihov pogovor. Potem je Blaženi tako ukoril brahmanskega
mladeniča Kāpaṭhika: “Naj častiti Bhāradvādža ne prekinja in ne
moti pogovora zelo visokih brahmanov, ko se pogovarjajo. Naj
častiti Bhāradvādža počaka, dokler pogovor ni končan.”</p>
<p>Ko je bilo to rečeno je brahman Cankī rekel Blaženemu: “Naj
gospod Gotama ne graja brahmanskega mladeniča Kāpaṭhika. Brahmanski
mladenič Kāpaṭhika je pripadnik naroda, zelo učen, ima dober
nastop, je moder in je sposoben sodelovati v razpravi z gospodom
Gotamo.”</p>
<p><a class="ref nya" id="nya12" href="#nya12">Nya 12</a>Blaženi je
pomislil: “Zagotovo, ker ga brahmani tako častijo, mora biti
brahmanski mladenič Kāpaṭhika dovršen v spisih treh Ved.”</p>
<p>Brahmanski mladenič Kāpaṭhika je pomislil: “Ko me asket Gotama
zagleda, mu bom postavil vprašanje.”</p>
<p>Potem je poznavajoč v svojem srcu kaj misli brahmanski mladenič
Kāpaṭhika, Blaženi obrnil svoje oko proti njemu. Takrat je
brahmanski mladenič Kāpaṭhika pomislil: “Asket Gotama se je obrnil
proti meni. Kaj ko bi mu postavil vprašanje.” In je rekel
Blaženemu: “Gospod Gotama, v zvezi s starodavnimi brahmanskimi
hvalnicami, ki so se ohranile preko ustne predaje in v pisnih
zbirkah, so brahmani prišli do dokončnega zaključka: ‘Edino to je
pravilno, vse drugo je napačno.’ Kaj lahko gospod Gotama reče o
tem?”</p>
<p><a class="ref nya" id="nya13" href="#nya13">Nya
13</a>“Bhāradvādža, je med temi brahmani en sam brahman, ki reče
tako: ‘To vem, to razumem: Edino to je pravilno, vse drugo je
napačno’?” - “Ne, gospod Gotama.”</p>
<p>“Bhāradvādža, je med temi brahmani en sam učitelj ali en sam
učitelj učiteljev sedem generacij učiteljev nazaj, ki pravi tako:
To vem, to razumem: Edino to je pravilno, vse drugo je napačno’?” -
“Ne, gospod Gotama.”</p>
<p>“Bhāradvādža, starodavni brahmanski modreci, ustvarjalci
hvalnic, skladatelji hvalnic, katerih starodavne hvalnice, ki so
bile prej recitirane, izrečene in sestavljene, brahmani dandanes še
vedno recitirajo in ponavljajo, ponavljajo kar je bilo rečeno in
recitirajo kar je bilo recitirano – to so: Aṭṭhaka, Vāmaka,
Vāmadeva, Vesāmitta, Yamataggi, Angirasa, Bhāradvādža, Vāseṭṭha,
Kassapa in Bhagu – ali so tudi ti starodavni brahmanski modreci
rekli: ‘Mi to vemo, mi to razumemo: Edino to je pravilno, vse drugo
je napačno’?” - “Ne, gospod Gotama.”</p>
<p>“Torej, Bhāradvādža, kaže, da med brahmani ni niti enega samega
brahmana, ki pravi: ‘To vem, to razumem: Edino to je pravilno, vse
drugo je napačno?” - “Ne, gospod Gotama.” “In med brahmani ni niti
enega učitelja ali učitelja učiteljev sedem generacij učiteljev
nazaj, ki pravi: ‘To vem, to razumem: Edino to je pravilno, vse
drugo je napačno’?” - “Ne, gospod Gotama.” “In starodavni
brahmanski modreci, ustvarjalci hvalnic, skladatelji hvalnic … celo
ti starodavni brahmanski modreci niso rekli: ‘Mi vemo, mi to
razumemo: Edino to je pravilno, vse drugo je napačno.’ Recimo, da
imamo kolono slepih mož, ki se držijo eden drugega: prvi ne vidi,
srednji ne vidi in zadnji ne vidi. Tako tudi, Bhāradvādža, z ozirom
na njihovo izjavo se zdi, kot da bi bili brahmani podobni koloni
slepih mož: prvi ne vidi, srednji ne vidi in zadnji ne vidi. Kaj
misliš, Bhāradvādža, ker je tako, ali se ne izkaže, da je
prepričanje brahmanov neutemeljeno?”</p>
<p><a class="ref nya" id="nya14" href="#nya14">Nya 14</a>“Brahmani
častijo to ne samo zaradi prepričanja, gospod Gotama. Oni to
častijo tudi zaradi ustnega izročila.”</p>
<p>“Bhāradvādža, najprej si zavzel stališče na osnovi prepričanja,
sedaj pa govoriš o ustnem izročilu. Obstaja pet stvari,
Bhāradvādža, ki se lahko izkažejo v dveh različnih načinih tukaj in
zdaj. Katerih pet? Prepričanje, pritrjevanje, ustno izročilo,
razumsko poznavanje in sprejemanje pogledov z razmišljanjem. Teh
pet stvari se lahko izkaže v dveh različnih načinih tukaj in zdaj.
Nekaj se lahko v popolnosti sprejme zaradi prepričanja, čeprav je
to morda prazno, votlo in napačno. Nekaj drugega ni mogoče v celoti
sprejeti s prepričanjem, čeprav je to lahko dejansko, resnično in
nezmotljivo. Pa vendar, nečemu se lahko popolnoma pritrdi … dobro
prenese … dobro preudari … dobro premisli, pa vendar je lahko to
prazno, votlo in napačno. Nekaj drugega se ne da dobro premisliti,
pa je lahko dejansko, resnično in nezmotljivo. [Pod temi pogoji] ni
primerno za modrega moža, ki ohranja resnico, da pride do končnega
zaključka: ‘Edino to je pravilno, vse drugo je napačno.”</p>
<h2><span class="add">Ohranjanje resnice</span></h2>
<p><a class="ref nya" id="nya15" href="#nya15">Nya 15</a>“Gospod
Gotama, na kak način se ohranja resnica? Kako ohraniš resnico? Mi
sprašujemo gospoda Gotamo o ohranjanju resnice.”</p>
<p>“Če ima človek prepričanje, Bhāradvādža, ohrani resnico, ko
pravi: ‘Moje prepričanje je tako’, toda on še ne pride do končnega
zaključka: ‘Edino to je pravilno, vse drugo je napačno.’ Na ta
način, Bhāradvādža, je ohranjanje resnice. Na tak način on ohrani
resnico, na tak način mi opišemo ohranjanje resnice. Toda to še ni
odkritje resnice.</p>
<p>Če posameznik nekaj odobri … če sprejme ustno izročilo … če
[sprejme zaključek, ki temelji na] razumskem poznavanju … če
sprejme pogled z razmišljanjem, ohrani resnico, ko reče: ‘Moje
sprejemanje pogleda z razmišljanjem je tako’, toda on še ne pride
do končnega zaključka: ‘Edino to je pravilno, vse drugo je
napačno.’ Na ta način tudi, Bhāradvādža, je ohranjanje resnice, na
ta način on ohranja resnico, na ta način opišemo ohranjanje
resnice. Toda to še ni odkritje resnice.”</p>
<p><a class="ref nya" id="nya16" href="#nya16">Nya 16</a>“Na ta
način, gospod Gotama, obstaja ohranjanje resnice, na ta način
posameznik ohrani resnico, na ta način prepoznamo ohranjanje
resnice. Ampak na kakšen način, gospod Gotama, se odkrije resnica?
Na kakšen način odkriješ resnico? Gospoda Gotamo sprašujemo o
odkritju resnice.”</p>
<h2><span class="add">Odkrivanje resnice</span></h2>
<p><a class="ref nya" id="nya17" href="#nya17">Nya
17</a>“Bhāradvādža, menih lahko živi v bližini neke vasi ali mesta.
Gospodar ali gospodarjev sin gre k njemu in ga preverja glede treh
vrst stanj: glede stanj, ki temeljijo na poželenju, glede stanj, ki
temeljijo na sovraštvu in glede stanj, ki temeljijo na zablodi:
‘Ali so v tem častitem kakšna stanja, ki temeljijo na poželenju, da
bi z njegovim srcem obsedenim s temi stanji, takrat ko ne ve, lahko
rekel: “Jaz vem,” ali takrat, ko ne bi videl, lahko rekel: “Jaz
vidim,” ali bi silil druge, da ravnajo na način, ki bi jim
povzročil škodo in neprijetnost za dolgo časa?’ Ko ga tako
preiskuje, pride do vednosti: ‘V tem častitem ni stanj, ki
temeljijo na poželenju. Telesno obnašanje in govorno obnašanje tega
častitega ni tako, kot ga ima človek, na katerega vpliva poželenje.
In Dhamma, ki jo uči ta častiti je globoka, jo je težko videti in
težko razumeti, je miroljubna in vzvišena, nedosegljiva zgolj z
razmišljanjem, nežna, ki jo doživi moder človek. Te Dhamme se ne
more naučiti brez težav tisti, ki je pod vplivom poželenja.’</p>
<p><a class="ref nya" id="nya18" href="#nya18">Nya 18</a>Ko ga je
raziskoval in je videl, da je prečiščen stanj, ki temeljijo na
poželenju, ga je naprej preiskoval glede stanj, ki temeljijo na
sovraštvu: ‘Ali so v tem častitem kakšna stanja, ki temeljijo na
sovraštvu, tako da bi z njegovim srcem obsedenim s temi stanji …
ali bi silil druge, da ravnajo na način, ki bi jim povzročil škodo
in neprijetnost za dolgo časa?’ Ko ga preiskuje, pride do vednosti:
‘V tem častitem ni stanj, ki temeljijo na sovraštvu. Telesno
obnašanje in govorno obnašanje tega častitega ni tako kot ga ima
človek, na katerega vpliva sovraštvo. In Dhamma, ki jo uči ta
častiti je globoka … ki jo doživi moder človek. Te Dhamme se ne
more naučiti brez težav tisti, ki je pod vplivom sovraštva.’</p>
<p><a class="ref nya" id="nya19" href="#nya19">Nya 19</a>Ko ga je
raziskoval in je videl, da je prečiščen stanj, ki temeljijo na
sovraštvu, ga je naprej preiskoval glede stanj, ki temeljijo na
zablodi: ‘Ali so v tem častitem kakšna stanja, ki temeljijo na
zablodi, tako da bi z njegovim srcem obsedenim s temi stanji … ali
bi silil druge, da ravnajo na način, ki bi jim povzročil škodo in
neprijetnost za dolgo časa?’ Ko ga preiskuje, pride do vednosti: ‘V
tem častitem ni stanj, ki temeljijo na zablodi. Telesno obnašanje
in govorno obnašanje tega častitega ni tako kot ga ima človek, na
katerega vpliva zabloda. In Dhamma, ki jo uči ta častiti je globoka
… ki jo doživi moder človek. Te Dhamme se ne more naučiti brez
težav tisti, ki je pod vplivom zablode.’</p>
<p><a class="ref nya" id="nya20" href="#nya20">Nya 20</a>Ko ga je
preiskoval in je videl, da je prečiščen stanj, ki temeljijo na
zablodi, je dobil zaupanje vanj. Napolnjen z zaupanjem, ga obišče
in mu izkaže spoštovanje. Ko mu je izkazal spoštovanje, mu
prisluhne. Ko mu prisluhne, sliši Dhammo. Ko sliši Dhammo, si jo
zapomni in proučuje pomen učenja, ki si ga je zapomnil. Ko prouči
njegov pomen, razumsko sprejema ta učenj. Ko razumsko sprejema ta
učenja, se v njem pojavi gorečnost. Ko se pojavi gorečnost, uporabi
svojo voljo. Ko uporabi svojo voljo, temeljito preiskuje. Ko
temeljito preišče, si prizadeva. Z odločnim prizadevanjem spozna s
telesom dokončno resnico in jo vidi s prodirajočo modrostjo. Na tak
način, Bhāradvādža, se odkrije resnica, na tak način odkriješ
resnico, na tak način opišemo odkritje resnice. Ampak to še vedno
ni dokončna dosega resnice.”</p>
<h2><span class="add">Končni prihod do resnice</span></h2>
<p><a class="ref nya" id="nya21" href="#nya21">Nya 21</a>“Na tak
način, gospod Gotama, se odkriva resnica, na tak način odkriješ
resnico, na tak način spoznamo odkritje resnice. Toda, na kakšen
način, gospod Gotama, se končno pride do resnice? Na kakšen način
končno prideš do resnice? Gospoda Gotamo sprašujemo o končnem
prihodu do resnice.”</p>
<p>“Končni prihod do resnice, Bhāradvādža, leži v ponavljanju,
razvoju in gojenju teh istih stvari. Na tak način, Bhāradvādža,
obstaja končni prihod do resnice, na tak način končno prispeš do
resnice, na tak način opišemo končen prihod do resnice.”</p>
<h2><span class="add">Koristno za prihod do resnice</span></h2>
<p><a class="ref nya" id="nya22" href="#nya22">Nya 22</a>“Na tak
način, gospod Gotama, obstaja končen prihod do resnice, na tak
način končno prideš do resnice, na ta način prepoznamo končen
prihod do resnice. Ampak kaj, gospod Gotama, je koristno za končni
prihod do resnice? Gospoda Gotamo sprašujemo o stvari, ki je
koristna za končni prihod do resnice.”</p>
<p>“<strong>Prizadevanje</strong> je koristno za dokončen prihod do
resnice, Bhāradvādža. Če si ne prizadevaš, ne boš dokončno prišel
do resnice, če si prizadevaš, prideš dokončno do resnice. Zato je
prizadevanje koristno za dokončen prihod do resnice.”</p>
<p><a class="ref nya" id="nya23" href="#nya23">Nya 23</a>“Toda kaj,
gospod Gotama, je koristno za prizadevanje? Gospoda Gotamo
sprašujemo o stvari, ki je koristna za prizadevanje.”</p>
<p>“<strong>Skrbno preiskovanje</strong> je koristno za
prizadevanje, Bhāradvādža. Če skrbno ne preiskuješ, si ne boš
prizadeval, toda, ker skrbno preiskuješ, si prizadevaš. Zato je
skrbno preiskovanje koristno za prizadevanje.”</p>
<p><a class="ref nya" id="nya24" href="#nya24">Nya 24</a>“Toda kaj,
gospod Gotama, je koristno za skrbno preiskovanje? Gospoda Gotamo
sprašujemo o stvari, ki je koristna za skrbno preiskovanje.”</p>
<p>“<strong>Uporaba volje</strong> je koristna za skrbno
preiskovanje, Bhāradvādža. Če ne uporabiš svoje volje, ne boš
skrbno preiskoval, toda, ker uporabljaš svojo voljo, skrbno
preiskuješ. Zato je uporaba svoje volje koristna za skrbno
preiskovanje.”</p>
<p><a class="ref nya" id="nya25" href="#nya25">Nya 25</a>“Toda kaj,
gospod Gotama, je koristno za uporabo volje? Gospoda Gotamo
sprašujemo, kaj je koristno za uporabo volje.”</p>
<p>“<strong>Gorečnost</strong> je koristna za uporabo volje,
Bhāradvādža. Če v tebi ni vzniknila gorečnost, ne boš uporabil
svoje volje, toda, ker je v tebi vzniknila gorečnost, uporabiš
svojo voljo. Zato je gorečnost koristna za uporabo volje.”</p>
<p><a class="ref nya" id="nya26" href="#nya26">Nya 26</a>“Toda kaj,
gospod Gotama, je koristno za gorečnost? Gospoda Gotamo sprašujemo,
kaj je koristno za gorečnost.”</p>
<p>“<strong>Razumsko sprejemanje učenj</strong> je koristno za
gorečnost, Bhāradvādža. Če razumsko ne sprejemaš učenj, gorečnost
ne bo vzniknila, toda, ker razumsko sprejemaš učenja, vznikne
gorečnost. Zato je razumsko sprejemanje učenj koristno za
gorečnost.”</p>
<p><a class="ref nya" id="nya27" href="#nya27">Nya 27</a>“Toda kaj,
gospod Gotama, je koristno za razumsko sprejemanje učenj? Gospoda
Gotamo sprašujemo, kaj je koristno za razumsko sprejemanje
učenj.”</p>
<p>“<strong>Raziskovanje smisla</strong> je koristno za razumsko
sprejemanje učenj, Bhāradvādža. Če ne raziskuješ njihovega smisla,
razumsko ne sprejmeš učenj, toda, ker raziskuješ njihov smisel,
razumsko sprejmeš učenja. Zato je raziskovanje smisla koristno za
razumsko sprejemanje učenj.”</p>
<p><a class="ref nya" id="nya28" href="#nya28">Nya 28</a>“Toda kaj,
gospod Gotama, je koristno za raziskovanje smisla? Gospoda Gotamo
sprašujemo, kaj je koristno za raziskovanje smisla.”</p>
<p>“<strong>Zapomniti si učenja</strong> je koristno za
raziskovanje smisla, Bhāradvādža. Če si ne zapomniš učenja, ne
raziskuješ njegovega smisla, toda, če si zapomniš učenje,
raziskuješ njegov smisel.”</p>
<p><a class="ref nya" id="nya29" href="#nya29">Nya 29</a>“Toda kaj,
gospod Gotama, je koristno za zapomniti si učenja? Gospoda Gotamo
sprašujemo, kaj je koristno za zapomniti si učenja.”</p>
<p>“<strong>Slišati Dhammo</strong> je koristno za zapomniti si
učenja, Bhāradvādža. Če ne slišiš Dhamme, si ne boš zapomnil učenj,
toda, ker slišiš Dhammo, si zapomniš učenja. Zato je slišati Dhammo
koristno za zapomniti si učenja.”</p>
<p><a class="ref nya" id="nya30" href="#nya30">Nya 30</a>“Toda kaj,
gospod Gotama, je koristno za slišati Dhammo? Gospoda Gotamo
sprašujemo, kaj je koristno za slišati Dhammo.”</p>
<p>“<strong>Prisluhniti</strong> je koristno za slišati Dhammo,
Bhāradvādža. Če ne prisluhneš, ne boš slišal Dhamme, toda, ker
prisluhneš, slišiš Dhammo. Zato je prisluhniti koristno za slišati
Dhammo.”</p>
<p><a class="ref nya" id="nya31" href="#nya31">Nya 31</a>“Toda kaj,
gospod Gotama, je koristno za prisluhniti? Gospoda Gotamo
sprašujemo, kaj je koristno za prisluhniti.”</p>
<p>“<strong>Izkazovanje spoštovanja</strong> je koristno za
prisluhniti, Bhāradvādža. Če ne izkažeš spoštovanja, ne prisluhneš,
toda, ker izkažeš spoštovanje, prisluhneš. Zato je izkazovanje
spoštovanja koristno za prisluhniti.”</p>
<p><a class="ref nya" id="nya32" href="#nya32">Nya 32</a>“Toda kaj,
gospod Gotama, je koristno za izkazovanje spoštovanja? Gospoda
Gotamo sprašujemo, kaj je koristno za izkazovanje spoštovanja.”</p>
<p>“<strong>Obiskovanje</strong> je koristno za izkazovanje
spoštovanja, Bhāradvādža. Če ne obiščeš [učitelja], mu ne boš
izkazal spoštovanja, toda, ker obiščeš [učitelja], mu izkažeš
spoštovanje. Zato je obiskovanje koristno za izkazovanje
spoštovanja.”</p>
<p><a class="ref nya" id="nya33" href="#nya33">Nya 33</a>“Toda kaj,
gospod Gotama, je koristno za obiskovanje? Gospoda Gotamo
sprašujemo, kaj je koristno za obiskovanje.”</p>
<p>“<strong>Zaupanje</strong> je koristno za obiskovanje,
Bhāradvādža. Če se zaupanje [v učitelja] ne pojavi, ga ne boš
obiskal, toda, ker se zaupanje [v učitelja] pojavi, ga obiščeš.
Zato je zaupanje koristno za obiskovanje.”</p>
<p><a class="ref nya" id="nya34" href="#nya34">Nya 34</a>“Gospoda
Gotamo smo vprašali o ohranjanju resnice in gospod Gotama je
odgovoril o ohranjanju resnice. Mi smo odobrili in sprejeli ta
odgovor in zato smo zadovoljni. Gospoda Gotamo smo vprašali o
odkrivanju resnice in gospod Gotama je odgovoril o odkrivanju
resnice. Mi smo odobrili in sprejeli ta odgovor in zato smo
zadovoljni. Gospoda Gotamo smo vprašali o končnem prispetju do
resnice in gospod Gotama je odgovoril o končnem prispetju do
resnice. Mi smo odobrili in sprejeli ta odgovor in zato smo
zadovoljni. Gospoda Gotamo smo vprašali o koristnem za končno
prispetje do resnice in gospod Gotama je odgovoril o koristnem za
končno prispetje do resnice. Mi smo odobrili in sprejeli ta odgovor
in zato smo zadovoljni. Karkoli smo vprašali gospoda Gotamo, nam je
na to odgovoril. Mi smo odobrili in sprejeli ta odgovor in zato smo
zadovoljni. Prej, gospod Gotama, smo bili vajeni razmišljati: ‘Kdo
so ti gologlavi asketi, ti temnopolti hlapci, potomci iz Brahmove
noge, da bi razumeli Dhammo?’ Toda gospod Gotama je res navdihnil v
meni ljubezen do asketov, zaupanje v askete, čaščenje asketov.</p>
<p><a class="ref nya" id="nya35" href="#nya35">Nya
35</a>Veličastno, gospod Gotama! Veličastno, gospod Gotama! Gospod
Gotama je napravil Dhammo jasno v mnogih pogledih, tako kot bi
obrnil pokonci to, kar je bilo obrnjeno, odkril to, kar je bilo
skrito, pokazal pot temu, ki se je izgubil ali držal svetilko v
temi, da je tisti z dobrim vidom lahko videl oblike. Sedaj grem po
zatočišče h gospodu Gotami, k Dhammi in k meniški Sanghi. Naj me
gospod Gotama sprejme kot laičnega privrženca, ki je prišel po
zatočišče, od danes pa do konca življenja.”</p>
<footer>
<p lang='sl'>Prevedel Bojan Božič.</p>
<p lang='sl'>Samo za nekomercialno uporabo.</p>
<p lang='sl'>Osnova za prevod sutt Madžhima nikāye je knjiga
Bhikkhu Bodhija: The Middle Lenght Discourses of the Buddha, Wisdom
Pub., 2009.</p>
<p lang='sl'>Stanje prevoda: oktober <span class=
'publication-date'>2023</span>.</p>
<p lang='sl'>Za SuttaCentral pripravil <span class=
'editor'>prostovoljec.</span>.</p>
</footer>
</article>
</body>
</html>
