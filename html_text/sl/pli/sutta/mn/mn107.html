<!DOCTYPE html>
<html>
<head>
<meta charset='UTF-8'>
<meta name='author' content='Bojan Božič'>
<title></title>
</head>
<body>
<article id="mn107" lang="sl">
<header>
<ul>
<li class="division" lang="pli" translate="no">Majjhima Nikāya</li>
<li lang="pli" translate="no">Gaṇakamoggallāna Sutta</li>
</ul>
<h1>107. Gaṇaka Moggallānu</h1>
</header>
<p><a class="ref nya" id="nya1" href="#nya1">Nya 1</a><span class=
"evam">Tako sem slišal.</span> Nekoč je Blaženi živel v Vzhodnem
parku pri Sāvatthīju, v palači Migārove matere. Takrat je brahman
Gaṇaka Moggallāna odšel do Blaženega in izmenjal z njim pozdrave.
Ko je bil ta vljuden in prijazen pogovor končan, je sedel na stran
in rekel Blaženemu:</p>
<h2><span class="add">Postopna vadba</span></h2>
<p><a class="ref nya" id="nya2" href="#nya2">Nya 2</a>“Gospod
Gotama, v tej palači Migārove matere se lahko vidi postopno vadbo,
postopno prakso in postopen napredek, to je, do zadnje stopnice na
stopnišču. Tudi med temi brahmani se lahko vidi postopno vadbo,
postopno prakso in postopen napredek, to je, v študiju. Tudi med
lokostrelci se lahko vidi postopno vadbo … to je, v lokostrelstvu.
In tudi med računovodji kot smo mi, ki zaslužimo za naše življenje
z računanjem, se lahko vidi postopno vadbo … to je, v računanju. Ko
dobimo pomočnika, mu najprej damo šteti: ena, prvič; dve, drugič;
tri, tretjič; štiri, četrtič; pet, petič; šest, šestič; sedem,
sedmič; osem, osmič; devet, devetič; deset, desetič; in mu damo
šteti tudi do sto. Ali je prav tako možno, gospod Gotama, opisati
postopno vadbo, postopno prakso in postopni napredek v tej Dhammi
in disciplini?”</p>
<p><a class="ref nya" id="nya3" href="#nya3">Nya 3</a>“Možno je,
brahman, opisati postopno vadbo, postopno prakso in postopni
napredek v tej Dhammi in disciplini. Brahman, ko pameten krotilec
konj dobi dobrega čistokrvnega žrebca, ga najprej navadi nositi
uzdo in ga potem šola naprej, in ko Tathāgata dobi osebo, ki jo je
potrebno ukrotiti, jo najprej disciplinira: ‘Daj, menih, bodi
kreposten, zadržan z meniškim pravilnikom, bodi popoln v obnašanju
in bivanju, in vidi strah v najmanjši napaki, vadi z izvajanjem
vadbenih predpisov.’</p>
<p><a class="ref nya" id="nya4" href="#nya4">Nya 4</a>Ko je,
brahman, menih kreposten … in vidi strah v najmanjši napaki, vadi z
izvajanjem vadbenih predpisov, potem ga Tathāgata vzgaja naprej:
‘Daj, menih, varuj vrata svojih čutnih sposobnosti. Pri gledanju
objekta z očmi, se ne oprimi njegovih znakov in značilnosti. Če
pustiš sposobnosti svojih oči nevarovane, lahko zla slaba stanja
poželenja in nezadovoljstva pridejo vate, prakticiraj način
njihovega zadržanja, vadi zadržanost sposobnosti oči. Pri
poslušanju zvoka z ušesi … Pri vohanju vonja z nosom … Pri okušanju
okusa z jezikom … Pri dotikanju nečesa s telesom … Pri zaznavanju
pojava s srcem, se ne oprimi njegovih znakov in značilnosti. Če
pustiš sposobnost srca nezavarovano, lahko zla slaba stanja pridejo
vate, zato prakticiraj način njihovega zadržanja, varuj sposobnost
srca, vadi zadržanost sposobnosti srca.’</p>
<p><a class="ref nya" id="nya5" href="#nya5">Nya 5</a>Ko, brahman,
menih varuje vrata svojih čutnih sposobnosti, ga Tathāgata vzgaja
naprej: ‘Daj, menih, bodi zmeren v hrani. Ko pametno razmisliš, bi
moral vzeti hrano niti zaradi zabave niti za opojnost niti zaradi
fizične lepote in privlačnosti, ampak samo za vzdrževanje in
nadaljevanje tega telesa, za končanje nelagodja in za podporo
svetega življenja, upoštevajoč: “Tako bom končal s starimi občutki,
ne da bi nastali novi občutki in bom zdrav in brez hibe in bom
živel v udobju.”’</p>
<p><a class="ref nya" id="nya6" href="#nya6">Nya 6</a>Ko je,
brahman, menih zmeren v hrani, ga Tathāgata vzgaja naprej: ‘Daj,
menih, bodi predan budnosti. Med dnevom, ko hodiš nazaj in naprej
in sediš, čisti svoje srce ovirajočih stanj. V prvem delu noči, ko
hodiš nazaj in naprej in sediš, čisti svoje srce ovirajočih stanj.
V sredini noči lezi na desno stran v levji položaj z eno nogo, ki
prekriva drugo, pozoren in popolnoma premišljen, z ničemer v svojem
srcu, do časa za bujenje. Ko vstaneš, v tretjem delu noči, ko hodiš
nazaj in naprej in sediš, čisti svoje srce ovirajočih stanj.’</p>
<p><a class="ref nya" id="nya7" href="#nya7">Nya 7</a>Ko je,
brahman, menih predan budnosti, ga Tathāgata vzgaja naprej: ‘Daj,
menih, imej pozornosti in premišljenost. Deluj premišljeno, ko greš
naprej in se vračaš; deluj premišljeno, ko gledaš naprej in gledaš
stran; deluj premišljeno, ko upogibaš in iztegujem svoje ude; deluj
premišljeno, ko nosiš svoje oblačila in nosiš svojo zunanje
oblačilo in skledo; deluj premišljeno, ko ješ, piješ, požiraš hrano
in jo okušaš; deluj premišljeno, ko odvajaš blato in vodo; deluj
premišljeno, ko hodiš, stojiš, sediš, zaspiš, se zbudiš, govoriš in
si tiho.’</p>
<p><a class="ref nya" id="nya8" href="#nya8">Nya 8</a>Ko ima,
brahman, menih pozornost in premišljenost, ga Tathāgata vzgaja
naprej: ‘Daj, menih, zateci se v osamljen kraj: gozd, vznožje
drevesa, planino, globel, v jamo na pobočju, na tla za kremiranje,
v goščavo pragozda, na odprt prostor, na otep slame.’</p>
<p><a class="ref nya" id="nya9" href="#nya9">Nya 9</a>Menih se
zateče v osamljen kraj: gozd … otep slame. Po vrnitvi s poti, na
kateri je zbral hrano, po kosilu, sede, prekriža noge, vzravna telo
in se posveti pozornosti. Z opustitvijo poželenja po svetu, biva s
srcem opuščenim poželenja, svoje srce očisti poželenja. Z
opustitvijo zlobe, biva s srcem opuščenim zlobe, sočuten za
dobrobit vseh živih bitij, svoje srce očisti zlobe. Z opustitvijo
toposti in zaspanosti, biva opuščen toposti in zaspanosti,
zaznavajoč svetlobo, pozoren in jasno dojemajoč, svoje srce očisti
toposti in zaspanosti. Z opustitvijo nemira in zaskrbljenosti, biva
opuščen nemira, s srcem, ki je notranje umirjeno, svoje srce očisti
nemira in zaskrbljenosti. Z opustitvijo dvoma, gre preko dvoma, ni
zmeden glede koristnih stanj, svoje srce očisti dvoma.</p>
<p><a class="ref nya" id="nya10" href="#nya10">Nya 10</a>Ko je tako
opustil pet ovir, nepopolnosti srca, ki slabijo modrost, popolnoma
odmaknjen od čutnosti, ločen od slabih stanj, vstopi in biva v prvi
stopnji zbranosti, kjer so misli in razmišljanje, in je
zadovoljstvo in prijetnost, ki sta rojena iz samote. Z umiritvijo
misli in razmišljanja, menih vstopi in biva v drugi stopnji
zbranosti, kjer je zadovoljstvo in prijetnost, ki sta rojena iz
zbranosti, notranja samozavest in poenotenje srca, in kjer ni misli
in razmišljanja. Ko izgine zadovoljstvo, menih vstopi in biva v
tretji stopnji zbranosti, kjer je mirnodušen, pozoren in premišljen
in še vedno doživlja prijetnost s telesom, o čemer plemeniti
pravijo ‘On prijetno biva mirnodušen in pozoren.’ Z opustitvijo
prijetnosti in neprijetnosti in končanjem prejšnjega veselja in
žalosti, menih vstopi in biva v četrti stopnji zbranosti, brez
prijetnosti ali neprijetnosti, s čisto mirnodušnostjo in
pozornostjo.</p>
<p><a class="ref nya" id="nya11" href="#nya11">Nya 11</a>To je moje
navodilo, brahman, tem menihom, ki so v višjem šolanju, katerih
srce še ni doseglo cilja, ki bivajo s prizadevanjem za najvišjo
varnost pred vezanostjo. Toda te stvari se nanašajo na oboje, na
prijetno bivanje tukaj in sedaj in na pozornost in premišljenost za
menihe, ki so arahanti z uničenimi vplivi, ki so živeli sveto
življenje, naredili kar je bilo potrebno, odložili breme, dosegli
pravi cilj, uničili ovire bitnosti in so popolnoma osvobojeni skozi
končno vednost.”</p>
<h2><span class="add">Dosega ugasnitve</span></h2>
<p><a class="ref nya" id="nya12" href="#nya12">Nya 12</a>Ko je bilo
to rečeno, je brahman Gaṇaka Moggallāna vprašal Blaženega: “Ko je
svojim učencem gospod Gotame tako svetoval in jih poučil, ali vsi
dosežejo ugasnitev, končni cilj, ali tega nekateri ne
dosežejo?”</p>
<p>“Ko, brahman, so tako svetovani in poučeni, nekateri moji učenci
dosežejo ugasnitev, najvišji cilj, in nekateri jo ne dosežejo.”</p>
<p><a class="ref nya" id="nya13" href="#nya13">Nya 13</a>“Gospod
Gotama, ker ugasnitev obstaja, in pot, ki vodi do ugasnitve obstaja
in je gospod Gotama prisoten kot vodič, kaj je vzrok in razlog, ko
svojim učencem gospod Gotama tako svetuje in jih pouči, zakaj
nekateri od njih dosežejo ugasnitev, najvišji cilj, in jo nekateri
ne dosežejo?”</p>
<p><a class="ref nya" id="nya14" href="#nya14">Nya 14</a>“Kar se
tiče tega, brahman, te bom v zameno vprašal. Odgovori, če hočeš.
Kaj misliš, brahman? Ali poznaš cesto, ki vodi do Rādžagaha?”</p>
<p>“Da, gospod Gotama, poznam cesto, ki vodi do Rādžagaha.”</p>
<p>“Kaj misliš, brahman? Predpostavimo, da pride človek, ki hoče
iti v Rādžagah, se ti približa in reče: ‘Častiti gospod, jaz hočem
v Rādžagah. Pokaži mi pot do Rādžagaha.’ Potem mu rečeš: ‘Dobri
človek, ta cesta vodi v Rādžagah. Sledi ji nekaj časa in boš videl
neko vas, pojdi malo naprej in boš videl neko mesto, pojdi malo
naprej in boš zagledal Rādžagah z njegovimi lepimi parki, nasadi,
travniki in ribniki.’ Potem, ko si mu tako svetoval in ga poučil,
bi ta izbral napačno cesto in bi šel na zahod. Prišel bi drugi
človek, ki hoče v Rādžagah, in se ti približal in rekel: ‘Častiti
gospod, jaz hočem v Rādžagah.’ Potem mu rečeš: ‘Dobri človek, ta
cesta vodi v Rādžagah. Sledi ji nekaj časa … in boš zagledal
Rādžagah z njegovimi lepimi parki, nasadi, travniki in ribniki.’
Potem, ko si mu tako svetoval in ga poučil, bi on prispel varno v
Rādžagah. Sedaj, brahman, ker obstaja Rādžagah in obstaja pot, ki
vodi do Rādžagaha in si ti prisoten kot vodič, kaj je vzrok in
razlog, zakaj ko človeku tako svetuješ in ga poučiš, en človek
izbere napačno pot in gre na zahod in en dospe varno v
Rādžagah?”</p>
<p>“Kaj lahko jaz napravim glede tega, gospod Gotama? Jaz sem ta,
ki pokaže pot.”</p>
<p>“Tako tudi, brahman, ugasnitev obstaja, in pot, ki vodi do
ugasnitve obstaja, in jaz sem prisoten kot vodič. Vendar, ko sem
svojim učencem tako svetoval in jih poučil, nekateri od njih
dosežejo ugasnitev, najvišji cilj, in nekateri ga ne dosežejo. Kaj
lahko napravim glede tega, brahman? Tathāgata je ta, ki pokaže
pot.”</p>
<h2><span class="add">Prepričanje</span></h2>
<p><a class="ref nya" id="nya15" href="#nya15">Nya 15</a>Ko je bilo
to rečeno, je brahman Gaṇaka Moggallāna rekel Blaženemu: “Obstajajo
ljudje, ki so brez prepričanja in so šli naprej od doma v
brezdomstvo ne zaradi prepričanja, ampak ker iščejo preživetje, ki
so goljufivi, lažnivi, izdajalski, ošabni, votli, osebnostno
plitvi, robatega jezika, nemoralnega izražanja, z nevarovanimi
čutnimi sposobnostmi, nezmerni v jedi, niso predan budnosti, se ne
zanimajo za asketstvo, niso spoštljivi do vadbe, so potratni,
nemarni, vodijo v nazadovanje, so brezbrižni do samote, leni, niso
odločni, so nepozorni, in niso popolno premišljeni, so nezbrani, z
blodečim srcem, brez modrosti, blebetavi. Gospod Gotama ne biva
skupaj s temi.</p>
<p>Toda, obstajajo pripadniki naroda, ki so šli naprej od doma v
brezdomstvo zaradi prepričanja, ki niso goljufivi, lažnivi,
izdajalski, ošabni, votli, osebnostno plitvi, robatega jezika in
nemoralnega izražanja, ki varujejo svoje čutne sposobnosti, so
zmerni v jedi, predani budnosti, se zanimajo za asketstvo, zelo
spoštujejo vadbo, niso potratni ali nemarni, ki se želijo izogniti
nazadovanju, so voditelji v samoto, odločni, neomajni, osnovani v
pozornosti, se popolnoma premišljeni, so zbrani, s poenotenim
srcem, imajo modrost, niso blebetavi. Gospod Gotama biva skupaj s
temi.</p>
<p><a class="ref nya" id="nya16" href="#nya16">Nya 16</a>Kot je
korenina črne perunike ocenjena kot najboljša osnova za parfum in
rdeča sandalovina ocenjena kot najboljša osnova od lesnih parfumov
in jasmin ocenjen kot najboljša osnova od cvetličnih parfumov, je
tako tudi nasvet gospoda Gotame najvišji med sedanjimi učenji.</p>
<p><a class="ref nya" id="nya17" href="#nya17">Nya
17</a>Veličastno, gospod Gotama! Veličastno, gospod Gotama! Gospod
Gotama je napravil Dhammo jasno v mnogih pogledih, tako kot bi
obrnil pokonci to, kar je bilo prevrnjeno, razkril to, kar je bilo
skrito, pokazal pot temu, ki se je izgubil ali držal svetilko v
temi, da je tisti z dobrim vidom lahko videl oblike. Sedaj grem po
zatočišče h gospodu Gotami, k Dhammi in k meniški Sanghi. Naj se me
gospod Gotama zapomni kot laičnega privrženca, ki je šel k njemu po
zatočišče do konca življenja.”</p>
<footer>
<p lang='sl'>Prevedel Bojan Božič.</p>
<p lang='sl'>Samo za nekomercialno uporabo.</p>
<p lang='sl'>Osnova za prevod sutt Madžhima nikāye je knjiga
Bhikkhu Bodhija: The Middle Lenght Discourses of the Buddha, Wisdom
Pub., 2009.</p>
<p lang='sl'>Stanje prevoda: oktober <span class=
'publication-date'>2023</span>.</p>
<p lang='sl'>Za SuttaCentral pripravil <span class=
'editor'>prostovoljec.</span>.</p>
</footer>
</article>
</body>
</html>
