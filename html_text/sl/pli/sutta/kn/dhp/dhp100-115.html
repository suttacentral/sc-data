<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='dhp100-115' lang='sl'>
<header>
<ul>
<li class='division'>Dhammapada</li>
</ul>
<h1>Sahassa Vagga—Tisoči</h1>
</header>
<blockquote class='gatha'>
<p><a class='ah' id='100' data-uid='dhp100'></a>Ena pametna beseda je več vredna<br>
kot tisoč nesmiselnih besed,<br>
saj kdor sliši pametno besedo,<br>
ga takoj prevzame mir.</p>
<p><a class='ah' id='101' data-uid='dhp101'></a>En moder stavek je več vreden<br>
kot na tisoče neumnosti–<br>
saj kdor sliši moder stavek,<br>
ga takoj prevzame mir.</p>
<p><a class='ah' id='102' data-uid='dhp102'></a>En sam stih resnice je več vreden<br>
kot sto neumnih pesmi,<br>
saj kdor sliši moder stih,<br>
se popolnoma umiri.</p>
<p><a class='ah' id='103' data-uid='dhp103'></a>Junak lahko premaga<br>
na tisoče sovražnikov,<br>
največji zmagovalec pa je tisti,<br>
ki je premagal sebe.</p>
<p><a class='ah' id='104' data-uid='dhp104'></a>Zmaga nad seboj je vredna več<br>
kot zmaga nad sovražniki–<br>
saj človeku, ki se obvladuje<br>
in se vedno zadrži,</p>
<p><a class='ah' id='105' data-uid='dhp105'></a>nihče ne more odvzeti zmage,<br>
niti gandhabbe niti bogovi<br>
niti Māra skupaj z Brahmo<br>
ga ne morejo premagati.</p>
<p><a class='ah' id='106' data-uid='dhp106'></a>Če se pokloniš plemenitemu človeku,<br>
pa čeprav samo za kratek hip,<br>
je več vredno kot sto let žrtvovanj<br>
in vsak mesec na tisoč darovanj–<br>
tako spoštovanje je res boljše<br>
kot sto let molitev in obredov.</p>
<p><a class='ah' id='107' data-uid='dhp107'></a>Če se pokloniš plemenitemu človeku,<br>
pa čeprav samo za kratek hip,<br>
je več vredno kot sto let žrtvovanj<br>
in čaščenja žrtvenega ognja–<br>
tako spoštovanje je res boljše<br>
kot sto let molitev in obredov.</p>
<p><a class='ah' id='108' data-uid='dhp108'></a>Karkoli dober človek podari<br>
ali žrtvuje v letu dni,<br>
ni vredno četrtine spoštovanja,<br>
s katerim modrece pozdravi.</p>
<p><a class='ah' id='109' data-uid='dhp109'></a>Kdor vedno spoštljivo pozdravlja<br>
in časti modre ljudi,<br>
bo užival štiri sadove:<br>
dolgo življenje, lepoto, srečo in moč.</p>
<p><a class='ah' id='110' data-uid='dhp110'></a>Več vreden je en dan življenja,<br>
ki ga človek zbrano preživi,<br>
kot sto let bedaka,<br>
ki živi brez zbranosti.</p>
<p><a class='ah' id='111' data-uid='dhp111'></a>Več vreden je en dan življenja,<br>
ki ga človek modro preživi,<br>
kot sto let neumnosti,<br>
brez najmanjše zbranosti.</p>
<p><a class='ah' id='112' data-uid='dhp112'></a>Več vreden je en dan naporov,<br>
in vztrajne prizadevnosti<br>
kot sto let lenobe,<br>
v brezmočnem životarjenju.</p>
<p><a class='ah' id='113' data-uid='dhp113'></a>Več vreden je en dan človeka,<br>
ki pozna minljivost vseh stvari,<br>
kot sto let nevedneža,<br>
ki ne pozna minljivosti.</p>
<p><a class='ah' id='114' data-uid='dhp114'></a>Več vreden je en dan človeka,<br>
ki pozna nesmrtnost,<br>
kot sto let bedaka,<br>
ki ne pozna nesmrtnosti.</p>
<p><a class='ah' id='115' data-uid='dhp115'></a>Več vreden je en dan človeka,<br>
ki pozna resnico,<br>
kot sto let bedaka,<br>
ki resnice ne pozna.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
