<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='dhp76-89' lang='sl'>
<header>
<ul>
<li class='division'>Dhammapada</li>
</ul>
<h1>Paṇḍita Vagga—Modrec</h1>
</header>
<blockquote class='gatha'>
<p><a class='ah' id='76' data-uid='dhp77'></a>Če srečaš modrega človeka,<br>
ki opazi vse napake<br>
in te nanje opozarja,<br>
živi s takim učenjakom<br>
in spoznal boš pot modrosti.</p>
<p><a class='ah' id='77' data-uid='dhp77'></a>Naj ti svetuje in te opominja<br>
in naj odvrača te od zla–<br>
pametni ga cenijo,<br>
bedaki pa sovražijo.</p>
<p><a class='ah' id='78' data-uid='dhp78'></a>Ne živi s slabimi ljudmi,<br>
ne druži se z nizkotneži–<br>
živi z dobrimi prijatelji,<br>
druži se z najboljšimi ljudmi!</p>
<p><a class='ah' id='79' data-uid='dhp79'></a>Resnicoljubni srečno živijo<br>
in imajo čiste misli–<br>
modrec se preda resnici,<br>
ki jo učijo plemeniti.</p>
<p><a class='ah' id='80' data-uid='dhp80'></a>Poljedelci vodo usmerjajo,<br>
lokostrelci puščice ravnajo,<br>
tesarji les ukrivljajo,<br>
modri pa si misli obvladujejo.</p>
<p><a class='ah' id='81' data-uid='dhp81'></a>Modrec trden je kot skala,<br>
ki ga veter ne premakne,<br>
saj ga nikdar ne vznemiri<br>
niti hvala niti graja.</p>
<p><a class='ah' id='82' data-uid='dhp82'></a>Ko modri zaslišijo resnico,<br>
se popolnoma umirijo–<br>
tihi so kot jezero,<br>
ki je mirno in globoko.</p>
<p><a class='ah' id='83' data-uid='dhp83'></a>Modreci se vsemu odrečejo<br>
in ne govorijo o željah–<br>
če so srečni ali nesrečni,<br>
tega nikdar ne pokažejo.</p>
<p><a class='ah' id='84' data-uid='dhp84'></a>Kdor ne išče uspeha z goljufijo,<br>
kdor si ne želi sinov, bogastva, oblasti,<br>
kdor ne škoduje sebi niti drugim,<br>
je moder, pravičen, poln vrlin.</p>
<p><a class='ah' id='85' data-uid='dhp85'></a>Malo takih je ljudi,<br>
ki gredo na oni breg–<br>
večina ostane na tem bregu<br>
in le teka sem ter tja.</p>
<p><a class='ah' id='86' data-uid='dhp86'></a>Kdor je spoznal resnico<br>
in živi v skladu z njo,<br>
bo odšel na oni breg,<br>
zapustil bo svet smrtnikov.</p>
<p><a class='ah' id='87' data-uid='dhp87'></a>Modrec, ki je zapustil dom<br>
in odšel v samoto,<br>
naj prežene vso temo,<br>
stopi naj na pot svetlobe.</p>
<p><a class='ah' id='88' data-uid='dhp88'></a>Nenavezan, brez želja<br>
naj uživa v samoti,<br>
misli naj očisti zla,<br>
zapusti naj vse strasti.</p>
<p><a class='ah' id='89' data-uid='dhp89'></a>Kdo je razvil sedem vrlin,<br>
ki k razsvetljenju vodijo,<br>
kdor se je odrekel vsem željam<br>
in je svoboden, brez pohlepa,<br>
kdor se je osvobodil strasti,<br>
pozna nibbāno že na tem svetu.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
