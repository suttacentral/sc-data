<!DOCTYPE html>
<html>
<head>
<title></title>
<meta charset="UTF-8">
<meta author="Ajahn Hiriko">
</head>
<body>
<div id="text" lang="sl">
<section class="sutta" id="dhp90-99">
<article>
<div class="hgroup">
<p class="division">Dhammapada</p>
<h1>Arahanta Vagga—Popolni</h1>
</div>
<blockquote class="gatha">
<p><a class="ah" data-uid="dhp90" id="90"></a>Kdor je prehodil svojo pot,<br>
zapustil žalost in se osvobodil,<br>
kdor je presekal vse vozle,<br>
ne pozna več ognja želja.</p>
<p><a class="ah" data-uid="dhp91" id="91"></a>Pazljivi prav vse zapustijo<br>
in niso več navezani na dom–<br>
kot labodi so, ki odletijo z jezera<br>
in gredo svobodni iz kraja v kraj.</p>
<p><a class="ah" data-uid="dhp92" id="92"></a>Kdor ničesar ne kopiči<br>
in namen hrane res pozna,<br>
kdor že dosegel je&nbsp;nibbāno,<br>
ki je prazna, onkraj vseh stvari,<br>
njegova pot je brez sledov,<br>
kot je pot ptic sredi neba.</p>
<p><a class="ah" data-uid="dhp93" id="93"></a>Kdor je umiril vse strasti<br>
in nima več želja po hrani,<br>
kdor že dosegel je svobodo,<br>
ki je prazna, onkraj vseh stvari,<br>
njegovo pot težko je najti,<br>
kot je pot ptic sredi neba.</p>
<p><a class="ah" data-uid="dhp94" id="94"></a>Kdor ima svoje čute umirjene<br>
kot konje, ki jih brzda kočijaž,<br>
mu zavidajo celo bogovi,<br>
saj je brez ponosa in onkraj vseh želja.</p>
<p><a class="ah" data-uid="dhp95" id="95"></a>Kdor sprejme vse enako kakor zemlja,<br>
kdor vztrajen je in trden kot steber,<br>
kdor je čist kot gorsko jezero–<br>
na svetu se več ne rodi.</p>
<p><a class="ah" data-uid="dhp96" id="96"></a>Mirne so njegove misli,<br>
vse besede in dajanja–<br>
kdor je vse zares spoznal,<br>
svoboden je in poln miru.</p>
<p><a class="ah" data-uid="dhp97" id="97"></a>Človek, ki je posekal vse vezi,<br>
pozna&nbsp;nibbāno&nbsp;in ni lahkoveren–<br>
brez želje je, ne bo se več rodil,<br>
postal je največji med ljudmi.</p>
<p><a class="ah" data-uid="dhp98" id="98"></a>V gozdu ali na vasi,<br>
v gorah ali v dolini–<br>
kjer živijo popolni,<br>
je zares čudovito.</p>
<p><a class="ah" data-uid="dhp99" id="99"></a>Čudoviti so samotni gozdovi,<br>
ki jih ljudje ne obiskujejo–<br>
tam uživajo popolni,<br>
saj so onkraj vseh želja.</p>
</blockquote>
</article>
<aside id="metaarea">
<p>Translated by <span class="author">Ajahn Hiriko</span></p>
<p>Used with kind permission from the author.</p>
<p>Taken from: <a href="http://www.slo-theravada.org/" target="_blank">http://www.slo-theravada.org/</a>.</p>
<p>Prepared for SuttaCentral by <span class="editor">Alfred Conlan.</span></p>
</aside>
</section>
</div>
</body>
</html>
