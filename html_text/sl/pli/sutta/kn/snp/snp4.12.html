<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='snp4.12' lang='sl'>
<header>
<ul>
<li class='division'>Sutta Nipata</li>
</ul>
<h1>4:12 Cūḷabyūha Sutta—Kratko učenje o slepi ulici</h1>
</header>
<blockquote class='gatha'>
<p><a class='ref ah' id='ah1'>Hiri-bh 1</a> Vztrajajoč v svojih pogledih,<br>
»mojstri« razpravljajo o različnih argumentih:<br>
»Le s tem znanjem lahko spoznaš resnico.<br>
Če kdo to zanika, ta ni popoln.«</p>
<p><a class='ref ah' id='ah2'>Hiri-bh 2</a> In s takimi argumenti razpravljajo<br>
in govorijo: »Drugi je bedak, ne mojster«.<br>
Toda kateri med argumenti je pravi?<br>
Seveda, vsi zase trdijo, da so mojstri.</p>
<p><a class='ref ah' id='ah3'>Hiri-bh 3</a> Da je tisti, ki ne soglaša z idejami drugega,<br>
bedak z nižjim razumevanjem,<br>
potemtakem so vsi bedaki z nižjim razumevanjem,<br>
saj vztrajajo v svojih pogledih.</p>
<p><a class='ref ah' id='ah4'>Hiri-bh 4</a> Toda če so vsi ti z lastnimi pogledi, pa čeprav niso brezmadežni,<br>
mojstri z uvidom in s čistim razumevanjem,<br>
potem noben med njimi ni slabšega razumevanja,<br>
saj prav vsi lahko postanejo popolni le z lastnimi pogledi.</p>
<p><a class='ref ah' id='ah5'>Hiri-bh 5</a> Toda jaz ne trdim: »Tako je«,<br>
kot si nasprotujejo bedaki.<br>
A ker vsak vidi le svoj pogled kot resnično pravi,<br>
vidijo drugega v drugem bedaka.</p>
<p><a class='ref ah' id='ah6'>Hiri-bh 6</a> Temu, kar nekateri pravijo, da je »pravilno«, »tako je«,<br>
spet drugi pravijo, da je »zaman«, da je »napačno«<br>
in v takšnem prepričanju se ti prepirajo.<br>
Zakaj misleci ne razodenejo zgolj ene resnice?</p>
<p><a class='ref ah' id='ah7'>Hiri-bh 7</a> Obstaja le ena resnica in ne mnogo.<br>
Če bi človek to vedel, se seveda ne bi prepiral.<br>
Toda misleci razpravljajo o različnih resnicah,<br>
zato ne razodenejo le ene.</p>
<p><a class='ref ah' id='ah8'>Hiri-bh 8</a> Zakaj razpravljajo o različnih resnicah,<br>
in prepirljivo trdijo, da so mojstri?<br>
Slišati je mnogo različnih resnic<br>
ali pa samo sledijo drugi špekulaciji?</p>
<p><a class='ref ah' id='ah9'>Hiri-bh 9</a> Mnogovrstne resnice v svetu niso trajne,<br>
razen, ko si kaj predstavljamo.<br>
In ko jim uspe izmisliti si novo špekulacijo,<br>
govorijo le o dvojnosti: »resnice« in »laži«.</p>
<p><a class='ref ah' id='ah10'>Hiri-bh 10</a> Odvisnost od vsega tega, kar je videno, slišano, začuteno,<br>
z moralo in običaji, on prezira.<br>
Ko je prepričan v svojo teorijo, se posmehuje drugim<br>
in pravi: »Ta je bedak in ne mojster.«</p>
<p><a class='ref ah' id='ah11'>Hiri-bh 11</a> Medtem ko drugega vidi kot »bedaka«,<br>
o sebi govori, kot da je »mojster«.<br>
In ko o sebi trdi, da je mojster,<br>
s tem istočasno prezira druge.</p>
<p><a class='ref ah' id='ah12'>Hiri-bh 12</a> Le s svojimi pretiranimi pogledi je on »popoln«,<br>
ter pijan od domišljavosti ima sebe za dovršenega.<br>
Sam sebe je blagoslovil<br>
in s tem tudi svoje poglede.</p>
<p><a class='ref ah' id='ah13'>Hiri-bh 13</a> Če besede delajo osebo slabo,<br>
potem je slabo tudi njeno razumevanje.<br>
A če modrijan sam zase spozna resnico,<br>
potem ni med misleci nihče bedak.</p>
<p><a class='ref ah' id='ah14'>Hiri-bh 14</a> »Tisti, ki razpravljajo drugače od nas,<br>
niso uspeli v čistosti in so nepopolni«—<br>
le sektaši vsak po svoje tako razpravljajo,<br>
resnično razvneti v strasti za svojimi pogledi.</p>
<p><a class='ref ah' id='ah15'>Hiri-bh 15</a> »Samo v tem je čistost,« trdijo;<br>
pravijo, da čistosti ni v drugih idejah.<br>
Le sektaši so vsak po svoje zakoreninjeni,<br>
ko tako odločno razglašajo svoje poglede.</p>
<p><a class='ref ah' id='ah16'>Hiri-bh 16</a> Vendar, ko tako odločno razglašajo svoje poglede,<br>
le katerega bi lahko jemali za bedaka?<br>
On sam lahko izzove zgolj konflikt,<br>
ko drugega z drugačnimi idejami razglasi za bedaka.</p>
<p><a class='ref ah' id='ah17'>Hiri-bh 17</a> Dokler se človek drži teorij,<br>
povzdiguje zgolj sebe in nadaljuje s prepiri v svetu.<br>
A ko zapusti vse te teorije,<br>
več ne povzroča sporov v svetu.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
