<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='snp4.4' lang='sl'>
<header>
<ul>
<li class='division'>Sutta Nipata</li>
</ul>
<h1>4:4 Suddhaṭṭhaka Sutta—Osemverzno učenje o čistosti</h1>
</header>
<blockquote class='gatha'>
<p><a class='ah' id='ah1'></a> »Vidim čistost, univerzalnost, neškodljivost.<br>
V svojih pogledih je človek popolnoma čist.«<br>
S takim razumevanjem in s spoznanjem »univerzalnosti«<br>
se ta »videc čistosti« zanaša na nič drugega, kot na znanje.</p>
<p><a class='ah' id='ah2'></a> Če je človek »čist« s svojimi pogledi in mislimi,<br>
če je z znanjem opustil trpljenje,<br>
potem je »očiščen« z nečim posebnim.<br>
Resnično, takšnega človeka izdaja njegov pogled.</p>
<p><a class='ah' id='ah3'></a> Sveti človek ne pravi, da je čistost nekaj pogojenega<br>
ali kar je videno, slišano, občuteno ali kar govori morala in običaj.<br>
Tak človek ni umazan z zaslugami ali zlom,<br>
za sabo je pustil vse pridobljeno in ničesar novega si več ne ustvari.</p>
<p><a class='ah' id='ah4'></a> Ko ljudje opustijo, kar je bilo, se držijo tega, kar sledi.<br>
Premaga jih navezanost, ker sledijo svoji strasti:<br>
sprejemajo in opuščajo,<br>
kakor opice, ko spuščajo veje in že naslednje oprijemajo.</p>
<p><a class='ah' id='ah5'></a> Človek, ki je sprejel religiozne običaje,<br>
je kdaj potrt, kdaj vesel, ker se trdno oklepa zaznav.<br>
Toda mojster, ki je s spoznanjem odkril Pot,<br>
ni nikoli potrt ali vesel, ker je njegovo razumevanje jasno.</p>
<p><a class='ah' id='ah6'></a> On je v miru med vsemi idejami<br>
in v vsem, kar je videno, slišano ali občuteno.<br>
Okrog hodi bister in odprt—<br>
le s čim na svetu bi se ga lahko sodilo?</p>
<p><a class='ah' id='ah7'></a> Ti se ničesar ne oklepajo, ničesar ne dajejo v ospredje,<br>
in ne razpravljajo: »To je absolutna čistost.«<br>
Z razvozlanim vozlom lastništva,<br>
so popolnoma brez posvetnih želja.</p>
<p><a class='ah' id='ah8'></a> Sveti človek je šel preko meja—za njega ni ničesar tam,<br>
spoznal in uvidel je vse, kar je prisvojeno.<br>
On je brez strasti, je ravnodušen do brezstrastja,<br>
zanj ničesar zunanjega ni njegovo.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
