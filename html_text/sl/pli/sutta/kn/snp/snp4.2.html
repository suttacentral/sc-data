<!DOCTYPE html>
<html>
<head>
<title></title>
<meta charset='UTF-8'>
<meta name='author' content='Ajahn Hiriko'>
</head>
<body>
<article id='snp4.2' lang='sl'>
<header>
<ul>
<li class='division'>Sutta Nipata</li>
</ul>
<h1>4:2 Guhaṭṭhaka Sutta—Osemkitično učenje o votlini</h1>
</header>
<blockquote class='gatha'>
<p><a class='ah' id='ah1'></a> Navezan človek je zelo skrit v votlini in<br>
trdno pogreznjen v zbegano nevednost.<br>
Takšen je daleč od samote,<br>
saj se resnično ni lahko osvoboditi posvetne čutnosti.</p>
<p><a class='ah' id='ah2'></a> Osnovani v željah, vezani na užitke obstoja,<br>
se ljudje s težavo osvobodijo, tudi medsebojnih vezi.<br>
Z upanjem o tem, kaj sledi ali kaj je že minilo,<br>
hrepeneči po sedanji čutnosti ali tisti prejšnji,</p>
<p><a class='ah' id='ah3'></a> so pohlepni, odvisni, zbegani v navezanosti,<br>
skopi in tako utrjeni v krivi poti.<br>
In ko zakrivijo neprijetnosti, objokujejo:<br>
»Kaj bo z nami, ko bomo odšli od tu?«</p>
<p><a class='ah' id='ah4'></a> Zato naj človek vadi tukaj in zdaj—<br>
ko uvidi v svetu pota, ki so kriva,<br>
naj jim zaradi tega ne sledi.<br>
Modri pravijo, da življenje res je kratko.</p>
<p><a class='ah' id='ah5'></a> V svetu vidim to človeško raso,<br>
ki se ničvredno ukvarja s hrepenenjem po obstoju.<br>
Slabiči jočejo v čeljustih Smrti,<br>
saj jih hrepenenje po tem ali onem oddaljuje od osvoboditve.</p>
<p><a class='ah' id='ah6'></a> Le poglej! Premetavajo se v tem, čemur pravijo »moje«,<br>
so kot ribe v osušenem potoku z malo vode.<br>
Ko to vidiš, le sledi poti »ne-mojega«,<br>
brez ustvarjanja navezanosti do obstoja.</p>
<p><a class='ah' id='ah7'></a> Z opuščenimi željami po obeh skrajnostih,<br>
z jasnim razumevanjem kontakta, brez pohlepa po ničemer,<br>
brez aktivnosti, ki bi si jih kasneje očital,<br>
se modri ne oklepa ničesar, kar vidi in sliši.</p>
<p><a class='ah' id='ah8'></a> Modri, s popolnim razumevanjem zaznave,<br>
bo prečkal to poplavo: ni pogreznjen v posedovanje,<br>
z izpuljenim trnom in vedrim srcem,<br>
si ne želi ne tega, ne drugega sveta.</p>
</blockquote>
<footer>
<p>Translated by <span class='author'>Ajahn Hiriko</span></p>
<p>Used with kind permission from the author.</p>
<p>Taken from: <a href='http://www.slo-theravada.org/'>http://www.slo-theravada.org/</a>.</p>
<p>Prepared for SuttaCentral by <span class='editor'>Alfred Conlan.</span></p>
</footer>
</article>
</body>
</html>
