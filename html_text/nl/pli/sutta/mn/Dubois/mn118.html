<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='mn118' lang='nl'>
<header>
<ul>
<li class='nikaya' lang='pli' translate='no'>Majjhima Nikāya</li>
</ul>
<h1 class='sutta'>118. De Aandacht voor de Ademhaling</h1>
</header>
<p class='evam'>Aldus heb ik gehoord.</p>
<p><a class='sc' id='sc1'></a>Eens verbleef de Bhagavat in Savatthi, in het Pubbarama, in het huis van de moeder van Migara, samen met een aantal zeer befaamde oudere leerlingen: de Eerwaarden Sariputta, Maha-Moggallana, Maha-Kassapa, Maha-Kaccayana, Maha-Kotthita, Maha-Kappina, Maha-Cunda, Anuruddha, Revata, Ananda en andere vermaarde oudere leerlingen.</p>
<p><a class='sc' id='sc2'></a>In die tijd onderrichtten en instrueerden de oudere monniken nieuwe monniken. Sommige oudere monniken onderrichtten en instrueerden tien monniken, andere twintig, dertig of veertig monniken.</p>
<p>Deze nieuwe bhikkhus maakten, doordat ze op deze manier onderricht en geïnstrueerd werden door de oudere monniken, progressief grote vorderingen.</p>
<p><a class='sc' id='sc3'></a>In die tijd zat de Bhagavat—omdat het die dag uposatha was, de vijftiende <span class='add'>van de halve maand</span>—in de nacht van de volle maan, omringd door een schare van monniken, in de open lucht, voor de pavarana-ceremonie.</p>
<p>Nadat de Bhagavat zwijgend zijn ogen over de massale monnikschare had laten glijden, richtte hij als volgt het woord tot hen:</p>
<p><a class='sc' id='sc4'></a>“Monniken, ik ben uiterst tevreden ten aanzien van deze beoefening. ik ben vastbesloten deze beoefening op dezelfde manier met jullie verder te zetten.</p>
<p>Daarom moeten jullie met nog méér energie op deze beoefening inzetten om op deze manier het nog niet bereikte te bereiken, om te komen tot waar jullie nog niet gekomen zijn, om te realiseren wat nog niet gerealiseerd is.</p>
<p>Ik heb besloten om hier nog één maand langer te blijven (tot de maand waarin de Witte Waterlelies bloeien)—namelijk tot wanneer de regentijd van vier maanden een einde neemt.”</p>
<p><a class='sc' id='sc5'></a>Toen doorheen het hele land bekend werd dat de Bhagavat één maand langer in Savatthi zou blijven (tot de maand waarin de Witte Waterlelies bloeien)—namelijk tot wanneer de regentijd van vier maanden een einde zou nemen, begaven zich vele monniken—uit het hele land—naar Savatthi om de Bhagavat te zien.</p>
<p><a class='sc' id='sc6'></a>En de oudere monniken onderrichtten en instrueerden de nieuwe monniken nog intensiever. Sommige oudere monniken onderrichtten en instrueerden tien monniken, andere twintig, dertig of veertig monniken.</p>
<p>Deze nieuwe bhikkhus maakten, doordat ze op deze manier onderricht en geïnstrueerd werden door de oudere monniken, progressief grote vorderingen.</p>
<p><a class='sc' id='sc7'></a>Toen het weer volle maan was geworden zat de Bhagavat—omdat het die dag uposatha was, de vijftiende <span class='add'>van de halve maand</span>—in de maand dat de Witte Waterlelies bloeien, omringd door een schare van monniken, in de open lucht.</p>
<p>Nadat de Verhevene zwijgend zijn ogen over de massale monnikschare had laten glijden, richtte hij het woord tot hen:</p>
<p><a class='sc' id='sc8'></a>“Monniken, deze groep is vrij van gebabbel, deze groep is zonder ijdel gepraat, zuiver, bezig met de dingen waar het wezenlijk om gaat.</p>
<p>Van zulke aard is deze monnikengemeenschap, van zulke aard is deze groep dat men van haar kan zeggen dat zij het waard is om aan te offeren, het waard is om gastvrijheid aan te verlenen, het waard is om aalmoezen te ontvangen, vererenswaardig is, een niet overtroffen veld van verdienste.</p>
<p>Van zulke aard is deze monnikengemeenschap, van zulke aard is deze groep dat een kleine gift <span class='add'>eraan</span> groot wordt en een grote gift nog groter. Van zulke aard is deze monnikengemeenschap, van zulke aard is deze groep, dat het de moeite waard is om vele tientallen mijlen te reizen, zelfs zwaar bepakt, om haar te bezoeken. Van zulke aard is deze monnikengemeenschap; van zulke aard is deze groep dat het erg zeldzaam voorkomt in deze wereld.</p>
<p><a class='sc' id='sc9'></a>In deze monnikengemeenschap zijn er arahants, die de mentale uitvloeisels vernietigd hebben, die de oorzaken van dukkha opgeheven hebben, die het heilige leven geleid hebben, die gedaan hebben wat gedaan moest worden, die de last hebben afgelegd, die het goede doel bereikt hebben, die de ketenen, die aan het bestaan binden, vernietigd hebben, die bevrijd zijn door volkomen inzicht—zulke monniken zijn er in deze monnikengemeenschap.</p>
<p><a class='sc' id='sc10'></a>Er zijn in deze monnikengemeenschap monniken die, na de vernietiging van de vijf ketenen die aan het lagere bestaan binden, spontaan zullen worden wedergeboren <span class='add'>in de Zuivere Verblijven</span> en daar het uiteindelijke nibbana zullen bereiken, zonder uit die wereld te kunnen terugkeren—dergelijke monniken zijn er ook in deze monnikengemeenschap.</p>
<p><a class='sc' id='sc11'></a>Er zijn in deze monnikengemeenschap monniken die, na de vernietiging van de drie ketenen én <span class='add'>bijkomend</span> door het verzwakken van hartstocht, haat en verwarring, Eenmaal-terugkeerders zijn geworden en die na nog slechts eenmaal terug te keren naar deze wereld een einde aan het lijden zullen maken—dergelijke monniken zijn er ook in deze monnikengemeenschap.</p>
<p><a class='sc' id='sc12'></a>Er zijn in deze monnikengemeenschap monniken die, na de vernietiging van de drie ketenen, Stroombetreder zijn geworden, niet meer in staat om terug te vallen, zeker <span class='add'>van de verlossing</span>, op weg naar het ontwaken—dergelijke monniken zijn er ook in deze monnikengemeenschap.</p>
<p><a class='sc' id='sc13'></a>Er zijn in deze monnikengemeenschap monniken, die de praktijk beoefenen van het ontwikkelen van de Vier Velden van Opmerkzaamheid—dergelijke monniken zijn er ook in deze monnikengemeenschap.</p>
<p>Er zijn in deze monnikengemeenschap monniken die toegewijd zijn aan de praktijk van het ontwikkelen van de Vier Vormen van Juiste Inspanning; aan de praktijk van het ontwikkelen van de Vier Mentale Eigenschappen van Spirituele Kracht; aan de praktijk van het ontwikkelen van de Vijf Spirituele Potentiële Krachten; aan de praktijk van het ontwikkelen van de Vijf Spirituele Controlerende Vermogens; aan de praktijk van het ontwikkelen van de Zeven Factoren van Ontwaken en aan de beoefening van het Edele Achtvoudige Pad—dergelijke monniken zijn er ook in deze monnikengemeenschap.</p>
<p><a class='sc' id='sc14'></a>Er zijn in deze monnikengemeenschap monniken die toegewijd zijn aan de praktijk van het ontwikkelen van liefdevolle vriendelijkheid; aan de praktijk van het ontwikkelen van mededogen, van medevreugde, van gelijkmoedigheid; aan de praktijk van het ontwikkelen van <span class='add'>de meditatie op</span> het lelijke en het onbestendige—zulke bhikkhus zijn er ook in deze monnikengemeenschap.</p>
<h2><span class='add'>Aandacht voor de Ademhaling</span></h2>
<p><a class='sc' id='sc15'></a>Er zijn in deze monnikengemeenschap monniken die toegewijd zijn aan de praktijk van het ontwikkelen van de Aandacht voor de Ademhaling.</p>
<p>De ontwikkeling en voortdurende beoefening van de Volkomen Bewuste Ademhaling draagt <span class='add'>voor de aandachtige yogi</span> rijke vruchten en zal hem tot voordeel strekken.</p>
<p>Ontwikkeld en voortdurend beoefend brengt de Volkomen Bewuste Ademhaling de beoefening van de Vier Velden van Opmerkzaamheid tot volle ontplooiing (tot realisatie).</p>
<p>De ontwikkeling en voortdurende beoefening van de Vier Velden van Opmerkzaamheid brengt de Zeven Factoren van Ontwaken <i lang='pli'>(sambojjhanga)</i> tot volle ontplooiing (tot realisatie).</p>
<p>De voortdurende ontwikkeling en beoefening van de Zeven Factoren van Ontwaken brengt <span class='add'>bij de aandachtige yogi</span> Inzicht en Bevrijding tot volle ontplooiing (tot realisatie).”</p>
<p><a class='sc' id='sc16'></a>“En hoe, Monniken, wordt de aandacht voor de ademhaling voortdurend ontwikkeld en beoefend? Hoe draagt zij grote vrucht en hoe strekt zij tot groot voordeel?</p>
<p><a class='sc' id='sc17'></a>Stel het volgende: nadat een monnik naar het bos is gegaan, naar de voet van een boom of naar een lege hut, gaat hij met gekruiste benen zitten, met rechte rug, terwijl hij zijn aandacht richt op het gebied tussen neus en mond.</p>
<p>Opmerkzaam ademt hij bewust in;</p>
<p>Opmerkzaam ademt hij bewust uit:</p>
<p><a class='sc' id='sc18'></a>Terwijl hij diep inademt, is hij zich bewust dat hij diep inademt.</p>
<p>Terwijl hij diep uitademt, is hij zich bewust dat hij diep uitademt.</p>
<p>Terwijl hij snel inademt, is hij zich bewust dat hij snel inademt.</p>
<p>Terwijl hij snel uitademt, is hij zich bewust dat hij snel uitademt.</p>
<p>Terwijl hij inademt, oefent hij zich om zijn hele lichaam te ervaren.</p>
<p>Terwijl hij uitademt, oefent hij zich om zijn hele lichaam te ervaren.</p>
<p>Terwijl hij inademt, oefent hij zich om zijn hele lichaam rustig en vredig te laten worden.</p>
<p>Terwijl hij uitademt, oefent hij zich om zijn hele lichaam rustig en vredig te laten worden.</p>
<p><a class='sc' id='sc19'></a>Terwijl hij inademt, oefent hij zich om vreugde <i lang='pli'>(piti)</i> te ervaren.</p>
<p>Terwijl hij uitademt, oefent hij zich om vreugde te ervaren.</p>
<p>Terwijl hij inademt, oefent hij zich om geluk <i lang='pli'>(sukha)</i> te ervaren.</p>
<p>Terwijl hij uitademt oefent hij zich om geluk te ervaren.</p>
<p>Terwijl hij inademt, is hij zich bewust van de gewaarwordingen.</p>
<p>Terwijl hij uitademt is hij zich bewust van de gewaarwordingen.</p>
<p>Terwijl hij inademt, brengt hij de gewaarwordingen in hem tot rust.</p>
<p>Terwijl hij uitademt, brengt hij de gewaarwordingen in hem tot rust.</p>
<p><a class='sc' id='sc20'></a>Terwijl hij inademt, is hij zich bewust van zijn geest.</p>
<p>Terwijl hij uitademt, is hij zich bewust van zijn geest.</p>
<p>Terwijl hij inademt, laat hij zijn geest rustig en vredig worden.</p>
<p>Terwijl hij uitademt, laat hij zijn geest rustig en vredig worden.</p>
<p>Terwijl hij inademt, concentreert hij zijn geest.</p>
<p>Terwijl hij uitademt, concentreert hij zijn geest.</p>
<p>Terwijl hij inademt, maakt hij zijn geest vrij.</p>
<p>Terwijl hij uitademt, maakt hij zijn geest vrij.</p>
<p><a class='sc' id='sc21'></a>Terwijl hij inademt, observeert hij de vergankelijkheid van alle objecten van de geest.</p>
<p>Terwijl hij uitademt, observeert hij de vergankelijkheid van alle objecten van de geest.</p>
<p>Terwijl hij inademt, observeert hij het wegebben van alle objecten van de geest.</p>
<p>Terwijl hij uitademt, observeert hij het wegebben van alle objecten van de geest.</p>
<p>Terwijl hij inademt, observeert hij volkomen bevrijding.</p>
<p>Terwijl hij uitademt, observeert hij volkomen bevrijding.</p>
<p>Terwijl hij inademt, observeert hij het loslaten.</p>
<p>Terwijl hij uitademt, observeert hij het loslaten.</p>
<p><a class='sc' id='sc22'></a>Wanneer, Monniken, de aandacht voor de ademhaling, voortdurend ontwikkeld en beoefend wordt volgens deze instructies, zal dit rijke vruchten dragen en van groot nut zijn.”</p>
<h2><span class='add'>Realisatie v/d Vier Velden van Opmerkzaamheid</span></h2>
<p><a class='sc' id='sc23'></a>“En hoe, Monniken, brengt de Volkomen Bewuste Ademhaling, die voortdurend ontwikkeld en beoefend wordt volgens deze instructies, de Vier Velden van Opmerkzaamheid tot volle ontplooiing?</p>
<p><a class='sc' id='sc24'></a>Wanneer, Monniken, een bhikkhu:</p>
<p>zich bewust is, terwijl hij diep inademt, dat hij diep inademt;</p>
<p>zich bewust is, terwijl hij diep uitademt, dat hij diep uitademt;</p>
<p>zich bewust is, terwijl hij snel inademt, dat hij snel inademt;</p>
<p>zich bewust is, terwijl hij snel uitademt, dat hij snel uitademt;</p>
<p>zich bewust is, terwijl hij inademt, dat hij zich oefent om zijn hele lichaam te ervaren;</p>
<p>zich bewust is, terwijl hij uitademt, dat hij zich oefent om zijn hele lichaam te ervaren;</p>
<p>zich bewust is, terwijl hij inademt, dat hij zich oefent om zijn hele lichaam rustig en vredig te laten worden;</p>
<p>zich bewust is, terwijl hij uitademt, dat hij zich oefent om zijn hele lichaam rustig en vredig te laten worden;</p>
<p>dan observeert hij het lichaam in het lichaam, ijverig, helder bewust, aandachtig, waarbij hij afkerig is van verlangen en afkeer voor de wereld.</p>
<p>In dit geval maakt de Volkomen Bewuste Ademhaling deel uit van het eerste Veld van Opmerkzaamheid, namelijk de meditatie op het lichaam.</p>
<p><a class='sc' id='sc25'></a>Wanneer, Monniken, een bhikkhu:</p>
<p>zich bewust is, terwijl hij inademt, dat hij zich oefent om vreugde te ervaren;</p>
<p>zich bewust is, terwijl hij uitademt, dat hij zich oefent om vreugde te ervaren;</p>
<p>zich bewust is, terwijl hij inademt, dat hij zich oefent om geluk te ervaren;</p>
<p>zich bewust is, terwijl hij uitademt, dat hij zich oefent om geluk te ervaren;</p>
<p>zich bewust is, terwijl hij inademt, van de gewaarwordingen;</p>
<p>zich bewust is, terwijl hij uitademt, van de gewaarwordingen;</p>
<p>zich bewust is, terwijl hij inademt, dat hij de gewaarwordingen tot rust brengt;</p>
<p>zich bewust is, terwijl hij uitademt, dat hij de gewaarwordingen tot rust brengt;</p>
<p>dan observeert hij de gewaarwordingen in de gewaarwordingen, ijverig, helder bewust, aandachtig, waarbij hij afkerig is van verlangen en afkeer voor de wereld.</p>
<p>In dit geval maakt de Volkomen Bewuste Ademhaling deel uit van het Tweede Veld van Opmerkzaamheid, namelijk de meditatie op de gewaarwordingen.</p>
<p><a class='sc' id='sc26'></a>Wanneer, Monniken, een bhikkhu:</p>
<p>zich bewust is, terwijl hij inademt, van zijn geest;</p>
<p>zich bewust is, terwijl hij uitademt, van zijn geest:</p>
<p>zich bewust is, terwijl hij inademt, van het feit dat hij zijn geest rustig en vredig laat worden;</p>
<p>zich bewust is, terwijl hij uitademt, van het feit dat hij zijn geest rustig en vredig laat worden;</p>
<p>zich bewust is, als hij inademt, dat hij zijn geest concentreert;</p>
<p>zich bewust is, terwijl hij uitademt, dat hij zijn geest concentreert;</p>
<p>zich bewust is, terwijl hij inademt, dat hij zijn geest vrij maakt;</p>
<p>zich bewust is, terwijl hij uitademt, dat hij zijn geest vrij maakt;</p>
<p>dan observeert hij de geest in de geest, ijverig, helder bewust, aandachtig, waarbij hij afkerig is van verlangen en afkeer voor de wereld <span class='add'>van geest en materie</span>.</p>
<p>In dit geval maakt de Volkomen Bewuste Ademhaling deel uit van het Derde Veld van Opmerkzaamheid, namelijk de meditatie op de geest.</p>
<p><a class='sc' id='sc27'></a>Wanneer, Monniken, een bhikkhu:</p>
<p>zich bewust is, terwijl hij inademt, van de vergankelijkheid van alle objecten van de geest;</p>
<p>zich bewust is, terwijl hij uitademt, van de vergankelijkheid van alle objecten van de geest;</p>
<p>zich bewust is, terwijl hij inademt, van het wegebben van alle objecten van de geest;</p>
<p>zich bewust is, terwijl hij uitademt, van het wegebben van alle objecten van de geest;</p>
<p>zich bewust is, terwijl hij inademt, van volkomen bevrijding;</p>
<p>zich bewust is, terwijl hij uitademt, van volkomen bevrijding;</p>
<p>zich bewust is, terwijl hij inademt, van loslaten;</p>
<p>zich bewust is, wanneer hij uitademt, van loslaten;</p>
<p>dan observeert hij de objecten van de geest in de objecten van de geest, ijverig <span class='add'>geestdriftig</span>, helder bewust, aandachtig, waarbij hij afkerig is van verlangen en afkeer voor de wereld.</p>
<p>In dit geval maakt de Volkomen Bewuste Ademhaling deel uit van het Vierde Veld van Opmerkzaamheid, namelijk de meditatie op de objecten van de geest.</p>
<p><a class='sc' id='sc28'></a>Wanneer, Monniken, de Volkomen Bewuste Ademhaling, voortdurend ontwikkeld en beoefend wordt volgens deze instructies, brengt zij de Vier Velden van Opmerkzaamheid tot volle ontplooiing (tot realisatie).”</p>
<h2><span class='add'>Realisatie van de Zeven Factoren van Ontwaken</span></h2>
<p><a class='sc' id='sc29'></a>“En hoe, Monniken, brengen de Vier Velden van Opmerkzaamheid, die voortdurend ontwikkeld en beoefend worden volgens deze instructies, de Zeven Factoren van Ontwaken tot volle ontplooiing (tot realisatie)?</p>
<p><a class='sc' id='sc30'></a>Wanneer, Monniken, een bhikkhu, het lichaam in het lichaam observeert, ijverig, helder bewust, aandachtig, waarbij hij afkerig is van verlangen en afkeer voor de wereld, is op dat moment zijn aandacht stabiel en continu.</p>
<p>Wanneer zijn aandacht stabiel en continu is wordt de eerste ontwakingsfactor ‘aandacht’ opgewekt. Wanneer een bhikkhu de ontwakingsfactor ‘aandacht’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc31'></a>Wanneer een bhikkhu stabiel en continu aandachtig blijft zal hij de Dhamma analytisch met onderscheidingsvermogen onderzoeken. Wanneer hij dat doet wordt de tweede ontwakingsfactor ‘Dhamma-onderzoek’ opgewekt. Wanneer een bhikkhu de ontwakingsfactor ‘Dhamma-onderzoek’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc32'></a>Wanneer een bhikkhu de Dhamma analytisch met onderscheidingsvermogen onderzoekt ontstaat onstuitbare ‘energie’ (ijver). Wanneer hij dat doet wordt de derde ontwakingsfactor energie <i lang='pli'>(viriya)</i> opgewekt. Wanneer een bhikkhu de ontwakingsfactor ‘energie’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc33'></a>Bij een bhikkhu bij wie energie (ijver’) opgewekt is, ontstaat een vreugde, die vrij is van zintuiglijk verlangen. Wanneer dat gebeurt, wordt, op dat moment, bij een bhikkhu de vierde ontwakingsfactor ‘vreugde’ opgewekt. Wanneer een bhikkhu de ontwakingsfactor ‘vreugde’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc34'></a>Wanneer een bhikkhu in deze toestand van volmaakte vreugde verblijft, voelt zijn lichaam en geest licht en ontspannen aan. Wanneer dat gebeurt, wordt op dat moment, bij een bhikkhu de vijfde ontwakingsfactor ‘kalmte’ opgewekt. Wanneer een bhikkhu de ontwakingsfactor ‘kalmte’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc35'></a>Bij een bhikkhu waarbij lichaam en geest gekalmeerd zijn, raakt de geest geconcentreerd. Wanneer dat gebeurt wordt, op dat moment, bij een bhikkhu de zesde ontwakingsfactor ‘concentratie’ opgewekt. Wanneer een bhikkhu de ontwakingsfactor ‘samadhi’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc36'></a>Een bhikkhu die in diepe rust en concentratie verblijft, houdt op met onderscheid te maken en te vergelijken. Wanneer dat gebeurt wordt, op dat moment, bij een bhikkhu de zevende ontwakingsfactor ‘gelijkmoedigheid’ opgewekt. Wanneer een bhikkhu de ontwakingsfactor ‘gelijkmoedigheid’ ontwikkelt brengt hij hem tot volle ontplooiing (tot realisatie).</p>
<p><a class='sc' id='sc37'></a><span class='add'>Hetzelfde proces (zoals supra beschreven in par. 30. → 36.)</span> voor de observatie van het lichaam in het lichaam) voltrekt zich bij de drie overblijvende Velden van Opmerkzaamheid (i.c. voor de observatie van de gewaarwordingen in de gewaarwordingen; voor de observatie van de geest in de geest en voor de observatie van de objecten van de geest in de objecten van de geest) wanneer een monnik:]</p>
<p>de gewaarwordingen in de gewaarwordingen observeert, ijverig, helder bewust, aandachtig, waarbij hij afkerig is van verlangen en afkeer voor de wereld…</p>
<p>de geest in de geest observeert, ijverig, helder bewust, aandachtig, waarbij hij afkerig is van verlangen en afkeer voor de wereld…</p>
<p>de objecten van de geest in de objecten van de geest observeert, ijverig, helder bewust, aandachtig, waarbij hij afkerig is van verlangen en afkeer voor de wereld…</p>
<p><a class='sc' id='sc38'></a>Wanneer, Monniken, de Vier Velden van Opmerkzaamheid, voortdurend ontwikkeld en beoefend worden volgens deze instructies, brengen zij de Zeven Factoren van Ontwaken tot volle ontplooiing (tot realisatie).”</p>
<h2><span class='add'>Realisatie van Ware Kennis en Bevrijding</span></h2>
<p><a class='sc' id='sc39'></a>“En hoe, Monniken, brengen de Zeven Ontwakingsfactoren, die voortdurend ontwikkeld en beoefend worden volgens deze instructies, Inzicht en Bevrijding tot volle ontplooiing <span class='add'>tot realisatie</span>?”</p>
<p><a class='sc' id='sc40'></a>Welnu, Monniken, een bhikkhu die de Zeven Ontwakingsfactoren ontwikkelt, volgt een pad dat gebaseerd is op afzondering, passieloosheid, loslaten en verzaken.</p>
<p><a class='sc' id='sc41'></a>Wanneer een bhikkhu de Zeven Ontwakingsfactoren op deze manier beoefent en ontwikkelt brengen zij hem het Ware Inzicht en Volkomen Bevrijding.”</p>
<p class='endsutta'>Aldus sprak de Bhagavat. De monniken verheugden zich over zijn woorden.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMA</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a>.</p>
</footer>
</article>
</body>
</html>
