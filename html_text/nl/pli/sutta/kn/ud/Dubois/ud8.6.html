<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='ud8.6' lang='nl'>
<header>
<ul>
<li class='division'>Udana</li>
<li class='subdivision'>Het hoofdstuk over de stad Patali</li>
</ul>
<h1>8.6 In de stad Pataligama</h1>
</header>
<p class='evam'>Aldus heb ik gehoord.</p>
<p>Eens kwam de Bhagavat, terwijl hij met een groot gevolg van monniken door het land van Magadha trok, in de stad Pataligama aan en verbleef aldaar.</p>
<p>En de lekenvolgelingen (upasakas) van Pataligama hoorden het volgende gerucht:“De Gezegende is, na een tocht door het land van Magadha, met een groot gevolg van monniken in Pataligama aangekomen.”</p>
<p>En zij begaven zich naar de plaats waar de Bhagavat zich bevond en daar aangekomen begroetten zij Hem respectvol en zetten zich terzijde. Eenmaal gezeten spraken zij tot Hem met volgende woorden:“Heer, wij zouden het erg op prijs stellen mocht het de Bhagavat behagen om in onze vergaderhal te verblijven.”</p>
<p>Stilzwijgend gaf de Bhagavat zijn instemming.</p>
<p>Nadat zij uit de stilzwijgende houding de instemming van de Verhevene afgeleid hadden, stonden de lekenvolgelingen van Pataligama van hun zitplaatsen op, groetten hem op respectvolle wijze, draaiden rechts om Hem heen en vertrokken naar de vergaderhal.</p>
<p>En zij maakten de vergaderhal gereed voor de Bhagavat door de vloer met tapijten te bedekken. Zij zetten zetels en water klaar en verder plaatsten zij ook een olielamp.</p>
<p>Toen zij dat hadden gedaan, keerden zij naar de Gezegende terug, groetten hem respectvol, gingen terzijde staan en spraken tot Hem de volgende woorden: “Heer, de vergaderhal is gereedgemaakt, de vloer is overal met tapijten bedekt, zetels en water zijn klaargezet en een olielamp is geplaatst. Laat de Heer nu doen wat hij vindt dat passend is.”</p>
<p>En de Bhagavat omgordde zijn gewaad, nam zijn bedelnap en monnikspij en ging samen met de monniken naar de vergaderhal. Nadat Hij zijn voeten gewassen had ging Hij de hal binnen en nam plaats met zijn rug tegen de pilaar in het midden met zijn gezicht naar het oosten gericht.</p>
<p>En de monniken, nadat zij hun voeten hadden gewassen, traden de hal binnen en namen plaats, met de rug gericht naar de muur aan de westzijde en met het gezicht naar het oosten zodat de Gezegende vóór hen zat.</p>
<p>En ook de lekenvolgelingen van Pataligama, nadat zij hun voeten hadden gewassen, traden de hal binnen en namen plaats, met de rug gericht naar de muur aan de oostkant en met het gezicht naar het westen, zodat de Gezegende vóór hen zat.</p>
<p>En de Bhagavat richtte zich tot de lekenvolgelingen van Pataligama met volgende woorden:</p>
<p>“Lekenvolgelingen, vijf gevaren ontmoet iemand die immoreel is, iemand die van deugdzaamheid is afgeweken.</p>
<p>Welke zijn deze vijf gevaren?</p>
<p>Ten eerste: doordat hij onoplettend is op zijn zaken zal hij grote verliezen lijden op zijn bezittingen. Ten tweede: omwille van zijn ondeugdzaamheid en zijn misdragingen verkrijgt hij een slechte naam. Ten derde: temidden van welke gemeenschap ook—of het een gemeenschap is van kshatriyas, van brahmanen, lekenvolgelingen of asceten—is hij onzeker en verlegen. Ten vierde: hij sterft onrustig. Ten vijfde: hij wordt, na het uiteenvallen van het lichaam, na de dood, in een ongelukkige staat geboren, in een sfeer van ellende, in de lagere werelden, in een hel.</p>
<p>Dit zijn de vijf gevaren voor iemand met een slechte moraliteit.</p>
<p>Er zijn ook vijf zegeningen, Lekenvolgelingen, die iemand verkrijgt die een goede moraliteit bezit en die deugdzaamheid beoefent.</p>
<p>Welke zijn deze zegeningen?</p>
<p>Ten eerste: doordat hij zorgvuldig aandacht schenkt aan zijn zaken wint hij aan rijkdom. Ten tweede: omwille van zijn deugdzaamheid en zijn goed gedrag verwerft hij een goede naam. Ten derde: temidden van welke gemeenschap ook—of het een gemeenschap is van kshatriyas, van brahmanen, lekenvolgelingen of asceten—is hij vol zelfvertrouwen en zelfverzekerd. Ten vierde: hij sterft rustig. Ten vijfde: hij wordt, na het uiteenvallen van het lichaam, na de dood, in een gelukkige staat geboren, in een hemelse wereld.</p>
<p>Dit zijn de vijf zegeningen die iemand verkrijgt die een goede moraliteit bezit en die deugdzaamheid beoefent.”</p>
<p>En de Heer instrueerde, inspireerde, laafde en verblijdde de lekenvolgelingen van Pataligama met een gesprek over de Dhamma tot ver in de nacht. Toen zond hij hen weg met de woorden:</p>
<p>“Lekenvolgelingen, de nacht is al ver gevorderd. Het is nu tijd voor jullie om te doen wat passend is.”</p>
<p>“Dat zullen we doen, Heer”, zeiden de lekenvolgelingen en ze stonden op, groetten de Verhevene, draaiden rechts om Hem heen en vertrokken.</p>
<p>En nadat de lekenvolgelingen van Pataligama de Bhagavat verlaten hadden trok hij zich terug in zijn private verblijfplaats.</p>
<p>In die tijd bouwden de hoofdministers van Magadha—Sunidha en Vassakara—een vesting te Pataligama ter bescherming tegen de Vajji’s.</p>
<p>Op dat moment was er een grote groep van duizenden devas die in de omgeving van Pataligama hun intrek genomen hadden. In regio’s waar devas met grote macht verbleven, veroorzaakten zij in de geesten van machtige koningen en koninklijke ministers de onstuitbare drang om op deze plaatsen vestingen op te trekken. Op plaatsen waar devas van middelmatige en lagere rangorde verbleven, veroorzaakten zij in de geesten van deze middelmatige en bescheidener koningen en koninklijke ministers de onstuitbare drang om op deze plaatsen overeenkomstige vestingen op te trekken.</p>
<p>En de Gezegende zag met zijn goddelijk oog, dat zuiver is en het menselijk oog ver overtreft, hoe duizenden devas hun intrek namen in de omgeving van Pataligama.</p>
<p>En toen de morgen aanbrak, vroeg de Bhagavat aan de Eerwaarde Ananda: “Ananda, wie bouwt er een fort te Pataligama?”</p>
<p>“Heer”, antwoordde Ananda, “Sunidha en Vassakara, de hoofdministers van Magadha, bouwen een fort in Pataligama ter bescherming tegen de Vajji’s.”</p>
<p>“Het is, Ananda, alsof zij in overleg met de Goden van de Tavatimsa-hemel een vesting in Pataligama bouwen. Ik heb met mijn hemelse oog, dat zuiver is en het menselijke overtreft, gezien hoe een groot aantal devas, duizenden in getal, in Pataligama hun intrek nemen. In regio’s waar devas met grote macht verblijven, veroorzaken zij in de geesten van machtige koningen en koninklijke ministers de onstuitbare drang om op deze plaatsen vestingen op te trekken. Op plaatsen waar devas van middelmatige en lagere rangorde verblijven, veroorzaken zij in de geesten van deze middelmatige en bescheidener koningen en koninklijke ministers de onstuitbare drang om op deze plaatsen overeenkomstige vestingen op te trekken.</p>
<p>Waarlijk, Ananda, zover de invloed van de het rijk van de Ariyas zich ook moge uitstrekken en zover de handelsroutes lopen, daarvan zal Pataligama de hoofdstad zijn, het handelscentrum zijn. Maar, Ananda, Pataliputta zal geteisterd worden door drie rampen: vuur, water en onenigheid.”</p>
<p>Toen begaven Sunidha en Vassakara zich naar de plaats waar de Bhagavat zich bevond. Daar aangekomen begroetten zij de Bhagavat respectvol en zetten zich terzijde. En ze spraken volgende woorden tot de Verhevene: “Moge de Eerwaarde Gotama, samen met de orde van monniken, van ons morgen een maal aanvaarden!”</p>
<p>Stilzwijgend stemde de Bhagavat toe.</p>
<p>Nadat zij uit de stilzwijgende houding de instemming van de Verhevene afgeleid hadden, begaven Sunidha en Vassakara zich huiswaarts om een heerlijk maal van vast en zacht voedsel te bereiden.</p>
<p>Toen de maaltijd klaar was, berichtten zij de Bhagavat: “Heer Gotama, het maal is gereed.”</p>
<p>Daarop omgordde de Gezegende ’s ochtends zijn gewaad, nam zijn bedelnap en pij en begaf zich met de orde van monniken naar de woonplaats van Sunidha en Vassakara. Daar zetten zij zich neer op de voor hen voorbehouden plaatsen. En Sunidha en Vassakara, de hoofdministers van het koninkrijk Maghada, bedienden met hun eigen handen de Boeddha en zijn orde van monniken met heerlijk vast en zacht voedsel totdat zij voldaan waren.</p>
<p>Toen de Bhagavat zijn maal beëindigd had en zijn handen en zijn bedelnap gewassen had, namen Sunidha en Vassakara lage zetels en zetten zich terzijde neer. En toen zij daar zo zaten, bedankte de Verhevene hen met deze verzen:</p>
<blockquote class='gatha'>
<p>“Op welke plaats een wijs man ook verblijft,<br>
Hij zou altijd de deugdzamen, de beheersten,<br>
Die het heilige leven leiden moeten spijzen.<br>
En tot de devas die op die plaats verblijven</p>
<p>Zal hij de verdiensten van zijn gift opdragen.<br>
Vereerd zullen de devas ook hem vereren;<br>
Geëerd zullen de devas ook hem eren.</p>
<p>De devas zullen met erbarmen over hem waken<br>
Zoals een moeder over haar eigen zoon.<br>
Een man waarover de devas met erbarmen waken<br>
Mag zich gelukkig prijzen!”<br></p>
</blockquote>
<p>Nadat de Bhagavat Sunidha en Vassakara bedankt had stond Hij op van zijn plaats en vertrok.</p>
<p>Toen liepen Sunidha en Vassakara op korte afstand achter de Bhagavat aan en ze zeiden tot elkaar: “Welke stadspoort de asceet Gotama ook neemt, die stadspoort zullen we de naam 'Gotama-poort' geven. En de plaats waar Hij de Ganga oversteekt zullen we de 'Gotama-oversteekplaats' noemen.”</p>
<p>En zo werd de stadspoort die de Bhagavat nam bij zijn vertrek uit Pataligama de 'Gotama-poort' genoemd. En de plaats waar hij de Ganga overstak de 'Gotama-oversteekplaats'.</p>
<p>En toen naderde de Bhagavat de Ganga. Op dat moment stond de rivier zo hoog dat een kraai er <span class='add'>vanop de kaaimuur</span> uit kon drinken. Sommige mensen zochten een boot, anderen zochten een vlot, en nog anderen bonden riet bij elkaar om de oversteek te maken. Maar net zo snel als een krachtige man zijn arm kan strekken en dan weer buigen, zo snel verdween de Heer van deze zijde van de Ganga en verscheen met zijn orde van monniken aan de overkant.</p>
<p>En de Bhagavat zag de mensen die de oversteek wilden maken en die een boot zochten, die een vlot zochten, terwijl anderen riet bij elkaar bonden om de oversteek te maken.”</p>
<p>Toen de Bhagavat de betekenis hiervan in zichzelf realiseerde welde—bij die gelegenheid—volgende emotionele en geïnspireerde uitspraak spontaan in hem op:</p>
<blockquote class='gatha'>
<p>“Zij die de buiten haar oevers tredende stroom oversteken<br>
Bouwen een brug en laten de moerassen achter zich.<br>
Wanneer de gewone mensen vlotten bouwen <span class='add'>om over te steken</span><br>
Bevinden de wijzen zich al aan de overkant!”</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>UDANA—GEÏNSPIREERDE UITSPRAKEN VAN DE BOEDDHA</cite> is verkrijgbaar op <a href='http://samita.be/nl/media/books/'>http://samita.be/nl/media/books/</a>.</p>
<p>Dit boek bevat ook commentaren en uitleg.</p>
</footer>
</article>
</body>
</html>
