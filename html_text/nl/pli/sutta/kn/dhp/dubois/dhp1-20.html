<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp1-20' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>Dichotomieën</h1>
</header>
<blockquote class='gatha'>
<p><a class='ref sc' id='sc1' data-uid='dhp1' href='#sc1' data-uid='dhp1'>SC 1</a>Alles wat we ervaren, wordt voorafgegaan door het denken;<br>
[Alles wat we ervaren] heeft denken als hun leider.<br>
Alles ontstaat uit gedachten.<br>
Wie spreekt of handelt met onzuivere gedachten,<br>
Zal achtervolgd worden door lijden,<br>
Zoals het karrenwiel de hoef van het lastdier volgt.</p>
<p><a class='ref sc' id='sc2' data-uid='dhp2' href='#sc2' data-uid='dhp2'>SC 2</a>Alles wat we ervaren, wordt voorafgegaan door het denken;<br>
[Alles wat we ervaren] heeft denken als hun leider.<br>
Alles ontstaat uit gedachten.<br>
Wie spreekt of handelt met zuivere gedachten,<br>
Zal gevolgd worden door geluk,<br>
Zoals de schaduw iemand nooit verlaat.</p>
<p><a class='ref sc' id='sc3' data-uid='dhp3' href='#sc3' data-uid='dhp3'>SC 3</a>“Hij beledigde mij ! Hij sloeg me !<br>
Hij overwon me en beroofde me !”<br>
Haat komt niet tot bedaren<br>
In wie zo verbitterd is.</p>
<p><a class='ref sc' id='sc4' data-uid='dhp4' href='#sc4' data-uid='dhp4'>SC 4</a>“Hij beledigde mij ! Hij sloeg me !<br>
Hij overwon me en beroofde me !”<br>
Haat komt tot bedaren<br>
In wie niet verbitterd is.</p>
<p><a class='ref sc' id='sc5' data-uid='dhp5' href='#sc5' data-uid='dhp5'>SC 5</a>Haat wordt in deze wereld nooit<br>
Door haat gestild:<br>
Énkel liefde stilt haat.<br>
Dit is de natuurwet.</p>
<p><a class='ref sc' id='sc6' data-uid='dhp6' href='#sc6' data-uid='dhp6'>SC 6</a>Er zijn mensen die niet ten volle beseffen<br>
Dat wij allen moeten sterven.<br>
Zij die dit wél ten volle beseffen,<br>
Leggen hun ruzies bij.</p>
<p><a class='ref sc' id='sc7' data-uid='dhp7' href='#sc7' data-uid='dhp7'>SC 7</a>Wie zich focust op aangename [zintuiglijke] dingen,<br>
Zijn zintuigen niet in bedwang houdt;<br>
Overdadig eet,<br>
Vadsig is,<br>
En geen energie bezit,<br>
Zal door Mara overweldigd worden,<br>
Net zoals de wind een zwakke boom velt.</p>
<p><a class='ref sc' id='sc8' data-uid='dhp8' href='#sc8' data-uid='dhp8'>SC 8</a>Wie zich niet focust op aangename [zintuiglijke] dingen,<br>
Zijn zintuigen volledig in bedwang houdt;<br>
Gematigd eet,<br>
Vol vertrouwen is,<br>
En vol van energie,<br>
Zal niet door Mara overweldigd worden,<br>
Net zomin als de wind een rotsachtig gebergte klein krijgt.</p>
<p><a class='ref sc' id='sc9' data-uid='dhp9' href='#sc9' data-uid='dhp9'>SC 9</a>Wie niet vrij is van bezoedelingen,<br>
Ongetemd is<br>
En de waarheid niet kent,<br>
Maar toch het oranje gewaad [van monniken] draagt;<br>
Is dit gewaad onwaardig.</p>
<p><a class='ref sc' id='sc10' data-uid='dhp10' href='#sc10' data-uid='dhp10'>SC 10</a>Wie vrij is van bezoedelingen,<br>
Gevestigd in moreel gedrag;<br>
Beheerst en waarheidsgetrouw;<br>
Is het monnikengewaad waardig.</p>
<p><a class='ref sc' id='sc11' data-uid='dhp11' href='#sc11' data-uid='dhp11'>SC 11</a>Wie het onbelangrijke als essentieel beschouwt,<br>
En het essentiële als onbelangrijk,<br>
Zal nooit de essentie ontdekken:<br>
Zijn intentie is fout.</p>
<p><a class='ref sc' id='sc12' data-uid='dhp12' href='#sc12' data-uid='dhp12'>SC 12</a>Wie het essentiële als de essentie beschouwt,<br>
En het onbelangrijke als onbelangrijk,<br>
Zal de essentie aanschouwen:<br>
Zijn intentie is juist.</p>
<p><a class='ref sc' id='sc13' data-uid='dhp13' href='#sc13' data-uid='dhp13'>SC 13</a>Zoals de regen binnensijpelt<br>
In een huis met een slecht gelegd dak,<br>
Zo sijpelt zintuiglijk verlangen binnen in<br>
Een niet-ontwikkelde geest.</p>
<p><a class='ref sc' id='sc14' data-uid='dhp14' href='#sc14' data-uid='dhp14'>SC 14</a>Zoals de regen niet binnensijpelt<br>
In een huis met een goed gelegd dak,<br>
Zo sijpelt zintuiglijk verlangen niet binnen in<br>
Een goed ontwikkelde geest.</p>
<p><a class='ref sc' id='sc15' data-uid='dhp15' href='#sc15' data-uid='dhp15'>SC 15</a>Verdriet hier; verdriet na de dood:<br>
De boosdoener treurt op beide plaatsen.<br>
Hij is vol verdriet en vol ergernis,<br>
Wanneer hij zijn eigen onheilzame handelingen beschouwt.</p>
<p><a class='ref sc' id='sc16' data-uid='dhp16' href='#sc16' data-uid='dhp16'>SC 16</a>Vreugde hier; vreugde na de dood:<br>
De weldoener is op beide plaatsen blij.<br>
Hij is vol vreugde en gelukkig,<br>
Wanneer hij zijn eigen heilzame handelingen beschouwt.</p>
<p><a class='ref sc' id='sc17' data-uid='dhp17' href='#sc17' data-uid='dhp17'>SC 17</a>Gekweld hier; gekweld na de dood.<br>
De boosdoener wordt gekweld op beide plaatsen:<br>
Hij wordt gekweld door de gedachte<br>
'Ik heb verkeerd gehandeld !'<br>
Nadien wordt hij gekweld<br>
Door een slechte wedergeboorte.</p>
<p><a class='ref sc' id='sc18' data-uid='dhp18' href='#sc18' data-uid='dhp18'>SC 18</a>Vreugde hier; vreugde na de dood,<br>
De weldoener is vreugdevol op beide plaatsen:<br>
Hij verheugt zich door de gedachte<br>
'Ik heb goed gehandeld !'<br>
Nadien verheugt hij zich<br>
In een goede wedergeboorte.</p>
<p><a class='ref sc' id='sc19' data-uid='dhp19' href='#sc19' data-uid='dhp19'>SC 19</a>Wie veel heilige teksten reciteert<br>
Maar er niet naar handelt<br>
—Zulk beneveld man—<br>
Is als een herder die andermans vee telt:<br>
Hij zal niet genieten van de vruchten van het<br>
Contemplatieve leven.</p>
<p><a class='ref sc' id='sc20' data-uid='dhp20' href='#sc20' data-uid='dhp20'>SC 20</a>Wie slechts zelden heilige teksten reciteert,<br>
Maar overeenkomstig de Dhamma handelt—<br>
Zulke yogi laat zintuiglijk verlangen, haat en illusie achter zich.<br>
Met helder begrip.<br>
Met een ontwikkelde geest.<br>
Zich aan niets hechtend—niet in deze wereld, noch in de andere,<br>
Zal hij genieten van de vruchten van het<br>
Contemplatieve leven.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
