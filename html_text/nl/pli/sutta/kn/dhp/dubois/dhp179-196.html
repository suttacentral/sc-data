<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='dhp179-196' lang='nl'>
<header>
<ul>
<li class='division' lang='pli' translate='no'>Khuddakanikāya</li>
<li class='division'>Dhammapada</li>
</ul>
<h1>De boeddha</h1>
</header>
<blockquote class='gatha'>
<p><a class='ref sc' id='sc179' data-uid='dhp179' href='#sc179' data-uid='dhp179'>SC 179</a>Wiens overwinning niet ongedaan gemaakt kan worden.<br>
Wiens overwinning door geen ander geëvenaard is.<br>
Wiens oneindige wijsheid zijn Verlichting volkomen maakt<br>
En geen spoor nalaat.<br>
Welk spoor zou je hem dan willen laten volgen ?</p>
<p><a class='ref sc' id='sc180' data-uid='dhp180' href='#sc180' data-uid='dhp180'>SC 180</a>In wie geen begeerte, geen verlangen en geen hechting aanwezig zijn,<br>
Die hem naar een pad zouden kunnen lokken<br>
[dat tot wedergeboorte aanleiding geeft].<br>
Wiens oneindige wijsheid zijn Verlichting volkomen maakt,<br>
En geen spoor nalaat.<br>
Welk spoor zou je hem dan willen laten volgen ?</p>
<p><a class='ref sc' id='sc181' data-uid='dhp181' href='#sc181' data-uid='dhp181'>SC 181</a>De Wijzen, die meditatie beoefenen,<br>
En vreugde vinden in innerlijke vrede,<br>
Die het verlangen dooft:<br>
Deze waakzame en volledig ontwaakte Wijzen,<br>
Worden zelfs door de goden benijd.</p>
<p><a class='ref sc' id='sc182' data-uid='dhp182' href='#sc182' data-uid='dhp182'>SC 182</a>Een geboorte als mens is moeilijk te verkrijgen.<br>
Zwaar is het leven van een sterveling.<br>
Moeilijk is het om de ware Dhamma te horen.<br>
Het gebeurt maar zelden dat een Boeddha verschijnt.</p>
<p><a class='ref sc' id='sc183' data-uid='dhp183' href='#sc183' data-uid='dhp183'>SC 183</a>Vermijd het kwade.<br>
Doe het goede.<br>
Zuiver de geest.<br>
Dit is de Leer van de Boeddhas.</p>
<p><a class='ref sc' id='sc184' data-uid='dhp184' href='#sc184' data-uid='dhp184'>SC 184</a>Geduld is de hoogste deugd.<br>
'Nibbana is het hoogste', zo zeggen de Boeddhas.<br>
Wie anderen kwaad doet is geen ware monnik.<br>
Wie anderen kwetst is geen samana.</p>
<p><a class='ref sc' id='sc185' data-uid='dhp185' href='#sc185' data-uid='dhp185'>SC 185</a>Niet beschuldigend.<br>
Niet kwetsend.<br>
Zich beheersend overeenkomstig de patimokkha.<br>
Gematigd ten aanzien van voedsel.<br>
In afzondering verblijvend.<br>
Toegewijd mediterend:<br>
Dat is de Leer van de Boeddhas.</p>
<p><a class='ref sc' id='sc186' data-uid='dhp186' href='#sc186' data-uid='dhp186'>SC 186</a>Zelfs niet wanneer het gouden munten regent<br>
Kunnen zintuiglijke verlangens bevredigd worden:<br>
'Begeerte brengt weinig plezier en veel ellende'—<br>
Zo vindt de Wijze geen vreugde in verlangens !</p>
<p><a class='ref sc' id='sc187' data-uid='dhp187' href='#sc187' data-uid='dhp187'>SC 187</a>Zelfs in hemels zintuiglijk genot vindt hij geen vreugde.<br>
Een volgeling van de Ware en Volledig Ontwaakte<br>
Vindt slechts vreugde<br>
In de vernietiging van alle verlangens.</p>
<p><a class='ref sc' id='sc188' data-uid='dhp188' href='#sc188' data-uid='dhp188'>SC 188</a>Door angst gedreven,<br>
Zoeken vele mensen toevlucht,<br>
[Tot veel plaatsen:]<br>
Bergen, wouden, parken, bomen en tempels.</p>
<p><a class='ref sc' id='sc189' data-uid='dhp189' href='#sc189' data-uid='dhp189'>SC 189</a>Geen enkele van deze [toevluchten] is veilig:<br>
Zij vormen, geen van allen, een goede toevlucht.<br>
Geen enkele geeft<br>
Bevrijding uit het lijden.</p>
<p><a class='ref sc' id='sc190' data-uid='dhp190' href='#sc190' data-uid='dhp190'>SC 190</a>Maar wie toevlucht neemt<br>
Tot de Boeddha, de Dhamma en de Sangha,<br>
Ziet en weet,<br>
Met het juiste inzicht,<br>
De Vier Edele Waarheden.</p>
<p><a class='ref sc' id='sc191' data-uid='dhp191' href='#sc191' data-uid='dhp191'>SC 191</a>[Het zien en weten van:]<br>
Het Lijden.<br>
De oorzaak van het lijden.<br>
De beëindiging van het lijden.<br>
En het Edele Achtvoudige Pad:<br>
Vernietigt het lijden.</p>
<p><a class='ref sc' id='sc192' data-uid='dhp192' href='#sc192' data-uid='dhp192'>SC 192</a>Dit is een veilige toevlucht.<br>
Dit is de beste toevlucht.<br>
Wie hier zijn toevlucht neemt,<br>
Bevrijdt zich van al het lijden.</p>
<p><a class='ref sc' id='sc193' data-uid='dhp193' href='#sc193' data-uid='dhp193'>SC 193</a>Een edel man is erg zeldzaam:<br>
Hij wordt niet overal geboren.<br>
De familie waarin zulke Wijze geboren wordt<br>
Baadt in vreugde.</p>
<p><a class='ref sc' id='sc194' data-uid='dhp194' href='#sc194' data-uid='dhp194'>SC 194</a>Gezegend is de geboorte van een Boeddha.<br>
Gezegend is de verkondiging van de Dhamma.<br>
Gezegend is de eensgezinde Sangha.<br>
Gezegend is de beoefening van hen die in harmonie leven.</p>
<p><a class='ref sc' id='sc195' data-uid='dhp195' href='#sc195' data-uid='dhp195'>SC 195</a>Wie eer bewijst aan wie het waard is<br>
Aan de Boeddhas of aan hun discipelen.<br>
Aan hen die de hindernissen overwonnen hebben.<br>
En voorbij verdriet en gejammer zijn gegaan.</p>
<p><a class='ref sc' id='sc196' data-uid='dhp196' href='#sc196' data-uid='dhp196'>SC 196</a>Het is onmogelijk de verdiensten in te schatten,<br>
Van hen die eer bewijzen aan diegenen die het verdienen.<br>
[Aan de Boeddhas of aan hun discipelen].<br>
—Aan hen die bevrijd zijn,<br>
En niets vrezen.</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMAPADA—Het Pad van Waarheid</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
