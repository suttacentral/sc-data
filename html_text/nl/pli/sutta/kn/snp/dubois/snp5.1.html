<!DOCTYPE html>
<html>
<head>
<title></title>
</head>
<body>
<meta charset='UTF-8'>
<meta name='author' content='Guy Eugène Dubois'>
<article id='snp5.1' lang='nl'>
<header>
<ul>
<li class='division'>Sutta Nipāta&#160;5.1</li>
<li>Parayana vagga</li>
</ul>
<h1>inleidende verzen (vatthugatha)</h1>
</header>
<blockquote class='gatha'>
<p><a class='vns' id='vns983'></a>Vanuit de verrukkelijke stad van het Kosala-rijk,<br>
Vertrok naar het Zuiden, zonder bezittingen,<br>
Een brahmaan—met perfecte kennis van de Vedas—<br>
Die de staat van ‘nietsheid’ wilde bereiken.</p>
<p><a class='vns' id='vns984'></a> In de plaats Assaka, nabij Mulaka,<br>
Dichtbij de Godhavari-oever,<br>
Leefde hij van wat hij vond en van fruit.</p>
<p><a class='vns' id='vns985'></a>In de omgeving [van de rivier] lag een groot dorp,<br>
En met het geld dat hij daar kreeg<br>
Gaf hij een groot offerritueel [aan de goden].</p>
<p><a class='vns' id='vns986'></a>Wanneer dit groot offerritueel ten einde was,<br>
Ging hij terug naar zijn kluizenaarshut.<br>
Toen hij zijn hut betreden had,<br>
Kwam een andere brahmaan voorbij.</p>
<p><a class='vns' id='vns987'></a>Met pijnlijke voeten, dorstig,<br>
Met een stinkadem en stof op zijn hoofd<br>
Ging hij naar hem [de eerste brahmaan] toe,<br>
En vroeg hem vijfhonderd munten.</p>
<p><a class='vns' id='vns988'></a>Na hem bekeken te hebben,<br>
Verzocht Bavari hem te gaan zitten.<br>
Hij vroeg hem naar zijn wedervaren,<br>
Terwijl hij deze woorden sprak:</p>
<p><a class='vns' id='vns989'></a>“Alle giften die ik ooit gekregen heb,<br>
Heb ik weggegeven.<br>
Verontschuldig me dat ik je niet kan helpen, brahmaan,<br>
Maar ik bezit geen vijfhonderd munten.”</p>
<p><a class='vns' id='vns990'></a>“Wanneer Zijne Edelachtbare mij niet geeft<br>
Wat ik hem vraag,<br>
Moge zijn hoofd dan binnen zeven dagen<br>
In zeven stukken breken !”</p>
<p><a class='vns' id='vns991'></a>De oneerlijke man verkondigde<br>
Zijn verwensing met veel misbaar.<br>
Na dit gehoord te hebben<br>
Voelde Bavari zich ellendig.</p>
<p><a class='vns' id='vns992'></a>Hij at niet meer en kwijnde weg,<br>
Getroffen als hij was door de pijl van verdriet.<br>
Dit kwam zijn meditatie niet ten goede.</p>
<p><a class='vns' id='vns993'></a>Een deva,<br>
Die hem gunstig gezind was,<br>
En hem zo doodsbang en ellendig bezig zag,<br>
Ging naar Bavari toe<br>
En sprak hem als volgt toe:</p>
<p><a class='vns' id='vns994'></a>“Hij weet niets van 'het hoofd’<br>
—Dit is [gewoon] een Oneerlijk man,<br>
die énkel op geld belust is !—<br>
Hij kent niets van 'het hoofd';<br>
Laat staan van<br>
Het ‘klieven van het hoofd'.”</p>
<p><a class='vns' id='vns995'></a>[Bavari sprak:]<br>
“Wanneer de Edelachtbare [deva] weet<br>
Wat ‘het hoofd' en het ‘klieven van het hoofd' betekent, Vertel het me dan.<br>
Ik wacht op uw antwoord.”</p>
<p><a class='vns' id='vns996'></a>“Ik weet het ook niet.<br>
Ik bezit deze wijsheid niet.<br>
'Het hoofd' en het ‘klieven van het hoofd' !<br>
[Enkel] Ontwaakten hebben dit inzicht !”</p>
<p><a class='vns' id='vns997'></a>“Wie weet dan wel,<br>
In deze aardse omgeving,<br>
Wat 'het hoofd'<br>
En het ‘klieven van het hoofd' betekent ?<br>
Oh, Deva, zeg het me.”</p>
<p><a class='vns' id='vns998'></a>“In de stad Kapilavatthu heeft<br>
Een wereldleider aan de troon verzaakt.<br>
Hij is een nakomeling van Koning Okkaka;<br>
Een Zoon van de Sakya’s; een Zoon van de Zon.”</p>
<p><a class='vns' id='vns999'></a>“Hij is een Sambuddha, Brahmaan.<br>
Hij leert hoe je de andere oever bereikt,<br>
Hij heeft overtuigend volkomen wijsheid verworven.<br>
Hij is begiftigd met inzicht in alle dingen.<br>
Hij heeft alle intentioneel handelen<br>
Tot stilstand gebracht.<br>
Hij heeft zich bevrijd,<br>
Van het verlangen naar wedergeboorte.”</p>
<p><a class='vns' id='vns1000'></a>“Hij is de Boeddha; de Bhagavat van de wereld,<br>
De Helderziende, de Muni die de Dhamma onderwijst.<br>
Wanneer je naar hem toegaat, kun je het vragen.<br>
Hij zal het je uitleggen.”</p>
<p><a class='vns' id='vns1001'></a>Wanneer Bavari het woord ‘Sambuddha' hoorde,<br>
Was hij opgetogen.<br>
Zijn verdriet verminderde<br>
En zijn vreugde nam toe.</p>
<p><a class='vns' id='vns1002'></a>Bavari, geëxalteerd en opgetogen,<br>
Vroeg enthousiast aan de deva:<br>
“In welk dorp, of beter: in welke stad,<br>
In welk land, is deze Wereldheerser te vinden ?<br>
Naar waar moeten we gaan om de Sambuddha,<br>
—De Grootste onder de mensen—te vereren ?”</p>
<p><a class='vns' id='vns1003'></a>“De Jina [de Boeddha] bevindt zich in de hoofdstad<br>
Van het Kosala-rijk, Savatthi.<br>
Hij is dermate begiftigd met<br>
Wijsheid, perfectie en intelligentie,<br>
Dat deze Zoon van de Sakya’s<br>
Vrij is van bezoedelingen.<br>
Deze Heer der Mensen is bedreven<br>
In de wijsheid van<br>
Het ‘splijten van het hoofd'.”</p>
<p><a class='vns' id='vns1004'></a>Daarop richtte de brahmaan zich tot zijn studenten,<br>
Die een perfecte kennis van de Vedas bezaten:<br>
“Kom, jongelui, ik ga jullie [iets] uitleggen.<br>
Luistert aandachtig naar mijn woorden:”</p>
<p><a class='vns' id='vns1005'></a>“Een persoon—waarvan de manifestatie<br>
Altijd uitzonderlijk is—<br>
Een ‘Sambuddha’ genaamd,<br>
bevindt zich nu in de wereld.<br>
Begeef jullie vlug naar Savatthi<br>
Om dit Hoogste Menselijke Wezen te ontmoeten.”</p>
<p><a class='vns' id='vns1006'></a>“Wanneer wij hem ontmoeten,<br>
Hoe kunnen we ons ervan vergewissen<br>
Dat hij de ‘Boeddha’ is,<br>
Oh, Brahmaan,<br>
Je moet aan ons [die het niet weten] vertellen<br>
Hoe we hem kunnen herkennen.”</p>
<p><a class='vns' id='vns1007'></a>“In de Vedas zijn de lichaamskenmerken<br>
Van een Groot Man beschreven;<br>
De tweeëndertig kenmerken zijn<br>
Volledig en stapsgewijs uitgelegd.”</p>
<p><a class='vns' id='vns1008'></a>“Voor diegene die de lichaamskenmerken<br>
Van een Groot Man<br>
Op zijn lichaam draagt,<br>
Zijn er maar twee mogelijke lotsbestemmingen.<br>
Een derde optie bestaat niet.”</p>
<p><a class='vns' id='vns1009'></a>“Wanneer hij het huis niet verlaat,<br>
Zal hij zegevieren over deze aarde.<br>
Zonder stok of zwaard zal hij regeren,<br>
Overeenkomstig de Dhamma.”</p>
<p><a class='vns' id='vns1010'></a>“Wanneer hij het huis verlaat<br>
Om de thuisloosheid in te trekken,<br>
Wordt hij een Verdrijver van Wedergeboorte,<br>
Een ‘Sambuddha’,<br>
Een Waardige,<br>
Onovertroffen.”</p>
<p><a class='vns' id='vns1011'></a>“Laat vragen in jullie geest oprijzen<br>
Over mijn geboorte, mijn familie,<br>
Mijn lichaamskenmerken, mijn lering en andere dingen.<br>
Over 'het hoofd'<br>
En het ‘splijten van het hoofd’.”</p>
<p><a class='vns' id='vns1012'></a>“Wanneer het [inderdaad] een Boeddha is<br>
—Iemand die alles wéét,<br>
Zonder enige hinder —<br>
Zal hij al de vragen die in jullie gedachten opkomen, Mondeling beantwoorden.”</p>
<p><a class='vns' id='vns1013'></a>Na de woorden van Bavari gehoord te hebben,<br>
Zetten de zestien studenten:<br>
Ajita, Tissa Metteyya, Punnaka, en ook Mettagu,</p>
<p><a class='vns' id='vns1014'></a>Dhotaka, Upasiva, Nanda en ook Hemaka,<br>
De twee: Todeyya & Kappa en de wijze Jatukanni,</p>
<p><a class='vns' id='vns1015'></a>Bhadravudha, Udaya, en ook de brahmaan Posala,<br>
Mogharaja, de wijze, en Pingiya, de grote ziener,</p>
<p><a class='vns' id='vns1016'></a>Elk van hen met zijn eigen groep,<br>
In de hele wereld gekend,<br>
Beoefenaars, die zich verheugden in meditatie;<br>
Wijzen, omgeven door de geur<br>
Van heilzame daden in het verleden.</p>
<p><a class='vns' id='vns1017'></a>Nadat ze Bavari eer bewezen hadden<br>
Door rechts rondom hem te wandelen,<br>
Vertrokken allen,<br>
Met geklit haar<br>
En gekleed in hertenhuiden,<br>
Naar het Noorden.</p>
<p><a class='vns' id='vns1018'></a>Ze gingen, eerst van Mulaka naar Patitthana,<br>
Dan naar Mahissata,<br>
Verder naar Ujjeni en Gonaddha,<br>
Dan naar Vedisa<br>
En naar de plaats Vanasa genaamd,’</p>
<p><a class='vns' id='vns1019'></a>Naar Kosambi en Saketa,<br>
Verder naar Savatthi,<br>
De ultieme stad,<br>
Verder naar Setabya en Kapilavatthu,<br>
En dan naar de stad Kusinara.’</p>
<p><a class='vns' id='vns1020'></a>Van Pava naar Bhoganagara;<br>
Dan naar Vesali<br>
En naar de hoofdstad van Magadha,<br>
En uiteindelijk naar het verrukkelijke<br>
Heiligdom van Pasanaka<br>
—Een streling voor de geest.</p>
<p><a class='vns' id='vns1021'></a>Zoals een dorstig man op zoek gaat naar water,<br>
Of een handelaar [op zoek gaat] naar gewin,<br>
Of als iemand, geplaagd door de hitte,<br>
[Op zoek gaat] naar schaduw,<br>
Zo haastig waren zij<br>
Om de rots te beklimmen.</p>
<p><a class='vns' id='vns1022'></a>Op dat moment was de Bhagavat<br>
—Met een leeuwenbrul—<br>
De Dhamma aan het uitleggen,<br>
Aan de gemeenschap van monniken.</p>
<p><a class='vns' id='vns1023'></a>Ajita bekeek de Sambuddha,<br>
Stralend<br>
Als de blakende zon,<br>
Als de volle maan,<br>
Op de vijftiende dag van de maand.</p>
<p><a class='vns' id='vns1024'></a>En wanneer hij de lichaamskenmerken opmerkte<br>
Die een Groot Man bezit,<br>
Ging hij opgewekt langs de kant staan,<br>
Terwijl hij volgende gedachten<br>
In zijn geest liet opkomen:’</p>
<p><a class='vns' id='vns1025'></a>“Spreek over zijn geboorte; over zijn familie;<br>
Over de lichaamskenmerken die hij bezit,<br>
Spreek over zijn meesterschap in de Vedas;<br>
Vertel hoeveel discipelen<br>
Zijn Brahmanen-school volgen.”</p>
<p><a class='vns' id='vns1026'></a>[De Bhagavat zei:]<br>
“ Hij is honderd twintig jaar oud;<br>
Zijn familie noemt Bavari;<br>
Hij draagt drie lichaamskenmerken op zijn lichaam;<br>
Hij is bedreven in de drie Vedas.</p>
<p><a class='vns' id='vns1027'></a>Zowel in de kenmerken als in de traditie,<br>
In de teksten, in het ritueel,<br>
Als door het feit dat hij<br>
Vijfhonderd studenten onderwijst,<br>
Is hij perfect in zijn onderricht.”</p>
<p><a class='vns' id='vns1028'></a>[Ajita dacht:]<br>
“Wat levert uw onderzoek op<br>
Naar de lichaamskenmerken van Bavari ?<br>
Oh, Hoogst Verhevene onder de Mensen,<br>
Die verlangen vernietigt, zeg het ons,<br>
Zodat er geen enkele twijfel overblijft<br>
[over uw identiteit].”</p>
<p><a class='vns' id='vns1029'></a>[De Bhagavat zei:]<br>
“Hij kan zijn gezicht bedekken met zijn tong.<br>
Hij heeft haar tussen zijn wenkbrauwen,<br>
Hetgeen met een doek bedekt is, is omhuld—<br>
Weet dat dit zo is, jongeman.”</p>
<p><a class='vns' id='vns1030'></a>Zonder dat [Ajita] de vraag mondeling gesteld had,<br>
Beantwoordde de Bhagavat de vragen.<br>
Iedereen was enthousiast,<br>
En allen vouwden de handen, denkende:</p>
<p><a class='vns' id='vns1031'></a>“Wie heeft het gedaan: een god ? Of Brahma ?<br>
Of Indra, de Heer van Suja,<br>
Wie heeft deze vragen in zijn gedachten gesteld ?<br>
Aan wie heeft hij antwoord gegeven ?”</p>
<p><a class='vns' id='vns1032'></a>[Ajita zei:]<br>
“Bavari stelde de vraag over het ‘hoofd'<br>
En het ‘splitsen van het hoofd'.<br>
Wil je ons dit uitleggen,<br>
Oh Bhagavat.<br>
Verwijder onze twijfel,<br>
Oh Ziener.”</p>
<p><a class='vns' id='vns1033'></a>[De Boeddha]:<br>
“Versta het als volgt:<br>
Het ‘hoofd' staat voor onwetendheid;<br>
En inzicht 'klieft het hoofd',<br>
Gecombineerd met vertrouwen, opmerkzaamheid,<br>
Concentratie, doorzettingsvermogen en ijver.’</p>
<p><a class='vns' id='vns1034'></a>Dan boog de jongeman,<br>
Met groot enthousiasme en vastberaden,<br>
Met de hertenhuid over zijn schouder geslagen,<br>
Zijn hoofd naar Boeddha’s voeten<br>
[en zei:]</p>
<p><a class='vns' id='vns1035'></a>“De eerbiedwaardige brahmaan Bavari,<br>
En zijn studenten, Heer,<br>
Blij van hart en met een vredige geest,<br>
Betuigen uw voeten eer,<br>
Oh Ziener.”</p>
<p><a class='vns' id='vns1036'></a>[De Boeddha zei]:<br>
“Mogen de brahmaan Bavari,<br>
Samen met zijn studenten, gelukkig zijn !<br>
En moge ook jij gelukkig zijn.<br>
Moge je lang leven, jongeman !”</p>
<p><a class='vns' id='vns1037'></a>“Laat alle twijfels los die Bavari,<br>
Of jijzelf, of alle anderen,<br>
Mogen gehad hebben.<br>
En vraag me alles wat je wenst te weten.”</p>
<p><a class='vns' id='vns1038'></a>Nadat hij aldus de toestemming had gekregen<br>
Van de Sambuddha,<br>
Stelde Ajita, met de handen samengevouwen,<br>
Aan de Tathagata de eerste vraag.<br>
Einde van de Inleidende Verzen</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>PARAYANAVAGGA—De Weg naar de Andere Oever</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
