<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp5.6' lang='nl'>
<header>
<ul>
<li class='division'>Sutta Nipāta&#160;5.6</li>
</ul>
<h1>de vragen van dhotaka</h1>
</header>
<blockquote class='gatha'>
<p><a class='vns' id='vns1068'></a>“Ik vraag u, Bhagavat, leg het me alstublieft uit”,<br>
Zei de eerbiedwaardige Dhotaka.<br>
“Ik wacht op een antwoord van u,<br>
Grote Ziener,<br>
Zodat ik, na U gehoord te hebben,<br>
Kan werken aan mijn nibbana.”</p>
<p><a class='vns' id='vns1069'></a>“Dan moet je ijverig worden”,<br>
Zei de Bhagavat tot Dhotaka,<br>
“Verstandig zijn en opmerkzaam<br>
In de wereld.<br>
Op deze manier kan je,<br>
—Na dit gehoord te hebben—<br>
Werken aan je Zelfrealisatie.”</p>
<p><a class='vns' id='vns1070'></a>“Ik zie in deze wereld<br>
Met zijn goden en mensen”,<br>
Zei de eerbiedwaardige Dhotaka,<br>
“Een brahmaan die niets bezit.<br>
Voortaan vereer ik u,<br>
Grote Ziener,<br>
Oh Sakya-man,<br>
Bevrijd me alstublieft<br>
Van mijn twijfels.”</p>
<p><a class='vns' id='vns1071'></a>“Ik ben niet in staat om iemand<br>
In de wereld te bevrijden<br>
Die twijfels heeft, Dhotaka.<br>
Maar wanneer je de Dhamma begrijpt<br>
—de best verstaanbare Leer die er bestaat—<br>
Kan je op deze manier<br>
De stroom oversteken.”</p>
<p><a class='vns' id='vns1072'></a>“ Oh, Brahmaan,<br>
Heb mededogen met mij ”,<br>
Zei de eerbiedwaardige Dhotaka,<br>
“Leer me de Dhamma van afzondering,<br>
Die ik moet kennen—<br>
Opdat ik, ongestoord als ruimte,<br>
Hier kan leven<br>
In afzondering<br>
En in vrede.”</p>
<p><a class='vns' id='vns1073'></a>“Ik zal deze vrede aan je uitleggen”,<br>
Zei de Bhagavat tot Dhotaka,<br>
“[Deze vrede]<br>
Is niet diegene zoals men ze<br>
In wereldse woorden uitdrukt.<br>
Het is de vrede die,<br>
Wanneer men het begrijpt,<br>
En wanneer men opmerkzaam leeft,<br>
De begeerte naar de wereld overwint.”</p>
<p><a class='vns' id='vns1074'></a>“Ik verheug me in [het bereiken van]<br>
Deze ultieme vrede,<br>
Grote Ziener,<br>
Die, wanneer men het begrijpt,<br>
En wanneer men opmerkzaam leeft,<br>
De begeerte naar de wereld overwint.”</p>
<p><a class='vns' id='vns1075'></a>“Van alles wat je kent ”,<br>
Zei de Bhagavat tot Dhotaka,<br>
“Zowel wat boven is, wat beneden is,<br>
Dwars, als in het midden,<br>
Begrijp dat álles je aan de wereld bindt.<br>
Hunker niet naar 'worden'<br>
Noch naar ‘niet-worden' !”<br>
Einde van de Vragen van Dhotaka</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>PARAYANAVAGGA—De Weg naar de Andere Oever</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
