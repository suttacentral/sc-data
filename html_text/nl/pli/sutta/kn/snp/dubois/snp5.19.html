<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='snp5.19' lang='nl'>
<header>
<ul>
<li class='division'>Sutta Nipāta&#160;5.19</li>
</ul>
<h1>pingya’s recital van de weg naar de andere oever<br></h1>
</header>
<blockquote class='gatha'>
<p><a class='vns' id='vns1138'></a>Pingiyo zei:<br>
“Ik zal 'de Weg naar de Andere Oever' reciteren,<br>
Zoals Hij het zág,<br>
Zoals Hij het uitlegde:<br>
Onbezoedeld, met groot bevattingsvermogen.<br>
Hij, die vrij is van zintuiglijk verlangen;<br>
De Onthechte; de Sterke Man.<br>
Waarom zou Hij liegen ?”</p>
<p><a class='vns' id='vns1139'></a>“Voor de Man<br>
Die bezoedeling en onwetendheid losliet,<br>
Die hoogmoed en kwaadwilligheid opgaf,<br>
Voor hem zal ik dit gedicht,<br>
—Dat omgeven is met schoonheid—<br>
proclameren.”</p>
<p><a class='vns' id='vns1140'></a>“De Boeddha,<br>
De Verdrijver van Duisternis,<br>
De Allesziener,<br>
Die de wereld volkomen verstaat,<br>
Die alle ‘worden’ oversteeg;<br>
Die alle lijden verdreef;<br>
Hij, die vrij is van bezoedeling;<br>
Hij, wiens naam 'waarheid' is—<br>
Oh, Brahmaan,<br>
Ik vereer U.”</p>
<p><a class='vns' id='vns1141'></a>“Zoals een vogel<br>
Die uit een onvruchtbaar bos is weggevlucht,<br>
Om te nestelen in een woud met veel fruit,<br>
Zo ook heb ik<br>
Diegenen met kleine wijsheid<br>
Achter mij gelaten.<br>
Zoals een zwaan<br>
Die aangekomen is bij de grote zee.”</p>
<p><a class='vns' id='vns1142'></a>“Zij die me [dingen] hebben uitgelegd in het verleden,<br>
Vóór Gotama’s Leer [me bekend was],<br>
Zegden: “het is zo; en zo zal het zijn”.<br>
Zij leerden me slechts woorden:<br>
Enkel mijn gedachten namen [in volume] toe.”</p>
<p><a class='vns' id='vns1143'></a>“Er is slechts één Verdrijver van Duisternis:<br>
[Het is:]<br>
De Heldere; de Lichtende;<br>
Gotama met Groot Inzicht;<br>
Gotama van Grote Wijsheid.”</p>
<p><a class='vns' id='vns1144'></a>“Hij, die me de Dhamma leerde,<br>
Die zichtbaar is; tijdloos.<br>
Het einde van verlangen; voorbij ellende;<br>
Hij, die nergens zijn gelijke vindt.”</p>
<p><a class='vns' id='vns1145'></a>[Bavari zei:]<br>
“Waarom blijf je dan afgezonderd van Hem,<br>
Ook al is het slechts één seconde, Pingiya,<br>
[Afgezonderd van]<br>
Gotama met Groot Inzicht,<br>
Gotama van Grote Wijsheid.”</p>
<p><a class='vns' id='vns1146'></a>“Hij, die je de Dhamma leerde,<br>
Die zichtbaar is; tijdloos;<br>
Het einde van verlangen; voorbij ellende;<br>
Hij, die nergens zijn gelijke vindt.”</p>
<p><a class='vns' id='vns1147'></a>[Pingiya zei:]<br>
“Ik zou niet één seconde afgezonderd willen blijven Van Hem, brahmaan,<br>
[Afgezonderd van]<br>
Gotama met Groot Inzicht,<br>
Gotama van Grote Wijsheid.”</p>
<p><a class='vns' id='vns1148'></a>“Hij die me de Dhamma leerde,<br>
Die zichtbaar is; tijdloos.<br>
Het einde van verlangen; voorbij ellende;<br>
Hij, die nergens zijn gelijke vindt.”</p>
<p><a class='vns' id='vns1149'></a>“Ik zie hem in mijn geest alsof het met mijn oog was,<br>
Dag en nacht leef ik behoedzaam, brahmaan.<br>
Door Hem eer te betonen wordt mijn nacht kort.<br>
Om die reden, wéét ik,<br>
Dat ik niet afgezonderd blijf van Hem.”</p>
<p><a class='vns' id='vns1150'></a>“Mijn vertrouwen, mijn vreugde, mijn bewustzijn,<br>
Mijn opmerkzaamheid, verlaten Gotama’s Leer niet.<br>
Welke richting de Man van Grote Wijsheid ook uitgaat,<br>
Het is altijd de plaats waar ik naar neig.”</p>
<p><a class='vns' id='vns1151'></a>“Ik ben oud, zonder kracht en zwak.<br>
Daarom gaat mijn lichaam niet tot Hem,<br>
Maar in mijn gedachten ben ik daar altijd.<br>
Mijn bewustzijn, brahmaan, is met Hem verenigd.”</p>
<p><a class='vns' id='vns1152'></a>“Toen ik in een moeras lag,<br>
Beefde ik.<br>
Ik dreef van eiland naar eiland.<br>
Dan zag ik de Sambuddha,<br>
De Stroomoversteker,<br>
De Onbezoedelde.”</p>
<p><a class='vns' id='vns1153'></a>[De Boeddha zei:]<br>
“Juist zoals Vakkali zijn vertrouwen uitte<br>
—En Bhadravudha, en Alavi-Gotama—<br>
Zo ook moet jij je vertrouwen betuigen.<br>
Dan zal ook jij, Pingiya,<br>
Voorbij het Rijk van de Dood gaan.”</p>
<p><a class='vns' id='vns1154'></a>[Pingiya zei:]<br>
“Ik ben erg verheugd<br>
Nu ik de woorden van de Wijze heb gehoord;<br>
De 'Zelf'-Verwijderaar,<br>
De Sambuddha,<br>
Die vrij is van hardvochtigheid;<br>
Die wijs is<br>
En gevat in het spreken;</p>
<p><a class='vns' id='vns1155'></a>Die weet wat zich voorbij de goden bevindt.<br>
Die alles begrijpt, van ver en van nabij.<br>
De Leraar die een einde maakt aan vragen<br>
Bij diegenen die twijfelen.<br>
[De leraar] die alles duidelijk maakt.”</p>
<p><a class='vns' id='vns1156'></a>“De Onverwoestbare;<br>
De Niet-Geagiteerde;<br>
Hij, die nergens zijn gelijke vindt.<br>
Laat er geen enkele twijfel over bestaan:<br>
Zeker zal ik daar [naar nibbana] naartoe gaan.<br>
Hou me in gedachten<br>
Als iemand wiens hart op nibbana gericht is.”<br>
De Voordracht van Pingiya, de Zestiende<br>
Einde van 'de Weg naar de Andere Oever’</p>
</blockquote>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>PARAYANAVAGGA—De Weg naar de Andere Oever</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a> of kan tegen kostprijs worden aangevraagd</p>
<p>Dit boek bevat ook commentaren en uitleg.</p>
<p>Prepared for SuttaCentral by <span class='editor'>Venerable Vimala</span>.</p>
</footer>
</article>
</body>
</html>
