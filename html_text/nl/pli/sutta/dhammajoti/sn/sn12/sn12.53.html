<!DOCTYPE html>
<html>
<head>
<meta charset='UTF-8'>
<meta name='author' content='Dhammajoti'>
<title></title>
</head>
<body>
<article id='sn12.53' lang='nl'>
<header>
<h1>Ketens</h1>
</header>
<p>Bij Sāvatthī. “Monniken, wanneer men de dingen waar men aan geketend kan zijn beziet vanuit de bevrediging die ze kunnen geven, wordt verlangen sterker. Verlangen veroorzaakt hechten. Hechten veroorzaakt het tot bestaan komen. Het tot bestaan komen veroorzaakt geboorte. Geboorte veroorzaakt ouderdom, dood, verdriet, treuren, pijn, droefheid en ellende. Zo komt deze gehele massa van lijden tot ontstaan.</p>
<p>“Stel, monniken, dat er een olielamp brandt, afhankelijk van olie en een lont. En een man zou er van tijd tot tijd olie bijgieten en de lont bijstellen. En door die voeding, door die brandstof, zou die olielamp nog een lange tijd blijven branden.</p>
<p>“Zo ook, monniken, wanneer men de dingen waar men aan geketend kan zijn beziet vanuit de bevrediging die ze kunnen geven, wordt verlangen sterker. Verlangen veroorzaakt hechten. Hechten veroorzaakt het tot bestaan komen. Het tot bestaan komen veroorzaakt geboorte. Geboorte veroorzaakt ouderdom, dood, verdriet, treuren, pijn, droefheid en ellende. Zo komt deze gehele massa van lijden tot ontstaan.</p>
<p>“Monniken, wanneer men de dingen waar men aan geketend kan zijn beziet vanuit het nadeel dat ze hebben en het gevaar dat ze kunnen geven, verdwijnt verlangen. Met het einde aan verlangen komt er een einde aan hechten. Met het einde aan hechten komt er een einde aan het tot bestaan komen. Met het einde aan het tot bestaan komen komt er een einde aan geboorte. Met het einde aan geboorte komt er een einde aan ouderdom, dood, verdriet, treuren, pijn, droefheid en ellende. Zo komt deze gehele massa van lijden tot einde.</p>
<p>“Stel, monniken, dat er een olielamp brandt, afhankelijk van olie en een lont. En een man zou er niet van tijd tot tijd olie bijgieten en zou ook de lont niet bijstellen. En dan, door het opgaan van de reeds aanwezige brandstof en doordat er niets aan toegevoegd wordt, gaat die olielamp uit door gebrek aan brandstof.</p>
<p>“Zo ook, monniken, wanneer men de dingen waar men aan geketend kan zijn beziet vanuit het nadeel dat ze hebben en het gevaar dat ze kunnen geven, verdwijnt verlangen. Met het einde aan verlangen komt het einde aan hechten. Met het einde aan hechten komt het einde aan het tot bestaan komen. Met het einde aan het tot bestaan komen komt het einde aan geboorte. Met het einde aan geboorte komt het einde aan ouderdom, dood, verdriet, treuren, pijn, droefheid en ellende. Zo komt deze gehele massa van lijden tot einde.</p>
<footer>
<p>Translated by <span class='author'>Dhammajoti</span>, <span class='publication-date'>2008</span>.</p>
<p>Dedicated by the author to the public domain via Creative Commons Zero (CC0).</p>
<p>Prepared for SuttaCentral by Bhikkhu Sujato.</p>
</footer>
</article>
</body>
</html>
