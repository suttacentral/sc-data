<!DOCTYPE html>
<html>
<head>
<meta charset='UTF-8'>
<meta name='author' content='Guy Eugène Dubois'>
<title></title>
</head>
<body>
<article id='sn12.2' lang='nl'>
<header>
<ul>
<li class='nikaya' lang='pli' translate='no'>Saṃyutta Nikāya</li>
</ul>
<h1 class='sutta'>12.2. Analyse van Voorwaardelijk Ontstaan</h1>
</header>
<p>De Bhagavat verbleef in Savatthi. Daar richtte hij zich als volgt tot de monniken:</p>
<p>“Monniken, ik zal jullie het voorwaardelijk ontstaan uiteenzetten en zal het voor jullie analyseren. Luister, let goed op, ik ga spreken.’’</p>
<p>“Ja, Heer”, antwoordden die monniken tot de Bhagavat.</p>
<p>De Bhagavat sprak als volgt:</p>
<p>“En wat, monniken, is het voorwaardelijk ontstaan?</p>
<p>Op voorwaarde van onwetendheid <i lang='pli'>(avijja)</i> ontstaan de drijfveren <i lang='pli'>(sankharas)</i>.</p>
<p>Op voorwaarde van de drijfveren ontstaat bewustzijn <i lang='pli'>(vinnana)</i>.</p>
<p>Op voorwaarde van bewustzijn ontstaat lichaam-en-geest <i lang='pli'>(nama-rupa)</i>.</p>
<p>Op voorwaarde van lichaam-en-geest ontstaan de zes zintuigsferen <i lang='pli'>(salayatana)</i>.</p>
<p>Op voorwaarde van de zes zintuigsferen ontstaat contact <i lang='pli'>(phassa)</i>.</p>
<p>Op voorwaarde van contact ontstaan gewaarwordingen <i lang='pli'>(vedana)</i>.</p>
<p>Op voorwaarde van gewaarwordingen ontstaat verlangen <i lang='pli'>(tanha)</i>.</p>
<p>Op voorwaarde van verlangen ontstaat hechting <i lang='pli'>(upadana)</i>.</p>
<p>Op voorwaarde van hechting ontstaat ‘worden’ <i lang='pli'>(bhava)</i>.</p>
<p>Op voorwaarde van ‘worden’ ontstaat geboorte <i lang='pli'>(jati)</i>.</p>
<p>Op voorwaarde van geboorte ontstaan ouderdom en dood, verdriet, weeklagen, pijn, terneergeslagenheid en vertwijfeling <i lang='pli'>(jara-maranam)</i>.</p>
<p>Aldus, Monniken, ontstaat deze hele massa van dukkha.</p>
<p>En wat, Monniken, zijn ouderdom en dood?</p>
<p>De veroudering, de aftakeling van de diverse wezens in de diverse groepen, de afbrokkeling van hun gebit, de grijsheid van hun haar, de rimpels van hun huid, het verlies aan vitaliteit, het verval van de zintuigen: dit wordt ouderdom genoemd.</p>
<p>Het wegvallen, het heengaan van de diverse wezens uit de diverse groepen, hun ondergang, hun verdwijnen, hun sterven en dood, hun overlijden, het uiteenvallen van hun geledingen, het afleggen van hun lichaam: dit wordt dood genoemd.</p>
<p>Dus dit is ouderdom en dit is dood. Dit, Monniken, wordt ouderdom en dood genoemd.</p>
<p>En wat, Monniken, is geboorte?</p>
<p>De geboorte, de conceptie van de diverse wezens in de diverse groepen, hun afdalen in de moederschoot, hun voortbrenging, het verschijnen van hun geledingen <i lang='pli'>(khandhas)</i>, het verkrijgen van de zintuiglijke sferen <i lang='pli'>(salayatana)</i>: dit wordt geboorte genoemd, Monniken.</p>
<p>En wat, Monniken, is ‘worden’ <i lang='pli'>(bhava)</i>?</p>
<p>Er zijn drie vormen van ‘worden’, Monniken: ‘worden’ in de <span class='add'>sfeer van de</span> Verlangens; ‘worden’ in de <span class='add'>sfeer van de Zuivere</span> Vormen en ‘worden’ in de Vormloze <span class='add'>sfeer</span>. Dit wordt ‘worden’ genoemd, Monniken.</p>
<p>En wat, Monniken, is hechting <i lang='pli'>(upadana)</i>?</p>
<p>Er zijn, Monniken, vier vormen van hechting: hechting aan verlangens; hechting aan opinies; hechting aan regels en geloften en hechting aan geloof in een zelf. Dit, Monniken, wordt hechting genoemd.</p>
<p>En wat, Monniken, is verlangen <i lang='pli'>(tanha)</i>?</p>
<p>Er zijn, Monniken, zes vormen van verlangen: verlangen naar <span class='add'>zichtbare</span> vormen, verlangen naar geluiden, verlangen naar geuren, verlangen naar smaken, verlangen naar tastbare objecten en verlangen naar gedachten. Dit, Monniken, wordt begeerte genoemd.</p>
<p><a class='sc' id='sc9'></a>En wat, Monniken, zijn gewaarwordingen?</p>
<p>Er zijn, Monniken, zes soorten gewaarwordingen: gewaarwordingen ontstaan uit prikkeling van het oog; gewaarwordingen ontstaan uit prikkeling van het oor; gewaarwordingen ontstaan uit prikkeling van de neus; gewaarwordingen ontstaan uit prikkeling van de tong; gewaarwordingen ontstaan uit prikkeling van het lichaam; gewaarwordingen ontstaan uit prikkeling van de geest. Dit, Monniken, worden gewaarwordingen genoemd.</p>
<p><a class='sc' id='sc10'></a>En wat, Monniken, is zintuiglijk contact <i lang='pli'>(phassa)</i>?</p>
<p>Er zijn, Monniken, zes soorten zintuiglijk contact: prikkeling van het oog, prikkeling van het oor, prikkeling van de neus, prikkeling van de tong, prikkeling van het lichaam en prikkeling van de geest. Dit, Monniken, wordt zintuiglijk contact genoemd.</p>
<p><a class='sc' id='sc11'></a>En wat, Monniken, zijn de zes zintuigsferen <i lang='pli'>(salayatana)</i>?</p>
<p>Het zijn: de zintuigsfeer van het oog; de zintuigsfeer van het oor; de zintuigsfeer van de neus; de zintuigsfeer van de tong; de zintuigsfeer van het lichaam en de zintuigsfeer van de geest. Dit, Monniken, worden de zes zintuigsferen genoemd.</p>
<p><span class='add'>12.</span> En wat, Monniken, is lichaam-en-geest <i lang='pli'>(nama-rupa)</i>?</p>
<p>Bewustzijn <i lang='pli'>(vinnana)</i>; perceptie <i lang='pli'>(sanna)</i>; gewaarwording <i lang='pli'>(vedana)</i> en mentale formaties <i lang='pli'>(sankharas)</i>: dit wordt ‘geest’ <i lang='pli'>(nama)</i> genoemd. De vier elementen <i lang='pli'>(dhatus)</i> en de vorm ontleend aan de vier elementen: dit wordt ‘lichaam’ <i lang='pli'>(rupa)</i> genoemd. Dus dit is geest en dit is lichaam; dit wordt lichaam-en-geest genoemd, Monniken.</p>
<p><a class='sc' id='sc14'></a>En wat, Monniken, is bewustzijn <i lang='pli'>(vinnana)</i>?</p>
<p>Er zijn zes soorten bewustzijn: het gezichtsbewustzijn, het hoorbewustzijn, het reukbewustzijn, het smaakbewustzijn, het tastbewustzijn en het denkbewustzijn. Dit, Monniken, wordt bewustzijn genoemd.</p>
<p><a class='sc' id='sc15'></a>En wat, Monniken, zijn, de drijfveren <i lang='pli'>(sankharas)</i>?</p>
<p>Er zijn drie soorten drijfveren: de aandrijfkracht van het lichaam, de aandrijfkracht van de spraak en de aandrijfkracht van de geest. Dit, Monniken, worden de drijfveren genoemd.</p>
<p><a class='sc' id='sc16'></a>En wat, Monniken, wordt onwetendheid genoemd <i lang='pli'>(avijja)</i>?</p>
<p>Het niet-weten omtrent dukkha; het niet-weten omtrent de oorsprong van dukkha; het niet-weten omtrent de beëindiging van dukkha en het niet-weten omtrent de weg die leidt naar de beëindiging van dukkha. Dit, Monniken, wordt onwetendheid genoemd.</p>
<p><a class='sc' id='sc17'></a>Zo, Monniken, ontstaan op voorwaarde van onwetendheid de drijfveren; op voorwaarde van de drijfveren ontstaat bewustzijn; op voorwaarde van bewustzijn ontstaat lichaam-en-geest; op voorwaarde van lichaam-en-geest ontstaan de zes zintuigsferen; op voorwaarde van de zes zintuigsferen ontstaat zintuiglijk contact; op voorwaarde van zintuiglijk contact ontstaan gewaarwordingen; op voorwaarde van gewaarwordingen ontstaat verlangen; op voorwaarde van verlangen ontstaat hunkering; op voorwaarde van hunkering ontstaat ‘worden’; op voorwaarde van ‘worden’ ontstaat geboorte; op voorwaarde van geboorte ontstaan ouderdom en dood, verdriet, weeklagen, pijn, terneergeslagenheid en vertwijfeling.</p>
<p>Aldus ontstaat deze hele massa van dukkha.</p>
<p>Maar door het volledig verdwijnen en beëindigen van onwetendheid houden de drijfveren op; door het beëindigen van de drijfveren houdt bewustzijn op; door het beëindigen van bewustzijn houdt lichaam-en-geest op; door het beëindigen van lichaam-en-geest houden de zes zintuigsferen op; door het beëindigen van de zes zintuigsferen houdt zintuiglijk contact op; door het beëindigen van zintuiglijk contact houden de gewaarwordingen op; door het beëindigen van de gewaarwordingen houdt verlangen op; door het beeindigen van verlangen houdt hechting op; door het beëindigen van hechting houdt ‘worden’ op; door het beëindigen van ‘worden’ houdt geboorte op; door het beëindigen van geboorte houden ouderdom en dood, verdriet, weeklagen, pijn, terneergeslagenheid en vertwijfeling op.</p>
<p class='endsutta'>Aldus eindigt deze hele massa van dukkha.</p>
<footer>
<p>Vertaald uit het Pali door <span class='author'>Guy Eugène Dubois</span></p>
<p>Het boek <cite class='book' translate='no'>DHAMMA</cite> is verkrijgbaar voor download op <a href='http://samita.be/nl/media/books/'>http://samita.be/nl/media/books/</a>.</p>
</footer>
</article>
</body>
</html>
