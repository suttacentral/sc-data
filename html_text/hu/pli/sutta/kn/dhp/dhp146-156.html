<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp146-156' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>Öregség</h1>
</header>
<blockquote class='gatha'>
<p><a class='ref sc' id='sc146' data-uid='dhp146' href='#sc146' data-uid='dhp146'>SC 146</a>Minek a kacagás, minek a jókedv,<br>
hiszen a világ szüntelen lángban áll!<br>
Amikor rátok szakad a sötétség,<br>
nemde egy lámpást kerestek először?</p>
<p><a class='ref sc' id='sc147' data-uid='dhp147' href='#sc147' data-uid='dhp147'>SC 147</a>Nézd milyen beteg, milyen összetákolt,<br>
s e csupaseb test mégis mire képes!<br>
Mért bújtatták e bábot szép ruhákba,<br>
ha semmi, semmi nem marad belőle?</p>
<p><a class='ref sc' id='sc148' data-uid='dhp148' href='#sc148' data-uid='dhp148'>SC 148</a>Ím a test, mely a betegségek fészke lett!<br>
Ó milyen törékeny és milyen megviselt!<br>
Hisz ez az egész csak egy halom rothadás!<br>
Az élet a halálban úgyis véget ér!</p>
<p><a class='ref sc' id='sc149' data-uid='dhp149' href='#sc149' data-uid='dhp149'>SC 149</a>Ha, mint tökhéjakat ősszel,<br>
látod heverni szerteszét<br>
a galambfehér csontokat,<br>
ember, hogy örülhetsz te még?</p>
<p><a class='ref sc' id='sc150' data-uid='dhp150' href='#sc150' data-uid='dhp150'>SC 150</a>Hússal és vérrel tapasztott<br>
csontból épült erőd a test,<br>
amelyben képmutatás, gőg,<br>
öregkor és halál lakik.</p>
<p><a class='ref sc' id='sc151' data-uid='dhp151' href='#sc151' data-uid='dhp151'>SC 151</a>Bár elkopik a szép királyi hintó,<br>
s a testet megérinti az öregség,<br>
a jók erényét nem érinti semmi,<br>
mivel a jók mindig egymást tanítják.</p>
<p><a class='ref sc' id='sc152' data-uid='dhp152' href='#sc152' data-uid='dhp152'>SC 152</a>Mint az ökör, úgy vénül meg,<br>
aki nem tanul eleget;<br>
csupán húsa gyarapszik,<br>
de tudása egyre kevesebb.</p>
<p><a class='ref sc' id='sc153' data-uid='dhp153' href='#sc153' data-uid='dhp153'>SC 153</a>Számtalan születésen át<br>
rohantam egyre hasztalan<br>
kutatva Építő után—<br>
újraszületni szenvedés!</p>
<p><a class='ref sc' id='sc154' data-uid='dhp154' href='#sc154' data-uid='dhp154'>SC 154</a>Építő végre láttalak!<br>
Nem építed már házadat,<br>
szétroppantak a szarufák,<br>
a szelemenfa összetört,<br>
s a szankhárák kihunyta után<br>
megszűnt az elmében a szomj.</p>
<p><a class='ref sc' id='sc155' data-uid='dhp155' href='#sc155' data-uid='dhp155'>SC 155</a>Aki nem él szüzességben,<br>
s fiatalon kincset nem gyűjt,<br>
mint kihalt tóban a vén darvak,<br>
később úgy fog epekedni.</p>
<p><a class='ref sc' id='sc156' data-uid='dhp156' href='#sc156' data-uid='dhp156'>SC 156</a>Aki nem él szüzességben,<br>
s fiatalon kincset nem gyűjt,<br>
ott fekszik majd kilőtt nyílként,<br>
a múlt után epekedve.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
