<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp197-208' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>Boldogság</h1>
</header>
<blockquote class='gatha'>
<p><a class='ref sc' id='sc197' data-uid='dhp197' href='#sc197' data-uid='dhp197'>SC 197</a>Éljünk boldogan a gyűlölködők között,<br>
nem gyűlölve senkit!<br>
Igen, éljünk gyűlölet nélkül<br>
a gyűlölködők között!</p>
<p><a class='ref sc' id='sc198' data-uid='dhp198' href='#sc198' data-uid='dhp198'>SC 198</a>Éljünk boldogan, kín nélkül<br>
a betegségben szenvedők között!<br>
Igen, éljünk kín nélkül<br>
a betegségben szenvedők között!</p>
<p><a class='ref sc' id='sc199' data-uid='dhp199' href='#sc199' data-uid='dhp199'>SC 199</a>Éljünk boldogan, mohóság nélkül<br>
a kapzsi emberek között!<br>
Igen, éljünk mohó vágyak nélkül<br>
a kapzsi emberek között!</p>
<p><a class='ref sc' id='sc200' data-uid='dhp200' href='#sc200' data-uid='dhp200'>SC 200</a>Éljünk boldogan, mi,<br>
akiknek semmink sincs,<br>
mint a ragyogó istenek,<br>
akiknek boldogság az étke!</p>
<p><a class='ref sc' id='sc201' data-uid='dhp201' href='#sc201' data-uid='dhp201'>SC 201</a>A győzelem gyűlölködést szül,<br>
a legyőzöttek élete csupa szenvedés.<br>
Boldogan él, aki lecsendesült,<br>
aki hátrahagyott győzelmet és vereséget.</p>
<p><a class='ref sc' id='sc202' data-uid='dhp202' href='#sc202' data-uid='dhp202'>SC 202</a>Nincs a szenvedélyhez fogható tűz,<br>
nincs a gyűlölethez fogható vész,<br>
Nincs a szkandhákhoz hasonló szenvedés,<br>
nincs a Csendnél nagyobb boldogság.</p>
<p><a class='ref sc' id='sc203' data-uid='dhp203' href='#sc203' data-uid='dhp203'>SC 203</a>Az éhség a legrosszabb betegség,<br>
a szankhárák a legkínzóbb szenvedés;<br>
aki erre valóban ráébredt,<br>
annak a Nirvána a legfőbb boldogság.</p>
<p><a class='ref sc' id='sc204' data-uid='dhp204' href='#sc204' data-uid='dhp204'>SC 204</a>Az egészség a legnagyobb nyereség,<br>
a megelégedés a legnagyobb kincs,<br>
a bizalom a legnagyszerűbb rokon,<br>
a Nirvána a legnagyobb boldogság.</p>
<p><a class='ref sc' id='sc205' data-uid='dhp205' href='#sc205' data-uid='dhp205'>SC 205</a>Megitta a magány, a lecsendesülés italát,<br>
megszabadult a félelemtől,<br>
megtisztult a bűntől,<br>
a Törvény öröméből iszik örökkön át.</p>
<p><a class='ref sc' id='sc206' data-uid='dhp206' href='#sc206' data-uid='dhp206'>SC 206</a>Jó a nemes embereket látni,<br>
velük élni mindig boldogság.<br>
Boldog, aki mindvégig<br>
ostobák látványa nélkül élhet.</p>
<p><a class='ref sc' id='sc207' data-uid='dhp207' href='#sc207' data-uid='dhp207'>SC 207</a>Balgákkal élni hosszú szenvedés,<br>
mintha az ellenségünkkel lennénk összezárva;<br>
a bölcs társasága viszont boldogság,<br>
mintha a legkedvesebb rokonunkkal élnénk.</p>
<p><a class='ref sc' id='sc208' data-uid='dhp208' href='#sc208' data-uid='dhp208'>SC 208</a>Ezért:<br>
az igaz megismeréssel bírót, a küldetését<br>
teljesítőt, a szent tudásban jártasat, a bölcset,<br>
aki szívós mint az öszvér, aki nemes,<br>
úgy kövesd e tiszta embert, ahogyan az égen<br>
útját a Hold a csillagok között!</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
