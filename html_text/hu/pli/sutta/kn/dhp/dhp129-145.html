<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp129-145' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>A husáng</h1>
</header>
<blockquote class='gatha'>
<p><a class='ref sc' id='sc129' data-uid='dhp129' href='#sc129' data-uid='dhp129'>SC 129</a>Mindenki fél a büntetéstől,<br>
mindenki reszket a haláltól.<br>
Aki úgy tesz másokkal, ahogyan önmagával tenne,<br>
az nem öl, és másokat sem késztet ölni.</p>
<p><a class='ref sc' id='sc130' data-uid='dhp130' href='#sc130' data-uid='dhp130'>SC 130</a>Mindenki fél a büntetéstől,<br>
mindenki szereti az életet.<br>
Aki úgy tesz másokkal, ahogyan önmagával tenne,<br>
az nem öl, és másokat sem késztet ölni.</p>
<p><a class='ref sc' id='sc131' data-uid='dhp131' href='#sc131' data-uid='dhp131'>SC 131</a>Aki a saját boldogságát keresve<br>
kezet emel másokra, akik maguk is<br>
boldogságra vágynak,<br>
az nem lesz boldog a halál után.</p>
<p><a class='ref sc' id='sc132' data-uid='dhp132' href='#sc132' data-uid='dhp132'>SC 132</a>Aki a saját boldogságát keresve<br>
nem emel kezet másokra, akik<br>
maguk is boldogságra vágynak,<br>
az boldog lesz a halál után.</p>
<p><a class='ref sc' id='sc133' data-uid='dhp133' href='#sc133' data-uid='dhp133'>SC 133</a>Sértő szavak ne hagyják el ajkad!<br>
A sértésekre sértés lesz a válasz,<br>
mert a sértés szenvedést okoz,<br>
s mindig követi a visszavágás.</p>
<p><a class='ref sc' id='sc134' data-uid='dhp134' href='#sc134' data-uid='dhp134'>SC 134</a>Akkor éred el a Nirvánát,<br>
ha némává leszel, mint egy összetört gong,<br>
s megszűnik számodra<br>
minden nyugtalanság.</p>
<p><a class='ref sc' id='sc135' data-uid='dhp135' href='#sc135' data-uid='dhp135'>SC 135</a>Ahogyan a pásztor legelőre hajtja<br>
botjával a teheneket,<br>
úgy űzi a lények életét<br>
az öregkor és a halál.</p>
<p><a class='ref sc' id='sc136' data-uid='dhp136' href='#sc136' data-uid='dhp136'>SC 136</a>Az ostoba nincs tudatában annak,<br>
hogy amikor bűnt követ el,<br>
akkor mintegy a saját cselekedeteivel<br>
lobbantja lángra magát.</p>
<p><a class='ref sc' id='sc141' data-uid='dhp141' href='#sc141' data-uid='dhp141'>SC 141</a>A mezítelenség, a kócos haj, a sár, a böjt,<br>
a csupasz földön alvás, a por és korom<br>
nem tisztítják meg bűneitől a halandót,<br>
amíg nem győzi le magában a kétkedést.</p>
<p><a class='ref sc' id='sc142' data-uid='dhp142' href='#sc142' data-uid='dhp142'>SC 142</a>Aki szenvedélyek nélkül, lecsendesülten,<br>
szüzességben él nem ártva semmilyen<br>
élőlénynek, az—járjon bár díszes ruhában—<br>
valóban bráhmana, remete s kolduló barát.</p>
<p><a class='ref sc' id='sc143' data-uid='dhp143' href='#sc143' data-uid='dhp143'>SC 143</a>Van-e itt olyan derék ember,<br>
akinek mindvégig sikerült<br>
elkerülnie a szemrehányást,<br>
mint jó lónak a korbácsot?</p>
<p><a class='ref sc' id='sc144' data-uid='dhp144' href='#sc144' data-uid='dhp144'>SC 144</a>Mint a tüzes ló, amikor megérinti az ostor,<br>
olyan buzgók legyetek, telve hittel, erénnyel,<br>
kitartással, szamádhival, az Igazság keresésével,<br>
tökéletes tudással és tökéletes gyakorlattal,<br>
mindenre kiterjedő emlékezéssel, s akkor<br>
legyőzitek ezt a mérhetetlen szenvedést.</p>
<p><a class='ref sc' id='sc145' data-uid='dhp145' href='#sc145' data-uid='dhp145'>SC 145</a>A csatorna–építők bárhová elvezetik a vizet,<br>
a nyíl-készítők egyenes nyílvesszőket csinálnak,<br>
az asztalosok megfaragják a fát,<br>
a bölcsek viszont önmagukat alakítják.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
