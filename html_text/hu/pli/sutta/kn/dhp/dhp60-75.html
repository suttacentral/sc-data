<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp60-75' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>A Balga</h1>
</header>
<blockquote class='gatha'>
<p><a class='ref sc' id='sc60' data-uid='dhp60' href='#sc60' data-uid='dhp60'>SC 60</a>A virrasztónak hosszú az éjszaka,<br>
a fáradt vándornak hosszú a jódzsana,</p>
<p>az igaz Törvényt nem ismerő<br>
balgának hosszú a szamszára.</p>
<p><a class='ref sc' id='sc61' data-uid='dhp61' href='#sc61' data-uid='dhp61'>SC 61</a>Ha útja során nem találkozna<br>
kiválóbb vagy egyenrangú mesterrel,<br>
ne szegődjön ostoba mellé, inkább<br>
szilárd elhatározással folytassa egyedül az útját!</p>
<p><a class='ref sc' id='sc62' data-uid='dhp62' href='#sc62' data-uid='dhp62'>SC 62</a>Az ostobát kínozza a gondolat: „ezek az én fiaim,’’<br>
„ez a vagyon az enyém.” Valójában azonban<br>
még saját magával sem rendelkezik.<br>
Hogyan rendelkezhetne akkor a fiaival,<br>
hogyan lehetne a gazdagság az övé?</p>
<p><a class='ref sc' id='sc63' data-uid='dhp63' href='#sc63' data-uid='dhp63'>SC 63</a>Az az ostoba, aki tisztában van ostobaságával<br>
—legalább ebben az egy vonatkozásban—bölcs.<br>
De aki annyira ostoba, hogy még bölcsnek is hiszi magát,<br>
az valóban rászolgált az ostoba névre.</p>
<p><a class='ref sc' id='sc64' data-uid='dhp64' href='#sc64' data-uid='dhp64'>SC 64</a>A balga leélheti egész életét<br>
a bölcs társaságában anélkül,<br>
hogy ráébredne az Igazságra,<br>
ahogyan a kanál sem tud meg semmit a leves ízéről.</p>
<p><a class='ref sc' id='sc65' data-uid='dhp65' href='#sc65' data-uid='dhp65'>SC 65</a>Az értelmes ember számára egy pillanat<br>
is elegendő a bölcs társaságában ahhoz,<br>
hogy felismerje az Igazságot,<br>
ahogyan a nyelv is felismeri a leves ízét.</p>
<p><a class='ref sc' id='sc66' data-uid='dhp66' href='#sc66' data-uid='dhp66'>SC 66</a>A balgák saját maguk ellenségei.<br>
Ide-oda bolyonganak miközben<br>
bűnös cselekedeteik száma egyre nő.<br>
De a bűnök keserű gyümölcsöt teremnek!</p>
<p><a class='ref sc' id='sc67' data-uid='dhp67' href='#sc67' data-uid='dhp67'>SC 67</a>Nem lehet jó az a<br>
cselekedet, amellyel<br>
lelkiismeretfurdalás,<br>
sírás és könny jár.</p>
<p><a class='ref sc' id='sc68' data-uid='dhp68' href='#sc68' data-uid='dhp68'>SC 68</a>Csak az a cselekedet lehet jó,<br>
amellyel nem jár<br>
lelkiismeretfurdalás,<br>
amelynek jutalma öröm és boldogság.</p>
<p><a class='ref sc' id='sc69' data-uid='dhp69' href='#sc69' data-uid='dhp69'>SC 69</a>Amíg a bűnös cselekedet nem hozza meg gyümölcsét,<br>
az ostoba azt hiszi, a bűn olyan, mint a méz;<br>
de mihelyt gyümölcsöt hoz,<br>
szenvedés sújtja az ostobát.</p>
<p><a class='ref sc' id='sc70' data-uid='dhp70' href='#sc70' data-uid='dhp70'>SC 70</a>Hiába eszi ételét az ostoba<br>
a fűszál hegyével,<br>
egytizenhatod részére sem méltó azoknak,<br>
akik valóban megértették a Törvényt.</p>
<p><a class='ref sc' id='sc71' data-uid='dhp71' href='#sc71' data-uid='dhp71'>SC 71</a>A bűnös cselekedet olyan, akár<br>
a frissen mert tej. Nem romlik meg rögtön,<br>
hatása szunnyad, mint a hamuval borított parázs,<br>
és úgy követi az ostobát.</p>
<p><a class='ref sc' id='sc72' data-uid='dhp72' href='#sc72' data-uid='dhp72'>SC 72</a>Bármily sok ismeretre tesz szert az ostoba,<br>
csak kára származik belőle,<br>
a fejét hasogatja, és ami jó még<br>
maradt benne, azt is elpusztítja.</p>
<p><a class='ref sc' id='sc73' data-uid='dhp73' href='#sc73' data-uid='dhp73'>SC 73</a>Hadd vágyakozzék az ostoba hírnévre,<br>
elsőségre a kolduló barátok között,<br>
elöljárói posztra a rendben,<br>
s nagy tiszteletre a többi gyülekezet részéről!</p>
<p><a class='ref sc' id='sc74' data-uid='dhp74' href='#sc74' data-uid='dhp74'>SC 74</a>Az ostoba sóvárgása és büszkesége<br>
egyre nő, folyton azon jár az esze,<br>
hogy lássa minden családapa és szerzetes,<br>
hogy ő mit cselekedett.<br>
Ő akarja előírni mindenki számára,<br>
hogy mit szabad és mit nem szabad tennie.</p>
<p><a class='ref sc' id='sc75' data-uid='dhp75' href='#sc75' data-uid='dhp75'>SC 75</a>Más út vezet a szerzéshez,<br>
és más út visz a Nirvánába.<br>
A koldus, a Buddha tanítványa,<br>
miután ezt felismerte, ne az emberek<br>
tiszteletét akarja kivívni, hanem egyedül<br>
a különbségtevő tudásnak szentelje az életét!</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
