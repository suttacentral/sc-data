<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp235-255' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>Szenny</h1>
</header>
<blockquote class='gatha'>
<p><a class='ref sc' id='sc235' data-uid='dhp235' href='#sc235' data-uid='dhp235'>SC 235</a>Olyan vagy, mint egy elsárgult levél,<br>
a Halál elküldte hozzád hírnökét,<br>
ott állsz az elszakadás küszöbén,<br>
de arra az útra semmit sem viszel!</p>
<p><a class='ref sc' id='sc236' data-uid='dhp236' href='#sc236' data-uid='dhp236'>SC 236</a>Magad készíts menedéket magadnak,<br>
igyekezz, légy bölcs,<br>
távolíts el magadból minden tisztátalanságot!<br>
Bűntelen élj, s eléred a nemes emberek égi világát!</p>
<p><a class='ref sc' id='sc237' data-uid='dhp237' href='#sc237' data-uid='dhp237'>SC 237</a>Az életed oly hamar véget ér!<br>
A közelgő Halál árnyékában élsz!<br>
Ott nincs otthon, hogy benne megpihenj,<br>
arra az útra semmit sem viszel!</p>
<p><a class='ref sc' id='sc238' data-uid='dhp238' href='#sc238' data-uid='dhp238'>SC 238</a>Magad készíts menedéket magadnak,<br>
igyekezz, légy bölcs,<br>
távolíts el magadból minden tisztátalanságot!<br>
Bűntelen élj, hogy ne kelljen többé<br>
belépned a keletkezésbe-pusztulásba!</p>
<p><a class='ref sc' id='sc239' data-uid='dhp239' href='#sc239' data-uid='dhp239'>SC 239</a>Ahogyan az ötvösmester<br>
apránként megtisztítja az ezüstöt,<br>
úgy szabadítsátok meg ti is magatokat<br>
apránként—újra meg újra megpróbálva—<br>
minden tisztátalanságtól!</p>
<p><a class='ref sc' id='sc240' data-uid='dhp240' href='#sc240' data-uid='dhp240'>SC 240</a>Ahogyan a vasat a saját<br>
tisztátalansága rágja szét,<br>
ugyanúgy a bűnöst is a saját cselekedetei<br>
viszik a szenvedés poklába.</p>
<p><a class='ref sc' id='sc241' data-uid='dhp241' href='#sc241' data-uid='dhp241'>SC 241</a>A szent igéknél ismétlésük hiánya,<br>
a házimunka esetén annak elhanyagolása,<br>
a szépségápolásban a lustaság,<br>
az őrségben pedig a szétszórtság a legfőbb hiba.</p>
<p><a class='ref sc' id='sc242' data-uid='dhp242' href='#sc242' data-uid='dhp242'>SC 242</a>Az asszony tisztátalansága a ledérség,<br>
az adakozó tisztátalansága a szűkmarkúság;<br>
a bűnös dharmák tisztátalanok<br>
e világon és ezen túl is.</p>
<p><a class='ref sc' id='sc243' data-uid='dhp243' href='#sc243' data-uid='dhp243'>SC 243</a>De minden tisztátalanságnál tisztátalanabb<br>
a tudatlanság—ez a legnagyobb tisztátalanság.<br>
Ettől szabaduljatok meg, szerzetesek,<br>
és akkor minden tisztátalanságtól megszabadultok!</p>
<p><a class='ref sc' id='sc244' data-uid='dhp244' href='#sc244' data-uid='dhp244'>SC 244</a>Könnyű boldogulni<br>
az arcátlan szájhősnek,<br>
aki erőszakos, törtető,<br>
gőgös és romlott.</p>
<p><a class='ref sc' id='sc245' data-uid='dhp245' href='#sc245' data-uid='dhp245'>SC 245</a>Az élet nehéz a szemérmesnek,<br>
aki mindig a világosságot keresi,<br>
semmihez hozzá nem tapad,<br>
alázatos szívű, tiszta életű és belátó.</p>
<p><a class='ref sc' id='sc248' data-uid='dhp248' href='#sc248' data-uid='dhp248'>SC 248</a>Tudd meg, ó ember, hogy önmagad<br>
meg-nem-fékezése bűnös dharmákat hordoz;<br>
ne engedd, hogy a sóvárgás és az erény hiánya<br>
hosszantartó szenvedést okozzanak!</p>
<p><a class='ref sc' id='sc249' data-uid='dhp249' href='#sc249' data-uid='dhp249'>SC 249</a>Van, aki hitéből fakadóan ad,<br>
s van aki egyszerűen jóindulatból;<br>
akit viszont elkedvetlenít<br>
a másoknak adományozott<br>
étel vagy ital, az sohasem<br>
éri el a szamádhit.</p>
<p><a class='ref sc' id='sc250' data-uid='dhp250' href='#sc250' data-uid='dhp250'>SC 250</a>Aki nem pusztítja el,<br>
nem irtja ki gyökerestől<br>
ezt az irigységet,<br>
az sohasem éri el a szamádhit.</p>
<p><a class='ref sc' id='sc251' data-uid='dhp251' href='#sc251' data-uid='dhp251'>SC 251</a>Semmi sem ég úgy, mint a szenvedély,<br>
semmi sem tart fogva úgy, mint a gyűlölet,<br>
semmi sem hálóz be úgy, mint az őrület,<br>
semmi sem jár át úgy, mint a szomj.</p>
<p><a class='ref sc' id='sc252' data-uid='dhp252' href='#sc252' data-uid='dhp252'>SC 252</a>Mások hibáit úgy tárjuk fel és szórjuk világgá,<br>
mint a gabonaszemekről leváló pelyvát,<br>
saját hibáinkat viszont úgy takargatjuk,<br>
mint vesztes dobást a csaló.</p>
<p><a class='ref sc' id='sc253' data-uid='dhp253' href='#sc253' data-uid='dhp253'>SC 253</a>Aki csak a mások hibáit kutatja,<br>
mindig a szemrehányáson jár az esze,<br>
mindenért zúgolódik s mindig sértve érzi magát,<br>
attól messze van a szenvedélyek kihunyta,<br>
sőt egyre nagyobbra nőnek szenvedélyei.</p>
<p><a class='ref sc' id='sc254' data-uid='dhp254' href='#sc254' data-uid='dhp254'>SC 254</a>Nincs út az űrben,<br>
kívül nincs remete;<br>
sokan a világ hívságaiban lelik örömüket,<br>
a Beérkezettek megszabadultak a hiábavalóságoktól.</p>
<p><a class='ref sc' id='sc255' data-uid='dhp255' href='#sc255' data-uid='dhp255'>SC 255</a>Nincs út az űrben,<br>
kívül nincs remete,<br>
örök összetevők nincsenek,<br>
a Felébredett meg se rezdül.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
