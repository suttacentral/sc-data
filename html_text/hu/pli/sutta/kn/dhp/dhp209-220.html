<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp209-220' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>Vonzódás</h1>
</header>
<blockquote class='gatha'>
<p><a class='ref sc' id='sc209' data-uid='dhp209'>SC 209</a>Le nem igázott elméje<br>
szikrázó szenvedéllyel ég;<br>
nincs célja, csak gyönyört hajszol,<br>
keserűn fog csalódni még!</p>
<p><a class='ref sc' id='sc210' data-uid='dhp210'>SC 210</a>Soha semmilyen gyönyörhöz,<br>
se gyötrelemhez ne tapadj!<br>
A gyönyör szűnte szenvedés,<br>
akár az átélt gyötrelem.</p>
<p><a class='ref sc' id='sc211' data-uid='dhp211'>SC 211</a>Ne hajszold tovább hiába,<br>
hisz kín a távozó gyönyör!<br>
Hagyj hátra gyönyört, gyötrelmet,<br>
s lehull rólad minden bilincs!</p>
<p><a class='ref sc' id='sc212' data-uid='dhp212'>SC 212</a>Ha megkedvelünk valamit, bánatot szül,<br>
a megkedvelés félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class='ref sc' id='sc213' data-uid='dhp213'>SC 213</a>Ha vonzódunk valamihez, bánatot szül,<br>
a vonzódás félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class='ref sc' id='sc214' data-uid='dhp214'>SC 214</a>Ha élvezünk valamit, bánatot szül,<br>
az élvezet félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class='ref sc' id='sc215' data-uid='dhp215'>SC 215</a>Ha vágyunk valamire, bánatot szül,<br>
a vágy félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class='ref sc' id='sc216' data-uid='dhp216'>SC 216</a>Ha szomjazunk valamire, bánatot szül,<br>
a szomj félelmet terem.<br>
Aki megszabadul tőle, nem bánkódik többé,<br>
s ugyan mitől félne?</p>
<p><a class='ref sc' id='sc217' data-uid='dhp217'>SC 217</a>Akiben erény és belátás lakozik,<br>
aki a Törvényben alapozta meg magát,<br>
hű marad az igazsághoz, s a küldetését teljesíti,<br>
azt szeretni fogják az emberek.</p>
<p><a class='ref sc' id='sc218' data-uid='dhp218'>SC 218</a>Szívében vágy ébredt a Kimondhatatlan után,<br>
elméje áthatottá vált, elfordult a gyönyöröktől,<br>
nem béklyózzák többé érzéki vágyak,<br>
róla mondják: „az árral szemben halad”.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
