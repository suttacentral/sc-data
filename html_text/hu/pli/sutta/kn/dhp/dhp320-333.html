<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp320-333' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>Elefánt</h1>
</header>
<blockquote class='gatha'>
<p><a class='ref sc' id='sc320' data-uid='dhp320' href='#sc320' data-uid='dhp320'>SC 320</a>Lehull rólam minden sértés,<br>
ahogyan az elefántról<br>
csatában a kilőtt nyilak;<br>
ó a többség milyen gonosz!</p>
<p><a class='ref sc' id='sc321' data-uid='dhp321' href='#sc321' data-uid='dhp321'>SC 321</a>Csak betörve viszik harcba,<br>
reá csak ekkor ül király;<br>
némán tűr a legkiválóbb,<br>
mert már betörte önmagát.</p>
<p><a class='ref sc' id='sc322' data-uid='dhp322' href='#sc322' data-uid='dhp322'>SC 322</a>Nemde jó a betört öszvér,<br>
akárcsak a jó szindh lovak,<br>
s a nagy harci elefántok;<br>
de ki magát legyőzte: jobb!</p>
<p><a class='ref sc' id='sc323' data-uid='dhp323' href='#sc323' data-uid='dhp323'>SC 323</a>Velük a Be-nem-járt-vidék<br>
sohasem lesz elérhető,<br>
csak ki magát leigázta,<br>
győzelmével az éri el.</p>
<p><a class='ref sc' id='sc324' data-uid='dhp324' href='#sc324' data-uid='dhp324'>SC 324</a>Az elefántot nehéz féken tartani,<br>
mikor a halántékán büdös lé csurog;<br>
a fogságban enni egy falatot se kér,<br>
csak a vadon lebeg előtte szüntelen.</p>
<p><a class='ref sc' id='sc325' data-uid='dhp325' href='#sc325' data-uid='dhp325'>SC 325</a>Ébren is alvó, bágyatag, nagyétkű,<br>
gabonán felhizlalt kövér malacként<br>
tudatlan görgeti magát előre,<br>
újra meg újra születvén a bárgyú.</p>
<p><a class='ref sc' id='sc326' data-uid='dhp326' href='#sc326' data-uid='dhp326'>SC 326</a>Elmém azelőtt szertelen bolyongott,<br>
amerre csak a vágyai vezették,<br>
de ma már szilárdan tartom kezemben,<br>
mint elefántot hurokkal a hajtó.</p>
<p><a class='ref sc' id='sc327' data-uid='dhp327' href='#sc327' data-uid='dhp327'>SC 327</a>Leljetek örömet a fáradhatatlan éberségben!<br>
Vigyázzatok, elmétek minden erejével törekedjetek!<br>
Hisz olyanok vagytok, mint a sárba süppedt elefánt.<br>
De húzzátok ki magatokat a sárból!</p>
<p><a class='ref sc' id='sc328' data-uid='dhp328' href='#sc328' data-uid='dhp328'>SC 328</a>Ha megértő, erényes életet élő,<br>
bölcs társra lel, járja vele az útját<br>
elragadtatott elméjű összeszedettségben<br>
legyőzve minden veszélyt!</p>
<p><a class='ref sc' id='sc329' data-uid='dhp329' href='#sc329' data-uid='dhp329'>SC 329</a>Ha nem talál megértő, erényes életet élő, bölcs társra,<br>
folytassa egyedül az útját, mint az a király, aki miután<br>
legyőzte az ellenséget, lemondott annak országáról,<br>
vagy mint a vadonban egyedül kószáló elefánt!</p>
<p><a class='ref sc' id='sc330' data-uid='dhp330' href='#sc330' data-uid='dhp330'>SC 330</a>Nem kell az ostoba társasága, jobb egyedül élni.<br>
Az ember kevés vággyal járja magában az útját,<br>
mint a vadonban magányosan kószáló elefánt!</p>
<p><a class='ref sc' id='sc331' data-uid='dhp331' href='#sc331' data-uid='dhp331'>SC 331</a>Boldog, aki a bajban is talál barátot,<br>
Boldog, aki—bármi okból—megelégedett.<br>
A halálban is boldog az erényes élet,<br>
boldog, akinek megszűnt minden szenvedése.</p>
<p><a class='ref sc' id='sc332' data-uid='dhp332' href='#sc332' data-uid='dhp332'>SC 332</a>E Földön anyának lenni jó,<br>
és jó apának lenni is,<br>
és jó a remete magánya,<br>
és jó a bráhmanának is.</p>
<p><a class='ref sc' id='sc333' data-uid='dhp333' href='#sc333' data-uid='dhp333'>SC 333</a>Boldog, ki végig jó marad,<br>
boldog, mert benne él a hit,<br>
boldog, mert mindent megismer,<br>
boldog, mert nincsen benne bűn.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
