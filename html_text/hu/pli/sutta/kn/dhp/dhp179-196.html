<!DOCTYPE html>
<html>
<head>
<meta charset='UTF-8'>
<meta name='author' content='Fórizs László'>
<title></title>
</head>
<body>
<article id='dhp179-196' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li>Dhammapada</li>
<li class='subdivision'>Az Igazság Útja</li>
</ul>
<h1>A Buddha</h1>
</header>
<blockquote class='gatha'>
<p><a class='ref sc' id='sc179' data-uid='dhp179'>SC 179</a>Kinek győzelmén nem győz győzelem,<br>
kinek győzelméhez senki fel nem érhet,<br>
ugyan miféle utat mutathatnátok<br>
a végtelen tapasztalású Felébredettnek,<br>
az Úttalannak, a nyomot sem hagyónak,<br>
aki nem a létesülés világában vetette meg lábait?</p>
<p><a class='ref sc' id='sc180' data-uid='dhp180'>SC 180</a>Akit sehová sem kényszerít<br>
a behálózó, odatapasztó szomj,<br>
ugyan miféle utat mutathatnátok<br>
a végtelen tapasztalású Felébredettnek,<br>
az Úttalannak, a nyomot sem hagyónak,<br>
aki nem a létesülés világában vetette meg lábait?</p>
<p><a class='ref sc' id='sc181' data-uid='dhp181'>SC 181</a>Az istenek is irigylik a emlékezet-kitáró Buddhákat,<br>
a bölcseket, akik örömüket abban lelték,<br>
hogy a meditációnak szentelődve<br>
vágytalanság révén kiszabaduljanak.</p>
<p><a class='ref sc' id='sc182' data-uid='dhp182'>SC 182</a>Nehéz és fájdalmas embernek születni,<br>
a halandók élete fájdalmasan nehéz.<br>
Az Igaz Törvényt oly nehéz meghallani,<br>
nehéz ébredés a Felébredetteké.</p>
<p><a class='ref sc' id='sc183' data-uid='dhp183'>SC 183</a>Elkerülni minden rosszat,<br>
de a jót tenni szüntelen,<br>
S megtisztítani az elmét.<br>
Ez a Buddhák örök tana.</p>
<p><a class='ref sc' id='sc184' data-uid='dhp184'>SC 184</a>Az állhatatos türelem a legnagyobb vezeklés,<br>
a Nirvána a legfőbb, mondják a Felébredettek.<br>
Nem vonult ki a világból, aki megbánt másokat,<br>
nem tagadta meg önmagát, aki másoknak árt.</p>
<p><a class='ref sc' id='sc185' data-uid='dhp185'>SC 185</a>Ne vess meg senkit! Ne árts<br>
senkinek! Az engedelmességben</p>
<p>győzd le önmagad! Légy mértékletes<br>
az evésben! A magányban lakj,<br>
a meditációt gyakorold szüntelen!<br>
Ez a Buddhák tanítása.</p>
<p><a class='ref sc' id='sc186' data-uid='dhp186'>SC 186</a>Hiába dúskál valaki az aranyban,<br>
nem talál kielégülést a gyönyörökben,<br>
mert alighogy megízleltük a gyönyöröket,<br>
szenvedés jár a nyomukban.</p>
<p><a class='ref sc' id='sc187' data-uid='dhp187'>SC 187</a>Megértvén ezt, a bölcs még a mennyei<br>
örömökben sem leli örömét;<br>
a Teljesen Felébredett tanítványa<br>
egyedül a szomj kioltódásában leli örömét.</p>
<p><a class='ref sc' id='sc188' data-uid='dhp188'>SC 188</a>Szent helyre, ligetbe, fákhoz,<br>
vadonba és hegyek közé<br>
futnak félelmükben<br>
menedéket lelni az emberek.</p>
<p><a class='ref sc' id='sc189' data-uid='dhp189'>SC 189</a>De egyik sem biztos menedék,<br>
egyik sem a legfőbb menedék;<br>
aki bennük keres menedéket,<br>
nem szabadul meg a szenvedéstől.</p>
<p><a class='ref sc' id='sc190' data-uid='dhp190'>SC 190</a>Aki a Buddhában, a Tanban<br>
s a Közösségben lel menedékre,<br>
az teljesre tárult tudással éli<br>
a Négy Nemes Igazságot!</p>
<p><a class='ref sc' id='sc191' data-uid='dhp191'>SC 191</a>A szenvedés igazságát, a szenvedés okának igazságát,<br>
a szenvedés megszüntethetőségének igazságát,<br>
és a szenvedés megszüntetéséhez vezető<br>
Nemes Nyolcas Út igazságát!</p>
<p><a class='ref sc' id='sc192' data-uid='dhp192'>SC 192</a>Ez a biztos menedék,<br>
ez a legfőbb menedék,<br>
aki rátalál, minden szenvedéstől<br>
megszabadul.</p>
<p><a class='ref sc' id='sc193' data-uid='dhp193'>SC 193</a>Nehéz igaz embert találni,<br>
igazak nem születnek mindenütt.<br>
Boldog az a nép,<br>
ahol ilyen bölcs születik.</p>
<p><a class='ref sc' id='sc194' data-uid='dhp194'>SC 194</a>Mert áldott a Buddhák születése,<br>
áldott a szent Tan hirdetése,<br>
Áldott a Közösség összhangja,<br>
s áldott a közösségben–élők önátadása.</p>
<p><a class='ref sc' id='sc195' data-uid='dhp195'>SC 195</a>Aki tiszteli azokat, akik méltóak<br>
a tiszteletre: a buddhákat s tanítványaikat,<br>
akik túljutva minden akadályon<br>
átkeltek a bánat folyamán;</p>
<p><a class='ref sc' id='sc196' data-uid='dhp196'>SC 196</a>aki az ilyen boldog-kitárulkozó,<br>
félelem nélküli bölcseket tiszteli,<br>
annak érdemeit semmilyen<br>
mérték nem méri meg.</p>
</blockquote>
<footer>
<p>Így készült:<br>
Fordította: <span class='author'>Fórizs László</span><br>
Forrás: Dhp, páli<br>
Szerzői jogok: Fórizs László, <span class='publication-date'>2009</span><br>
Felhasználás feltételei:</p>
<p><a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg! - Ne add el! - Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
