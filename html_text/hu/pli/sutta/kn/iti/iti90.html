<!DOCTYPE html>
<html>
<head>
<meta charset='UTF-8'>
<meta name='author' content='Máthé Veronika'>
<title></title>
</head>
<body>
<article id='iti390' lang='hu'>
<header>
<ul>
<li class='division' lang='pli' translate='no'>Khuddakanikāya</li>
<li class='subdivision'>Itivuttaka</li>
<li>Aggappasāda</li>
</ul>
<h1>390. Felülmúlhatatlan bizonyosság</h1>
</header>
<p>Ezt mondta a Magasztos, az Arahant, [tőle] így hallottam:</p>
<p>—Ez a három felülmúlhatatlan bizonyosság létezik. Melyik három?</p>
<p>A lények között, bármilyenek legyenek is azok—lábatlanok, kétlábúak, négylábúak, soklábúak; formával rendelkezők vagy forma nélküliek; tapasztalók vagy nem tapasztalók, sem tapasztalók sem nem tapasztalók—a Tathágata, az érdemes és a tökéletesen, önerejéből felébredt az, akit felülmúlhatatlannak tartanak. Aki a Felébredettben bízik, az a felülmúlhatatlanban bízik; és akik a felülmúlhatatlanban bíznak, elérik a felülmúlhatatlant.</p>
<p>A minőségek között, bármilyenek legyenek is azok, összetettek vagy nem összetettek, a vágytalanság minősége—a szomj megfékezése, a vágyakozás elhagyása, a ragaszkodás megszüntetése, a [születések] körforgás[ának] megszakítása, a sóvárgás kiküszöbölése, a vágytalanság, a megszüntetés, a Nibbána—az, amit felülmúlhatatlannak tartanak. Aki a vágytalanság minőségében bízik, az a felülmúlhatatlanban bízik; és akik a felülmúlhatatlanban bíznak, elérik a felülmúlhatatlant.</p>
<p>Az összetett minőségek között, bármilyenek legyenek is azok, a Nemes Nyolcrétű Ösvény—a helyes nézet, a helyes szándék, a helyes beszéd, a helyes cselekvés, a helyes megélhetés, a helyes erőfeszítés, a helyes tudatosság és a helyes elmélyedés—az, amit felülmúlhatatlannak tartanak. Aki a Nemes Nyolcrétű Ösvényben bízik, az a felülmúlhatatlanban bízik; és akik a felülmúlhatatlanban bíznak, elérik a felülmúlhatatlant.</p>
<p>A közösségek, a csoportok között, bármilyenek legyenek is azok, a Tathágata tanítványainak Szanghája az, amit felülmúlhatatlannak tartanak—vagyis a [nemes tanítványok csoportjainak] négyes felosztása, ha páronként, és nyolcas felosztása, ha személyenként tekintik. Aki a Szanghában bízik, az a felülmúlhatatlanban bízik; és akik a felülmúlhatatlanban bíznak, elérik a felülmúlhatatlant.</p>
<p>Ez a három felülmúlhatatlan bizonyosság létezik, szerzetesek.</p>
<blockquote class='gatha'>
<p>Bizonyossággal, felülmúlhatatlanként látva a Dhammát,<br>
bízik a felülmúlhatatlan Buddhában,<br>
aki érdemes az adományokra, aki mindenek fölött áll.</p>
<p>Bízva a felülmúlhatatlan Dhammában,<br>
a vágytalanság elnyugvásában, a boldogságban,<br>
a bizonyosság a felülmúlhatatlan Szanghában<br>
az érdemek mezeje mindenek fölött.</p>
<p>A felülmúlhatatlannak adományozva<br>
az ember mindenek fölött álló érdemeket szerez,<br>
felülmúlhatatlan hosszú életet, szépséget, rangot,<br>
dicsőséget, boldogságot és erőt.</p>
<p>A felülmúlhatatlannak adományozva,<br>
akár emberként, akár istenként születik újra,<br>
a mindenek fölött álló Dhamma szerint élő bölcs ember örvendezik,<br>
hiszen elérte a felülmúlhatatlant.</p>
</blockquote>
<footer>
<p>Így készült:<br>
Fordította: <span class='author'>Máthé Veronika</span><br>
Forrás: <a href='http://www.accesstoinsight.org/tipitaka/kn/iti/iti.3.050-099.than.html#iti-090'>Iti 90, Thanissaro Bhikkhu</a>, angol, páli<br>
Szerzői jogok: Máthé Veronika, <span class='publication-date'>2011</span><br>
Felhasználás feltételei: <a href='http://creativecommons.org/licenses/by-nc-sa/2.5/hu/'>CC-BY-NC-SA</a><br>
Frissítve: September 20, 2011, at 08:38 AM</p>
<p>Váljon minden lény javára.</p>
<p>Ez a Mű a <a href='http://creativecommons.org/licenses/by-nc-sa/2.5/hu/' rel='license'>Creative Commons</a> Nevezd meg!—Ne add el!—Így add tovább! 2.5 Magyarország Licenc feltételeinek megfelelően szabadon felhasználható.</p>
<p>Fordította: Técsi Judit (<a href='http://a-buddha-ujja.hu/Info/Tecsi-Judit'>info</a>)</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
