<!DOCTYPE html>
<html>
<head>
<meta charset='UTF-8'>
<meta name='author' content='H.V. Srirangaraj'>
<title></title>
</head>
<body>
<article id='dn17' lang='kn'>
<header>
<ul>
<li class='nikaya'>ದೀಘನಿಕಾಯ</li>
<li class='vagga' lang='pli' translate='no'>ಮಹಾವಗ್ಗ</li>
</ul>
<h1 class='sutta-title'>17. ಮಹಾಸುದಸ್ಸನ ಸುತ್ತ</h1>
</header>
<p><a class='ref sc' id='sc1'>SC 1</a><a class='ref cscd' id='cscd1'>CSCD 1</a> <span class='evam'>ಹೀಗೇ ಕೇಳಿದ್ದೇನೆ;</span> ಒಮ್ಮೆ ಭಗವಾನರು ಕುಸಿನಾರದ ಉಪವತನದಲ್ಲಿದ್ದರು. ಅಲ್ಲಿಯ ಮಲ್ಲರ ಶಾಲವನದಲ್ಲಿ ಶಾಲವೃಕ್ಷಗಳ ಜೋಡಿಯೊಂದರ ನಡುವೆ ಮಲಗಿದ್ದರು. ಆಗ ಅವರ ಪರಿನಿಬ್ಬಾನದ ಸಮಯ. ಆಯುಷ್ಮಂತನಾದ ಆನಂದನು ಅವರ ಬಳಿಗೆ ಬಂದನು. ಅಭಿವಂದಿಸಿ ಒಂದುಕಡೆ ಕುಳಿತುಕೊಂಡನು. ಹಾಗೆ ಕುಳಿತುಕೊಂಡ ಮೇಲೆ ಭಗವಾನರಿಗೆ ಹೇಳಿದನು- “ಭಂತೆ, ಈ ಸಣ್ಣ ನಗರದಲ್ಲಿ ಕಾಡಿನ ನಡುವಿರುವ ಈ ಶಾಖಾನಗರದಲ್ಲಿ ಭಗವಾನರು ಪರಿನಿಬ್ಬಾನವಾಗುವುದು ಬೇಡ. ಭಂತೆ, ಚಂಪಾ, ರಾಜಗಹ, ಸಾವತ್ಥಿ, ಸಾಕೇತ, ಕೋಸಂಬಿ, ವಾರಣಾಸಿಯಂಥ ಮಹನಗರಗಳಿವೆ. ಅವುಗಳಲ್ಲೊಂದರಲ್ಲಿ ಭಗವಾನರು ಪರಿನಿಬ್ಬಾನವನ್ನು ಪಡೆಯಬಹುದು. ಅಲ್ಲಿ ತಥಾಗತರಲ್ಲಿ ಭಕ್ತಿಯಿರುವ ಅನೇಕಾನೇಕ ಶ್ರೀಮಂತ ಕ್ಷತ್ರಿಯರೂ, ಶ್ರೀಮಂತ ಬ್ರಾಹ್ಮಣರೂ, ಶ್ರೀಮಂತ ಗೃಹಪತಿಗಳೂ ಇದ್ದಾರೆ. ಅವರು ತಥಾಗತನ ಶರೀರವನ್ನು ಪೂಜಿಸುತ್ತಾರೆ.”</p>
<p><a class='ref sc' id='sc2'>SC 2</a> “ಹಾಗೆ ಹೇಳಬೇಡ ಆನಂದ, ಸಣ್ಣ ಪಟ್ಟಣ, ಕಾಡಿನ ನಡುವಿರುವ ಪಟ್ಟಣ, ಶಾಖಾನಗರ ಎಂದು ಹೇಳಬೇಡ ಆನಂದ.”</p>
<h2><a id='m1' href='#toc'>ಕುಸಾವತಿ ರಾಜಧಾನಿ</a></h2>
<p><a class='ref sc' id='sc3'>SC 3</a><a class='ref cscd' id='cscd2'>CSCD 2</a> ಪೂರ್ವ ಕಾಲದಲ್ಲಿ ಆನಂದ, ಮಹಾಸುದಸ್ಸನನೆಂಬ ಮಾರ್ಧಾಭಿಷೇಕ ಮಾಡಿಸಿಕೊಂಡ ಒಬ್ಬ ಕ್ಷತ್ರಿಯ ರಾಜನಿದ್ದನು. ಅವನು ನಾಲ್ಕು ದಿಕ್ಕುಗಳನ್ನು ಗೆದ್ದವನೂ, ಜನಪದಗಳನ್ನು ರಕ್ಷಿಸುವವನೂ ಆಗಿದ್ದನು. ಈ ಕುಸಿನಾರವು ರಾಜಮಹಾಸುದಸ್ಸನನ ರಾಜಧಾನಿಯಾಗಿತ್ತು. ಆಗ ಅದರ ಹೆಸರು ಕುಸಾವತಿ. ಪೂರ್ವದಿಂದ ಪಶ್ಚಿಮಕ್ಕೆ ಹನ್ನೆರಡು ಯೋಜನಗಳಷ್ಟು ದೂರ ಹಬ್ಬಿತ್ತು. ಆನಂದ, ಕುಸಾವತಿ ರಾಜಧಾನಿಯು ಬಹುಜನರಿಂದ ಕೂಡಿದುದಾಗಿತ್ತು. ಶ್ರೀಮಂತವಾಗಿಯೂ, ಸುಭಿಕ್ಷವಾಗಿಯೂ ಇತ್ತು. ದೇವತೆಗಳ ರಾಜಧಾನಿ ಅಳಕಮಂದವು ಸಂಪತ್ತಿನಿಂದಲೂ ಯಕ್ಷರಿಂದಲೂ ಸುಭಿಕ್ಷೆಯಿಂದಲೂ ತುಂಬಿದ್ದಂತೆ ಕುಸಾವತಿ ರಾಜಧಾನಿಯು ಸಂಪತ್ತಿನಿಂದಲೂ, ಕಿಕ್ಕಿರಿದ ಜನರಿಂದಲೂ ಸುಭಿಕ್ಷೆಯಿಂದಲೂ ತುಂಬಿದ್ದಿತು. ಆನಂದ, ಕುಸಾವತಿ ರಾಜಧಾನಿಯು ಹಗಲೂ ರಾತ್ರಿಯೂ ಹತ್ತು ವಿಧವಾದ ಸದ್ದುಗಳಿಂದ ಮೊಳಗುತ್ತಿತ್ತು. ಅವು ಯಾವುವೆಂದರೆ- ಆನೆಗಳ ಘೀಂಕಾರ, ಕುದುರೆಗಳ ಕೆನೆತ, ರಥಗಳ ಶಬ್ದ, ಭೇರಿಗಳ ಧ್ವನಿ, ಮೃದಂಗದ ನಾದ, ವೀಣೆಗಳ ನಿನಾದ, ಮನುಷ್ಯರ ಕಂಠದಿಂದ ಹೊರಡುತ್ತಿದ್ದ ಸಂಗೀತ, ಜಾಗಟೆಗಳ ಸದ್ದು, ತಾಳಗಳ ಶಬ್ದ, ಶಂಖ ಧ್ವನಿ ಮತ್ತು ‘ತಿನ್ನಿರಿ ಕುಡಿಯಿರಿ’ ಎಂಬ ಮನುಷ್ಯರ ಕೂಗು.</p>
<p><a class='ref sc' id='sc4'>SC 4</a> “ರಾಜಧಾನಿಯಾದ ಕುಸಾವತಿಯು ಏಳು ಪ್ರಾಕಾರಗಳಿಂದ ಪರಿವೃತವಾಗಿತ್ತು. ಅವುಗಳಲ್ಲಿ ಒಂದು ಚಿನ್ನದ ಪ್ರಾಕಾರವಾಗಿತ್ತು. ಎರಡನೆಯದು ಬೆಳ್ಳಿಯ ಪ್ರಾಕಾರವಾಗಿತ್ತು. ಮೂರನೆಯದು ವೇಲೂರಿಯದ್ದಾಗಿತ್ತು. ನಾಲ್ಕನೆಯದು ಪಟಿಕದಿಂದಾಗಿತ್ತು. ಐದನೆಯದು ಕೆಂಪು ಕಲ್ಲಿನದಾಗಿತ್ತು. ಆರನೆಯದು ಹವಳದ್ದಾಗಿತ್ತು. ಏಳನೆಯದು ಎಲ್ಲ ರತ್ನಗಳಿಂದ ಮಾಡಿದುದಾಗಿತ್ತು. ಆ ರಾಜಧಾನಿಯ ದ್ವಾರಗಳು ನಾಲ್ಕು ವರ್ಣದವಾಗಿದ್ದವು. ಒಂದು ದ್ವಾರವು ಚಿನ್ನದ ಬಣ್ಣದಿಂದಲು ಎರಡನೆಯದು ಬೆಳ್ಳಿಯ ಬಣ್ಣದಿಂದಲೂ, ಮೂರನೆಯದು ವೇಲೂರಿಯ ಬಣ್ಣದಿಂದಲೂ, ನಾಲ್ಕನೆಯದು ಸ್ಫಟಿಕದ ಬಣ್ಣದಿಂದಲೂ ಕೂಡಿದ್ದುವು. ಒಂದೊಂದು ದ್ವಾರದಲ್ಲಿಯೂ ಏಳೇಳು ಕಂಬಗಳಿದ್ದವು. ಅವುಗಳಲ್ಲಿ ಕೆಲವು ಮೂರು ಆಳಿನಷ್ಟು ಎತ್ತರದವೂ, ಮತ್ತೆ ಕೆಲವು ಏಳು ಆಳಿನಷ್ಟು ಎತ್ತರದವೂ ಆಗಿದ್ದುವು. ಅವುಗಳೊಂದೊಂದೂ ಚಿನ್ನ, ಬೆಳ್ಳಿ, ವೇಲೂರಿಯ, ಸ್ಫಟಿಕ, ಕೆಂಪು ಶಿಲೆ, ಹವಳ ಮತ್ತು ಎಲ್ಲರೀತಿಯ ರತ್ನಗಳಿಂದ ಮಾಡಲ್ಪಟ್ಟಿದ್ದವು.</p>
<p><a class='ref sc' id='sc5'>SC 5</a> “ಆನಂದ, ಕುಸಾವತಿ ರಾಜಧಾನಿಯ ಸುತ್ತಲೂ ಏಳು ತಾಳೆ ಮರದ ಸಾಲುಗಳಿದ್ದುವು. ಒಂದು ಸಾಲಿನಲ್ಲಿ ಚಿನ್ನದ ಚಿನ್ನದ ಬಣ್ಣದ ಮರಗಳಿದ್ದುವು. ಎರಡನೆಯ ಸಾಲಿನಲ್ಲಿ ಬೆಳ್ಳಿಯ ಬಣ್ಣದ ಮರಗಳಿದ್ದುವು. ಮೂರು, ನಾಲ್ಕು, ಐದು ಮತ್ತು ಆರನೆಯ ಮತ್ತು ಏಳನೆಯ ಸಾಲುಗಳಲ್ಲಿ ಕ್ರಮವಾಗಿ ವೇಲೂರಿಯ, ಸ್ಫಟಿಕ, ಕೆಂಪುಶಿಲೆ, ಹವಳ ಮತ್ತು ಸರ್ವರತ್ನಗಳ ಮರಗಳಿದ್ದುವು. ಚಿನ್ನದ ಮರದ ತಾಳೆ ಮರಗಳ ಕಾಂಡವು ಅದೇ ಬಣ್ಣದ್ದಾಗಿದ್ದುವು. ಚಿನ್ನದ ಮರಗಳು, ಬೆಳ್ಳಿಯ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದುವು. ಬೆಳ್ಳಿಯ ಬಣ್ಣದ ತಾಳೆ ಮರಗಳು ಅದೇ ಬಣ್ಣದ ಕಾಂಡವನ್ನೂ, ಚಿನ್ನದ ಬಣ್ಣದ ಎಲೆಗಳನ್ನು, ಹಣ್ಣುಗಳನ್ನು ಹೊಂದಿದ್ದವು. ವೇಲೂರಿಯ ಬಣ್ಣದ ತಾಳೆ ಮರಗಳು ಅದೇ ಬಣ್ಣದ ಕಾಂಡವನ್ನು ಪಡೆದಿದ್ದವು, ಸ್ಫಟಿಕ ಬಣ್ಣದ ಹೂ ಎಲೆಗಳನ್ನು ಪಡೆದಿದ್ದವು, ಸ್ಫಟಿಕ ಬಣ್ಣದ ತಾಳೆ ಮರಗಳು ಅದೇ ಬಣ್ಣದ ಕಾಂಡವನ್ನು ವೇಲೂರಿಯ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದವು. ಸ್ಫಟಿಕದ ತಾಳೆಯ ಮರಗಳು ಅದೇ ಬಣ್ಣದ ಕಾಂಡವನ್ನು ಹವಳದ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಪಡೆದಿದ್ದವು. ಹವಳದ ಬಣ್ಣದ ತಾಳೆಮರಗಳು ಅದೇ ಬಣ್ಣದ ಕಾಂಡವನ್ನೂ ಸ್ಫಟಿಕ ಬಣ್ಣದ ಎಲೆ ಮತ್ತು ಹೂಗಳನ್ನು ಪಡೆದಿದ್ದವು. ಎಲ್ಲ ರತ್ನಗಳ ಬಣ್ಣದ ತಾಳೆಯ ಮರಗಳು ಕಾಂಡವನವು, ಎಲೆ ಮತ್ತು ಹಣ್ಣುಗಳು ಅದೇ ಬಣ್ಣದ್ದಾಗಿದ್ದುವು. ಆನಂದ, ಆ ತಾಳೆಯ ಮರಗಳು ಗಾಳಿಯಿಂದ ಅಲುಗಾಡಿದಾಗ ಮಧುರವಾದ ರಂಜನಿಐವಾದ, ಇಂಪಾದ ಮಂಜುಳವಾದ ಶಬ್ದವುಂಟಾಗುತ್ತಿತ್ತು. ಆನಂದ, ಐದುಬಗೆಯ ವಾದ್ಯಗಳನ್ನು ಉತ್ತಮರಾದ ವಾದ್ಯಗಾರರು ನುಡಿಸಿದಾಗ ಉಂಟಾಗುವ ಮಧುರವೂ, ರಂಜನೀಯವೂ ಇಂಪಾದುದೂ, ಮಂಜುಳವಾದುದೂ ಆದ ಸ್ವರವು ಹುಟ್ಟುವಂತೆ, ಆ ತಾಳೆಯ ಮರಗಳು ಬೀಸಿದಾಗ ಆಗುತ್ತಿದ್ದ ಸ್ವರವು ಮಧುರವಾದುದೂ, ರಂಜನೀಯವಾದುದೂ, ಇಂಪಾದುದೂ, ಮಂಜುಳವಾದುದೂ ಆಗಿತ್ತು. ಆ ಸಮಯದಲ್ಲಿ ಆನಂದ, ಕುಸಾವತಿ ರಾಜಧಾನಿಯಲ್ಲಿ ಯಾವ ಧೂರ್ತರೂ, ಮದ್ಯ ಪಿಪಾಸಿಗಳೂ ಇದ್ದರೋ ಅವರು ಆ ಸ್ವರದ ತಾಳಕ್ಕೆ ತಕ್ಕಂತೆ ಕುಣಿಯುತ್ತಿದ್ದರು.</p>
<h2><a id='m2' href='#toc'>ಚಕ್ರರತ್ನ</a></h2>
<p><a class='ref sc' id='sc6'>SC 6</a><a class='ref cscd' id='cscd3'>CSCD 3</a> “ಆನಂದ, ರಾಜ ಮಹಾಸುದಸ್ಸನನು ನಾಲ್ಕು ವಿಧದ ಋದ್ದಿ ಶಕ್ತಿಯನ್ನು ಮತ್ತು ಏಳು ರತ್ನಗಳನ್ನು ಪಡೆದಿದ್ದನು. ಆ ಏಳು ರತ್ನಗಳು ಯಾವುವು? ರಾಜ ಮಹಾಸುದಸ್ಸನನು ಒಂದು ಪೂರ್ಣಿಮೆಯ ಉಪೋಸಥದ ದಿನ ಸ್ನಾನ ಮಾಡಿಕೊಂಡು ಆ ದಿನವನ್ನಾಚರಿಸಲು ಉಪ್ಪರಿಗೆಯ ಮೇಲಕ್ಕೆ ಹೋಗಿದ್ದಾಗ ಸಾವಿರ ಅರಗಳನ್ನು ನೇಮ ನಾಭಿಗಳನ್ನು ಉಳ್ಳ ಸರ್ವ ಪೂರ್ಣವಾದ ಚಕ್ರರತ್ನವು ಹುಟ್ಟಿಕೊಂಡಿತು. ಅದನ್ನು ನೋಡಿದ ರಾಜನು ಹೀಗೆಂದುಕೊಂಡನು: ‘ಪೂರ್ಣಿಮೆಯ ಉಪೋಸಥದ ದಿನ ಸ್ನಾನ ಮಾಡಿಕೊಂಡು ಆ ದಿನವನ್ನು ಆಚರಿಸಲು ಉಪ್ಪರಿಗೆಯ ಮೇಲಿದ್ದಾಗ ಯಾವ ರಾಜನಿಗೆ ಸಾವಿರ ಅರಗಳನ್ನು ಮತ್ತು ನೇಮ ನಾಭಿಗಳನ್ನು ಉಳ್ಳ ಸರ್ವ ಪೂರ್ಣವಾದ ದಿವ್ಯ ಚಕ್ರವು ದೊರಕುತ್ತದೆಯೋ ಅವನು ರಾಜ ಚಕ್ರವರ್ತಿಯಾಗುತ್ತಾನೆ ಎಂದು ಕೇಳಿದ್ದೇನೆ, ನಾನೂ ರಾಜ ಚಕ್ರವರ್ತಿಯಾಗುತ್ತೇನಲ್ಲವೇ ?’</p>
<p><a class='ref sc' id='sc7'>SC 7</a><a class='ref cscd' id='cscd4'>CSCD 4</a> “ಆಗ ರಾಜ ಮಹಾಸುದಸ್ಸನನು ತನ್ನ ಆಸನದಿಂದೆದ್ದು, ಹಾಕಿಕೊಂಡಿದ್ದ ಬಟ್ಟೆಯನ್ನು ಸರಿಪಡಿಸಿಕೊಂಡು ಎಡಗೈಯಲ್ಲಿ ಚಿನ್ನದ ತಂಬಿಗೆಯನ್ನು ಹಿಡಿದುಕೊಂಡು ಬಲಗೈಯಿಂದ ಆ ಚಕ್ರರತ್ನಕ್ಕೆ ಅಭಿಷೇಕವನ್ನು ಮಾಡಿ ‘ಚಕ್ರ ರತ್ನವು ಮುಂದೆ ಸರಿಯಲಿ, ಚಕ್ರರತ್ನವು ಮುಂದೆ ಮುಂದೆ ಹೋಗಿ ಎಲ್ಲವನ್ನೂ ಗೆಲ್ಲಲಿ’ ಎಂದು ಹಾರೈಸಿದನು. ಆಗ ಚಕ್ರರತ್ನವು ಪೂರ್ವ ದಿಕ್ಕಿನಲ್ಲಿ ಚಲಿಸಿತು. ಅದರ ಹಿಂದೆ ರಾಜ ಸುದಸ್ಸನನು ಚತುರಂಗ ಸೇನೆಯೊಡನೆ ಹೊರಟನು. ಆನಂದ, ಯಾವ ಪ್ರದೇಶದಲ್ಲಿ ಚಕ್ರರತ್ನವು ನಿಂತಿತೋ, ಅಲ್ಲಿ ಚತುರಂಗ ಸೈನ್ಯ ಸಮೇತ ಠಾಣ್ಯ ಹೂಡಿದನು. ಆನಂದ, ಪೂರ್ವ ದಿಕ್ಕಿನಲ್ಲಿ ಸಿಕ್ಕಿದ ಪ್ರತಿ ರಾಜರು ಮಹಾಸುದಸ್ಸನ ರಾಜನ ಬಳಿಗೆ ಹೋಗಿ ಹೀಗೆಂದರು- ‘ಮಹಾರಾಜ, ಸ್ವಾಗತ; ಮಹಾರಾಜ ನಿನಗೆ ಸ್ವಾಗತ. ಎಲ್ಲವೂ ನಿನ್ನದು, ಮಹಾರಾಜ, ನೀನೇ ಅನುಶಾಸನ ಮಾಡು’. ಮಹಾಸುದಸ್ಸನ ರಾಜನು ಹೀಗೆ ಪ್ರತ್ಯುತ್ತರವಿತ್ತನು- ‘ಪ್ರಾಣಿಹತ್ಯೆ ಮಾಡಬಾರದು, ನಿಮಗೆ ಸೇರದುದನ್ನು ತೆಗೆದುಕೊಳ್ಳಬಾರದು, ವ್ಯಭಿಚಾರದಲ್ಲಿ ತೊಡಗಬಾರದು, ಸುಳ್ಳು, ಚಾಡಿ, ಪರುಷ ವಾಕ್ಯಗಳನ್ನು ನುಡಿಯಬಾರದು. ಮದ್ಯವನ್ನು ಸೇವಿಸಬಾರದು. ಯಾವುದನ್ನು ತಿನ್ನಬಹುದೋ ಅದನ್ನು ಮಾತ್ರ ತಿನ್ನಿ’. ಆನಂದ, ಪೂರ್ವ ದಿಕ್ಕಿನ ಪ್ರತಿ ರಾಜರು ಮಹಾಸುದಸ್ಸನ ರಾಜನ ಅನುಯಾಯಿಗಳಾದರು. ಆನಂದ, ಆಮೇಲೆ ಆ ಚಕ್ರರತ್ನವು ಪೂರ್ವ ದಿಕ್ಕಿನಲ್ಲಿದ್ದ ಸಮುದ್ರದಲ್ಲಿ ಮುಳುಗಿ ಮತ್ತೆ ಅಲ್ಲಿಂದ ಎದ್ದು ದಕ್ಷಿಣ ದಿಕ್ಕಿನಲ್ಲಿ ಚಲಿಸಿತು. ದಕ್ಷಿಣ ದಿಕ್ಕಿನ ಸಮುದ್ರದಲ್ಲಿ ಮುಳುಗಿ ಮತ್ತೆ ಅಲ್ಲಿಮದ ಎದ್ದು ಪಶ್ಚಿಮ ದಿಕ್ಕಿನಲ್ಲಿ ಚಲಿಸಿತು. ಪಶ್ಚಿಮ ಸಮುದ್ರದಲ್ಲಿ ಮುಳುಗಿ ಮತ್ತೆ ಅಲ್ಲಿಂದ ಎದ್ದು ಉತ್ತರ ದಿಕ್ಕಿನಲ್ಲಿ ಚಲಿಸಿತು. ಮಹಾಸುದಸ್ಸನ ರಾಜನು ಚತುರಂಗ ಸೇನೆಯ ಸಮೇತ ಅದರ ಹಿಂದೆ ಹೊರಟನು. ಯಾವ ಪ್ರದೇಶದಲ್ಲಿ ಆನಂದ, ಚಕ್ರರತ್ನವು ನಿಂತಿತೋ ಅಲ್ಲಿ ಚತುರಂಗ ಸೈನ್ಯ ಸಮೇತ ಠಾಣ್ಯ ಹೂಡಿದನು. ಉತ್ತರ ದಿಕ್ಕಿನಲ್ಲಿ ಸಿಕ್ಕಿದ ಪ್ರತಿ ರಾಜರು ಮಹಾಸುದಸ್ಸನ ರಾಜನ ಬಳಿಗೆ ಹೋಗಿ ಹೀಗೆಂದರು- ‘ಮಹಾರಾಜ, ಸ್ವಾಗತ; ಮಹಾರಾಜ ನಿನಗೆ ಸ್ವಾಗತ. ಎಲ್ಲವೂ ನಿನ್ನದು, ಮಹಾರಾಜ, ನೀನೇ ಅನುಶಾಸನ ಮಾಡು’. ಮಹಾಸುದಸ್ಸನ ರಾಜನು ಹೀಗೆ ಪ್ರತ್ಯುತ್ತರವಿತ್ತನು- ‘ಪ್ರಾಣಿಹತ್ಯೆ ಮಾಡಬಾರದು, ನಿಮಗೆ ಸೇರದುದನ್ನು ತೆಗೆದುಕೊಳ್ಳಬಾರದು, ವ್ಯಭಿಚಾರದಲ್ಲಿ ತೊಡಗಬಾರದು, ಸುಳ್ಳು, ಚಾಡಿ, ಪರುಷ ವಾಕ್ಯಗಳನ್ನು ನುಡಿಯಬಾರದು. ಮದ್ಯವನ್ನು ಸೇವಿಸಬಾರದು. ಯಾವುದನ್ನು ತಿನ್ನಬಹುದೋ ಅದನ್ನು ಮಾತ್ರ ತಿನ್ನಿ’. ಆನಂದ, ಉತ್ತರ ದಿಕ್ಕಿನ ಪ್ರತಿ ರಾಜರು ಮಹಾಸುದಸ್ಸನ ರಾಜನ ಅನುಯಾಯಿಗಳಾದರು.</p>
<p><a class='ref sc' id='sc8'>SC 8</a><a class='ref cscd' id='cscd5'>CSCD 5</a> “ಆಮೇಲೆ ಆನಂದ, ಚಕ್ರರತ್ನವು ಸಮುದ್ರ ಪರ್ಯಂತ ಇದ್ದ ಪೃಥ್ವಿಯನ್ನು ಗೆದ್ದು ಕುಸಾವತಿ ರಾಜಧಾನಿಗೆ ಹಿಂತಿರುಗಿತು. ಮಹಾ ಸುದಸ್ಸನ ರಾಜನ ಅಂತಃಪುರದ ದ್ವಾರದ ಮುಂದೆ ಬಿಸಿಲು ಮಾಡಿನಲ್ಲಿ ನಿಂತಿತು. ಹೀಗೆ ರಾಜ ಮಹಾಸುದಸ್ಸನ ಅಂತಃಪುರವನ್ನು ಅದು ಬೆಳಗಿಸಿತು. ಮಹಾಸುದಸ್ಸನ ರಾಜನ ಚಕ್ರರತ್ನವು ಹಿಗಿದ್ದಿತು ಆನಂದ.</p>
<h2><a id='m3' href='#toc'>ಹಸ್ತಿರತ್ನ</a></h2>
<p><a class='ref sc' id='sc9'>SC 9</a><a class='ref cscd' id='cscd6'>CSCD 6</a> “ಆಮೇಲೆ ಆನಂದ, ಬಿಳಿ ಬಣ್ಣದ ಸಪ್ತ ಶ್ರೇಷ್ಠ ಗುಣಗಳನ್ನುಳ್ಳ ಅತಿ ಬಲಶಾಲಿಯಾದ ಮತ್ತು ಆಕಾಶದಲ್ಲಿ ಹಾರಬಲ್ಲ ಉಪೋಸಥ ಎಂಬ ಹೆಸರಿನ ಹಸ್ತಿರತ್ನವು ಮಹಾಸುದಸ್ಸನನಿಗೆ ಲಭಿಸಿತು. ಅದನ್ನು ನೋಡಿದ ರಾಜನ ಚಿತ್ತವು ಸಂತೋಷಗೊಂಡಿತು. ‘ಈ ಆನೆಯ ಮೇಲೆ ಕುಳಿತುಕೊಳ್ಳುವುದು ತುಂಬ ಶುಭಕರವಾದದ್ದು. ಆದರೆ ಅದನ್ನು ದಮಿಸಬೇಕು’ ಎಂದುಕೊಂಡನು. ಆಗ ಆ ಹಸ್ತಿರತ್ನವು ಅದರ ಹೆಸರಿಗೆ ತಕ್ಕಂತೆ, ಅಂದರೆ ಬಹುದಿನಗಳಿಮದ ಪಳಗಿಸಿದ ಗಂಡಾನೆಯಂತೆ, ತಾನೇ ದಮಿಸಿಕೊಂಡಿತು. ಹಿಂದೆಯೇ ಮಹಾಸುದಸ್ಸನ ರಾಜನು ಒಂದು ಮುಂಜಾನೆ ಆ ಹಸ್ತಿರತ್ನವನ್ನೇರಿ ಸಮುದ್ರ ಪರ್ಯಂತ ಪೃಥ್ವಿಯನ್ನು ಸುತ್ತಿಕೊಂಡು ಮಧ್ಯಾಹ್ನದ ಊಟದ ಹೊತ್ತಿಗೆ ಕುಸಾವತಿ ರಾಜಧಾನಿಗೆ ಹಿಂತಿರುಗಿದನು ಆನಂದ, ಮಹಾಸುದಸ್ಸನ ರಾಜನ ಹಸ್ತಿರತ್ನವು ಹೀಗಿದ್ದಿತು.</p>
<h2><a id='m4' href='#toc'>ಆಶ್ವರತ್ನ</a></h2>
<p><a class='ref sc' id='sc10'>SC 10</a><a class='ref cscd' id='cscd7'>CSCD 7</a> “ಆಮೇಲೆ, ಆನಂದ, ಮಹಾಸುದಸ್ಸನ ರಾಜನಿಗೆ ಬಿಳಿ ಬಣ್ಣದ ಮೈಯನ್ನೂ ಕಪ್ಪು ಬಣ್ಣದ ತಲೆಯನ್ನೂ ಮತ್ತು ಕಪ್ಪು ಬಣ್ಣದ ಕೂದಲನ್ನೂ ಹೊಂದಿದ್ದ ಮಹಾಶಕ್ತಿಯನ್ನುಳ್ಳ ಆಕಾಶದಲ್ಲಿ ಹಾರಬಲ್ಲ ವಲಾಹಕ ಎಂಬ ಹೆಸರಿನ ಅಶ್ವರತ್ನವು ಲಭಿಸಿತು. ಅದನ್ನು ನೋಡಿದ ರಾಜನ ಚಿತ್ತವು ಸಂತೋಷಗೊಂಡಿತು. ‘ಈ ಕುದುರೆಯ ಮೇಲೆ ಕುಳಿತುಕೊಳ್ಳುವುದು ತುಂಬ ಶುಭಕರವಾದುದು. ಆದರೆ ಅದನ್ನು ದಮಿಸಬೇಕು’ ಎಂದುಕೊಂಡನು. ಆಗ ಅದರ ಹೆಸರಿಗೆ ತಕ್ಕಂತೆ ಬಹುದಿನಗಳಿಂದ ಪಳಗಿಸಿದ ಕುದುರೆಯಂತೆ ಆ ಅಶ್ವರತ್ನವು ತನ್ನನ್ನು ತಾನೇ ದಮಿಸಿಕೊಂಡಿತು. ಕೂಡಲೇ ಆ ಮಹಾಸುದಸ್ಸನ ರಾಜನು ಒಂದು ಮುಂಜಾನೆ ಅಶ್ವರತ್ನವನ್ನೇರಿ ಸಮುದ್ರ ಪರ್ಯಂತ ಪೃಥ್ವಿಯನ್ನು ಸುತ್ತಿಕೊಂಡು ಮಧ್ಯಾಹ್ನದ ಊಟದ ಹೊತ್ತಿಗೆ ಕುಸಾವತಿ ರಾಜಧಾನಿಗೆ ಹಿಂತಿರುಗಿದನು. ಆನಂದ, ಮಹಾಸುದಸ್ಸನ ರಾಜನ ಅಶ್ವವು ಹೀಗಿದ್ದಿತು.</p>
<h2><a id='m5' href='#toc'>ಮಣಿರತ್ನ</a></h2>
<p><a class='ref sc' id='sc11'>SC 11</a><a class='ref cscd' id='cscd8'>CSCD 8</a> “ಆಮೇಲೆ, ಆನಂದ, ಮಹಾಸುದಸ್ಸನ ರಾಜನಿಗೆ ಮಣಿರತ್ನವು ಲಭಿಸಿತು. ಅದು ಒಳ್ಳೆಯ ಜಾತಿಗೆ ಸೇರಿದ ಮಣಿಯಾಗಿತ್ತು. ಅದು ಎಂಟು ಮೂಲೆಗಳನ್ನುಳ್ಳ ಬಹು ಕುಶಲತೆಯಿಂದ ಮಾಡಿದ ಮಣಿಯಂತೆ ಪರಿಪೂರ್ಣವಾದ ಅಕೃತಿಯನ್ನು ಹೊಂದಿತ್ತು; ಪಾರದರ್ಶಕವಾಗಿತ್ತು, ಹೊಳೆಯುತ್ತಿತ್ತು. ಆ ಮಣಿರತ್ನದ ಪ್ರಕಾಶವು ಅದರ ಸುತ್ತಲೂ ಒಂದು ಯೋಜನದಷ್ಟು ದೂರ ಹರಡಿತ್ತು. ಹಿಂದೆ ಒಂದು ಕಾಲದಲ್ಲಿ ಕಗ್ಗತ್ತಲಿನ ಸಮಯವಾದರೂ ಮಹಾಸುದಸ್ಸನ ರಾಜನು ಆ ಮಣಿರತ್ನದ ಪ್ರಕಾಶದಲ್ಲಿಯೇ ತನ್ನ ಚತುರಂಗ ಸೇನೆಯನ್ನು ಒಂದುಕಡೆ ಸೇರಿಸಿ ಆ ಸೇನೆಯೊಂದಿಗೆ ನಡೆದನು. ಆ ಮಣಿಯನ್ನು ಪರೀಕ್ಷಿಸಲು ಹೀಗೆ ಮಾಡಿದನು. ಆಗ ಅದರ ಪ್ರಕಾಶಕ್ಕೆ ಸಿಲುಕಿದ ಗ್ರಾಮಸ್ಥರು ಬೆಳಗಾಯಿತೆಂಬ ಭ್ರಮೆಯಲ್ಲಿ ತಮ್ಮ ತಮ್ಮ ಕೆಲಸದಲ್ಲಿ ತೊಡಗಿದರು. ಆನಂದ, ಮಹಾಸುದಸ್ಸನ ರಾಜನ ಮಣಿರತ್ನವು ಹೀಗಿತ್ತು.</p>
<h2><a id='m6' href='#toc'>ಸ್ತ್ರೀರತ್ನ</a></h2>
<p><a class='ref sc' id='sc12'>SC 12</a><a class='ref cscd' id='cscd9'>CSCD 9</a> “ಆಮೇಲೆ ಆನಂದ, ರಾಜ ಮಹಾಸುದಸ್ಸನನಿಗೆ ಸ್ತ್ರೀ ರತ್ನವು ಲಭಿಸಿತು. ಆಕೆ ರೂಪವಂತಳೂ, ಸುಂದರಳೂ, ನೋಡಿದಾಗ ಸಂತೋಷವನ್ನುಂಟುಮಾಡುವವಳೂ, ಒಳ್ಳೆಯ ಬಣ್ಣವುಳ್ಳವಳೂ ಆಗಿದ್ದಳು. ಆ ಸ್ತ್ರೀ ರತ್ನವು ಅತಿ ಎತ್ತರವಾಗಿಯೂ ಅತಿ ಕುಳ್ಳಾಗಿಯೂ ಇರದೆ, ಅತಿ ಕಪ್ಪಾಗಿಯೂ ಅತಿ ಬೆಳ್ಳಗೂ ಇರದೆ, ಅತಿ ಸ್ಥೂಲವಾಗಿಯೂ ಅತಿ ಕುಳ್ಳಾಗಿಯೂ ಇರದೆ, ಮನುಷ್ಯರಲ್ಲಿ ಕಾಣದ ಕಾಂತಿಯನ್ನು ಹೊಂದಿದ್ದಳು. ಅವಳದು ದಿವ್ಯ ವರ್ಣವಾಗಿದ್ದಿತು. ಈ ಸ್ತ್ರೀರತ್ನದ ದೇಹವನ್ನು ಸ್ಪರ್ಶಿಸಿದಾಗ ಹಿಂಜಿದ ಅರಳೆಯನ್ನು ಮುಟ್ಟಿದಂತಾಗುತ್ತಿತ್ತು. ಆ ಸ್ತ್ರೀ ರತ್ನದ ದೇಹವು ಶೀತಕಾಲದಲ್ಲಿ ಬೆಚ್ಚಗೂ, ಬೇಸಿಗೆಯಲ್ಲಿ ತಂಪಾಗಿಯೂ ಇರುತ್ತಿತ್ತು. ಆ ಸ್ತ್ರೀ ರತ್ನದ ಕಾಯದಿಂದ ಗಂಧದ ಸುವಾಸನೆಯೂ ಮುಖದಿಂದ ಉತ್ಪಲ ಪುಷ್ಪದ ಪರಿಮಳವೂ ಬರುತ್ತಿದ್ದುವು. ಆ ಸ್ತ್ರೀ ರತ್ನವು ಮಹಾಸುದಸ್ಸನ ರಾಜನು ಎಚ್ಚರಗೊಳ್ಳುವ ಮೊದಲೇ ಏಳುತ್ತಿದ್ದಳು ಮತ್ತು ಆತನು ಮಲಗಿದ ಮೇಲೆ ಮಲಗುತ್ತಿದ್ದಳು. ಪ್ರಿಯವನ್ನೇ ಹೇಳುವವಳಾದ ಆ ಸ್ತ್ರೀರತ್ನವು ಕಿಂಕರನಂತೆ ಸೇವಿಸುತ್ತಿದ್ದಳು. ಮನಸ್ಸಿನಲ್ಲಿಯೂ ರಾಜನಿಗೆ ಅಪಚಾರವನ್ನು ಮಾಡಿದವಳಲ್ಲ, ಮನಸ್ಸಿನಲ್ಲಿಯೂ ಅತ್ಯಾಚಾರವನ್ನು ಮಾಡದ ಆ ಸ್ತ್ರೀ ರತ್ನವು ಕಾಯದಲ್ಲಿ ಹೇಗೆ ಅಪಚಾರವನ್ನು ಮಾಡಿಯಾಳು? ಮಹಾಸುದಸ್ಸನ ರಾಜನ ಸ್ತ್ರೀ ರತ್ನವು ಹೀಗಿದ್ದಳು.</p>
<h2><a id='m7' href='#toc'>ಗೃಹಪತಿರತ್ನ</a></h2>
<p><a class='ref sc' id='sc13'>SC 13</a><a class='ref cscd' id='cscd10'>CSCD 10</a> “ಆನಂದ, ಅನಂತರ ಮಹಾಸುದಸ್ಸನ ರಾಜನಿಗೆ ಗೃಹಪತಿರತ್ನವು ಲಭಿಸಿತು. ಆತನ ಕರ್ಮವಿಪಾಕದಿಂದ ದಿವ್ಯ ಚಕ್ಷುವು ಆತನಿಗೆ ಲಭಿಸಿತು. ಅದರಿಂದ ಆತನು ಹುದುಗಿದ್ದ ನಿಧಿಯನ್ನು ನೋಡಬಲ್ಲವನಾಗಿದ್ದನು. ಜೊತೆಗೆ ಅದಕ್ಕೆ ಒಡೆಯನಿದ್ದಾನೋ ಇಲ್ಲವೋ ಹೇಳಬಲ್ಲವನಾಗಿದ್ದನು. ಆತನು ರಾಜ ಮಹಾಸುದಸ್ಸನನ ಬಳಿಗೆ ಬಂದು ‘ದೇವ, ತಾವು ನಿಶ್ಚಿಂತೆಯಿಂದಿರಿ. ಈ ಧನವನ್ನು ಸರಿಯಾಗಿ ನೋಡಿಕೊಳ್ಳುತ್ತೇನೆ’ ಎಂದು ಹೇಳಿದನು. ಒಂದು ಕಾಲದಲ್ಲಿ ಮಹಾಸುದಸ್ಸನ ರಾಜನು ಆ ಗೃಹಪತಿಯನ್ನು ಪರೀಕ್ಷಿಸುವ ಸಲುವಾಗಿ ನಾವೆಯನ್ನು ಹತ್ತಿ ಗಂಗಾನದಿಯ ಪ್ರವಾಹದ ಮಧ್ಯಕ್ಕೆ ನೂಕಿಸಿದನು. ಗೃಹಪತಿಗೆ ಹೀಗೆ ಹೇಳಿದನು- ‘ಗೃಹಪತಿ, ನನಗೆ ಸುವರ್ಣವು ಬೇಕಾಗಿದೆ’. ‘ಹಾಗಾದರೆ ರಾಜ, ನಾವೆಯು ಒಂದು ಪಕ್ಕಕ್ಕೆ ಹೋಗಲಿ’ ಎಂದು ಗೃಹಪತಿ ರತ್ನನು ಹೇಳಿದನು. ‘ಗೃಹಪತಿ, ನನಗೆ ಸುವರ್ಣವು ಇಲ್ಲಿಯೇ ಬೇಕು’. ಆ ಗೃಹಪತಿ ರತ್ನನು ಎರಡು ಕೈಗಳಲ್ಲಿ ನೀರನ್ನು ತೆಗೆದು ಚಿನ್ನದಿಂದಲೇ ತುಂಬಿದ ಮಡಿಕೆಯನ್ನು ಈಚೆಗೆ ತೆಗೆದನು. ಆಮೇಲೆ ರಾಜನನ್ನು ಕುರಿತು ಹೀಗೆಂದನು- ‘ಮಹಾರಾಜ, ನಿನಗಿಷ್ಟು ಸಾಕೇ? ಇನ್ನಷ್ಟು ಬೇಕೇ? ಮಹಾರಾಜ, ಇನ್ನು ಪೂಜೆ ಮಾಡಬಹುದು’. ಆಗ ಮಹಾಸುದಸ್ಸನ ರಾಜನು ಇಂತೆಂದನು- ‘ಗೃಹಪತಿ, ಸಾಕು, ಸಾಕಾದಷ್ಟನ್ನು ಕೊಟ್ಟಿದ್ದೀಯೆ, ನಾನು ಪೂಜೆಯನ್ನು ಮಾಡಿದ್ದೇನೆ’. ಮಹಾಸುದಸ್ಸನ ರಜನ ಗೃಹಪತಿ ರತ್ನನು ಹೀಗಿದ್ದನು.</p>
<h2><a id='m8' href='#toc'>ಪರಿಣಾಯಕರತ್ನ</a></h2>
<p><a class='ref sc' id='sc14'>SC 14</a><a class='ref cscd' id='cscd11'>CSCD 11</a> “ಮತ್ತೆ ಆನಂದ, ರಾಜ ಮಹಾಸುದಸ್ಸನನಿಗೆ ಪರಿಣಾಯಕರತ್ನ ಅಥವಾ ಮಂತ್ರಿರತ್ನನು ಲಭಿಸಿದನು. ಆತನು ಪಂಡಿತನೂ, ಚತುರನೂ, ಮೇಧಾವಿಯೂ ಆಗಿದ್ದನು. ರಾಜ ಮಹಾಸುದಸ್ಸನನು ಮಾಡಬೇಕಾದುದನ್ನು ಅವನಿಂದ ಮಾಡಿಸುತ್ತಿದ್ದನು. ಯಾವುದನ್ನು ಮಾಡಬಾರದೋ ಅದನ್ನು ತಪ್ಪಿಸುತ್ತಿದ್ದನು. ಸ್ಥಾಪಿಸಬೇಕಾದುದನ್ನು ಸ್ಥಾಪಿಸುವಂತೆ ಮಾಡುತ್ತಿದ್ದನು. ಆತನು ರಾಜನ ಬಳಿಗೆ ಹೋಗಿ ‘ದೇವ, ತಮಗೆ ಜೊತೆಯಾಗಿ ಆಡಳಿತ ಮಾಡುತ್ತೇನೆ, ತಾವು ನಿಶ್ಚಿಂತೆಯಿಂದಿರಿ’ ಎಂದನು. ಆನಂದ, ರಾಜ ಮಹಾಸುದಸ್ಸನನ ಪರಿಣಾಯಕರತ್ನನು ಹೀಗಿದ್ದನು.</p>
<p><a class='ref sc' id='sc15'>SC 15</a> “ರಾಜ ಮಹಾಸುದಸ್ಸನನಿಗೆ ಈ ಏಳು ರತ್ನಗಳು ಲಭಿಸಿದುವು.</p>
<h2><a id='m9' href='#toc'>ನಾಲ್ಕುಬಗೆಯ ಶಕ್ತಿಗಳು</a></h2>
<p><a class='ref sc' id='sc16'>SC 16</a><a class='ref cscd' id='cscd12'>CSCD 12</a> “ಆನಂದ, ರಾಜ ಮಹಾಸುದಸ್ಸನನು ನಾಲ್ಕುಬಗೆಯ ಶಕ್ತಿಗಳನ್ನು ಹೊಂದಿದ್ದನು. ಆ ನಾಲ್ಕು ಶಕ್ತಿಗಳು ಯಾವುವು? ಅವನು ಅತ್ಯಂತ ರೂಪವಂತನು, ನೋಡಲು ಸುಂದರನೂ, ಉತ್ತಮ ನಡವಳಿಕೆಯನ್ನು ಹೊಂದಿದ್ದವನೂ ಇತರರಿಗಿಂತ ಅತ್ಯುತ್ತಮವಾದ ಬಣ್ಣವುಳ್ಳವನೂ ಆಗಿದ್ದನು. ಇದು ಆತನು ಪಡೆದಿದ್ದ ಸಾಮರ್ಥ್ಯಗಳಲ್ಲಿ ಮೊದಲನೆಯದು.</p>
<p><a class='ref sc' id='sc17'>SC 17</a> “ಮತ್ತೆ ಆನಂದ, ಮಹಾಸುದಸ್ಸನ ರಾಜನು ದೀರ್ಘವಾದ ಆಯಸ್ಸನ್ನುಳ್ಳವನೂ ಬೇರೆಯವರಿಗಿಂತ ಬಹು ಹೆಚ್ಚು ಕಾಲ ಬದುಕುವವನೂ ಆಗಿದ್ದನು. ಮಹಾಸುದಸ್ಸನನು ಪಡೆದಿದ್ದ ಎರಡನೆಯ ಸಾಮರ್ಥ್ಯ ಇದು.</p>
<p><a class='ref sc' id='sc18'>SC 18</a> “ಮಹಾಸುದಸ್ಸನ ರಾಜನು ರೋಗವಿಲ್ಲದವನಾಗಿದ್ದನು. ಅವನ ದೇಹವು ಬಾಧೆಯಿಂದ ದೂರವಾಗಿದ್ದಿತು. ಬೇರೆ ಮನುಷ್ಯರಾರಿಗೂ ಇಲ್ಲದಂಥ ಸಮತೂಕದ ಜೀರ್ಣಶಕ್ತಿಯನ್ನು ಪಡೆದಿದ್ದನು. ಶೀತೋಷ್ಣಗಳ ಬಾಧೆಯಿಲ್ಲದ ದೇಹವನ್ನು ಹೊಂದಿದ ಅವನು ಅಜೀರ್ಣದಿಂದಾಗಲಿ, ಅತಿ ಕ್ಷುದ್ಬಾಧೆಯಿಂದಾಗಲಿ ಬಳಲುತ್ತಿರಲಿಲ್ಲ. ಇದು ಆತನು ಹೊಂದಿದ್ದ ಮೂರನೆಯ ಸಾಮರ್ಥ್ಯ.</p>
<p><a class='ref sc' id='sc19'>SC 19</a> “ಆನಂದ, ಮಹಾಸುದಸ್ಸನ ರಾಜನು ಬ್ರಾಹ್ಮಣರಿಗೂ, ಗೃಹಸ್ಥರಿಗೂ ಪ್ರಿಯನಾಗಿದ್ದನು. ತಂದೆಯಾದವನು ಮಗನಿಗೆ ಪ್ರಿಯನಾಗಿರುವಂತೆ ರಾಜ ಮಹಾಸುದಸ್ಸನನು ಬ್ರಾಹ್ಮಣರಿಗೂ, ಗೃಹಪತಿಗಳಿಗೂ ಪ್ರಿಯನಾಗಿದ್ದನು. ತಂದೆಗೆ ಮಕ್ಕಳು ಪ್ರಿಯರಾಗಿರುವಂತೆ ಬ್ರಾಹ್ಮಣರೂ ಗೃಹಪತಿಗಳೂ ಮಹಾಸುದಸ್ನನಿಗೆ ಪ್ರಿಯರಾಗಿದ್ದರು.</p>
<p><a class='ref sc' id='sc20'>SC 20</a> “ಹಿಂದೊಂದು ಕಾಲದಲ್ಲಿ ಮಹಾಸುದಸ್ಸನ ರಾಜನು ಚತುರಂಗ ಸೇನೆಯೊಡನೆ ಉದ್ಯಾನವನಕ್ಕೆ ಹೋಗಿದ್ದನು. ಆಗ ಬ್ರಾಹ್ಮಣರೂ, ಗೃಹಪತಿಗಳೂ ಅವನಲ್ಲಿಗೆ ಬಂದು ಹೀಗೆ ಹೇಳಿದರು- ‘ದೇವ, ನಾವು ನಿನ್ನನ್ನು ಹೆಚ್ಚುಕಾಲ ನೋಡಲು ಸಾಧ್ಯವಾಗುವಂತೆ ನಿಧಾನವಾಗಿ ಹೋಗು’. ಆಗ ರಾಜ ಮಹಾಸುದಸ್ಸನನು ಸಾರಥಿಯನ್ನು ಕುರಿತು ‘ಸಾರಥಿ, ಬ್ರಾಹ್ಮಣರೂ ಗೃಹಪತಿಗಳೂ ಹೆಚ್ಚು ಕಾಲ ನನ್ನನ್ನು ನೋಡಲು ಸಾಧ್ಯವಾಗುವಂತೆ ರಥವನ್ನು ನಿಧಾನವಾಗಿ ಬಿಡು’ ಎಂದು ಹೇಳಿದನು. ಇದು ಮಹಾಸುದಸ್ಸನನು ಪಡೆದಿದ್ದ ನಾಲ್ಕನೆಯ ಸಾಮರ್ಥ್ಯ. ಈ ನಾಲ್ಕು ಸಾಮರ್ಥ್ಯಗಳನ್ನು ರಾಜ ಮಹಾಸುದಸ್ಸನನು ಹೊಂದಿದ್ದನು.</p>
<h2><a id='m10' href='#toc'>ಧಮ್ಮಪ್ರಸಾದ ಪುಷ್ಕರಣಿ</a></h2>
<p><a class='ref sc' id='sc21'>SC 21</a><a class='ref cscd' id='cscd13'>CSCD 13</a> “ಮಹಾಸುದಸ್ಸನ ರಾಜನು ಒಮ್ಮೆ ಹೀಗೆಂದುಕೊಂಡನು- ‘ಈ ತಾಳವೃಕ್ಷಗಳ ನಡುವೆ ನೂರು ಧನಸ್ಸುಗಳ ಅಂತರದಲ್ಲಿ ಪುಷ್ಕರಣಿಗಳನ್ನು ನಿರ್ಮಿಸುತ್ತೇನೆ.’ ಅದರಂತೆ ತಾಳವೃಕ್ಷಗಳ ನಡುವೆ ನೂರು ನೂರು ಬಿಲ್ಲುಗಳಷ್ಟು ಅಂತರದಲ್ಲಿ ಪುಷ್ಕರಣಿಗಳನ್ನು ನಿರ್ಮಿಸಿದನು. ಆ ಪುಷ್ಕರಣಿಗಳ ನಾಲ್ಕು ಕಡೆಗಳಿಗೆ ನಾಲ್ಕು ಬಣ್ಣಗಳ ಚಿನ್ನದ ಬಣ್ಣ, ಬೆಳ್ಳಿಯ ಬಣ್ಣ, ವೇಲೂರಿಯ ಬಣ್ಣ ಮತ್ತು ಸ್ಫಟಿಕದ ಬಣ್ಣದ ಇಟ್ಟಿಗೆಗಳನ್ನು ಅಂಟಿಸಿದನು. ಆ ಪುಷ್ಕರಣಿಗಳಿಗೆ ನಾಲ್ಕು ಬಣ್ಣಗಳ ಇಟ್ಟಿಗೆಗಳು ಅಂದರೆ ಚಿನ್ನದ ಬಣ್ಣದ, ಬೆಳ್ಳಿಯ ಬಣ್ಣದ, ವೇಲೂರಿಯ ಬಣ್ಣದ ಮತ್ತು ಸ್ಫಟಿಕದ ಬಣ್ಣದ ಸೋಪಾನಗಳನ್ನು ಕಟ್ಟಿಸಿದನು. ಸುವರ್ಣಮಯ ಸೋಪಾನದ ಹತ್ತಿರ ಚಿನ್ನದ ಸ್ತಂಭಗಳೂ ಅವುಗಳಿಗೆ ಬೆಳ್ಳಿಯ ಬೋದಿಗೆ ಅಡ್ಡಪಟ್ಟಿಗೆಗಳು, ವೇಲೂರಿಯ ಸೋಪಾನದ ಹತ್ತಿರ ವೇಲೂರಿಯ ಸ್ತಂಭಗಳೂ, ಅವುಗಳ ಹತ್ತಿರ ಪಟಿಕದ ಬೋದಿಗೆ ಅಡ್ಡಪಟ್ಟಿಗಳೂ, ಪಟಿಕಮಯ ಸೋಪಾನಗಳ ಹತ್ತಿರ ಪಟಿಕಮಯ ಸ್ತಂಭಗಳೂ ವೇಲೂರಿಯ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದುವು. ಆ ಪುಷ್ಕರಣಿಗಳ ಸುತ್ತ ಎರಡೆರಡು ವೇದಿಕೆಗಳಿದ್ದುವು. ಒಂದು ಚಿನ್ನದಿಂದಾಗಿತ್ತು, ಮತ್ತೊಂದು ಬೆಳ್ಳಿಯದಾಗಿತ್ತು. ಸುವರ್ಣಮಯ ವೇದಿಕೆಯ ಹತ್ತಿರ ಸುವರ್ಣಮಯ ಸ್ತಂಭಗಳು ಅವುಗಳಿಗೆ ಬೆಳ್ಳಿಯ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದವು. ಬೆಳ್ಳೆಯ ವೇದಿಕೆಯ ಹತ್ತಿರ ಬೆಳ್ಳಿಯ ಸ್ತಂಭಗೂ ಅವುಗಳಿಗೆ ಸುವರ್ಣಮಯ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದುವು. ಆಗ ರಾಜ ಮಹಾಸುದಸ್ಸನನು ಹೀಗೆಂದುಕೊಂಡನು- ‘ಈ ಪುಷ್ಕರಣಿಗಳಲ್ಲಿ ಉತ್ಪಲ, ಪದ್ಮ, ಕುಮುದ, ಪುಂಡರೀಕ ಪುಷ್ಪಗಳನ್ನು ಪ್ರತಿ ವರ್ಷವೂ ಬೆಳೆಸುತ್ತೇವೆ. ಇವುಗಳ ಮಾಲೆಗಳನ್ನು ಸಕಲ ಜನರೂ ಧರಿಸುವಂತಾಗಲಿ.’ ಅದರಂತೆ ಮಹಾಸುದಸ್ಸನನು ಆ ಪುಷ್ಕರಣಿಗಳಲ್ಲಿ ಸರ್ವ ಜನರೂ ಮಾಲೆಗಳನ್ನು ಧರಿಸಲನುಕೂಲವಾಗುವಂತೆ ಪುಷ್ಪಗಳನ್ನು ಬೆಳೆದನು.</p>
<p><a class='ref sc' id='sc22'>SC 22</a><a class='ref cscd' id='cscd14'>CSCD 14</a> “ಮತ್ತೆ ಮಹಾಸುದಸ್ಸನ ರಾಜನು ‘ಈ ಪುಷ್ಕರಣಿಗಳ ದಡಗಳಲ್ಲಿ ಸ್ನಾನಕ್ಕೆ ಬರುವ ಜನರಿಗೆ ಅನುಕೂಲವಾಗುವಂತೆ ಸ್ನಾನ ಮಾಡಿಸುವ ಜನರನ್ನು ನೇಮಿಸಬೇಕು’ ಎಂದುಕೊಂಡನು. ಅದರಂತೆ ಸ್ನಾನಕ್ಕೆ ಬರುವ ಜನರಿಗೆ ಅನುಕೂಲವಾಗುವಂತೆ ಸ್ನಾನ ಮಾಡಿಸುವ ಜನರನ್ನು ನೇಮಿಸಿದನು.</p>
<p><a class='ref sc' id='sc23'>SC 23</a> “ಆಗ ಮಹಾಸುದಸ್ಸನ ರಾಜನು ‘ಈ ಪುಷ್ಕರಣಿ ಹತ್ತಿರ ಬರುವ ಜನರಲ್ಲಿ ಅನ್ನ ಬೇಕಾದವರಿಗೆ ಅನ್ನ ದಾನವನ್ನು, ಪಾನ ಬೇಕಾದವರಿಗೆ ಪಾನ ದಾನವನ್ನು ವಸ್ತ್ರ ಬೇಕಾದವರಿಗೆ ವಸ್ತ್ರ ದಾನವನ್ನು ಯಾನ ಬೇಕಾದವರಿಗೆ ಯಾನ ದಾನವನ್ನು, ಹಣ ಬೇಕಾದವರಿಗೆ ಅದರ ದಾನವನ್ನು, ಶಯನ ಬೇಕಾದವರಿಗೆ ಶಯನ ದಾನವನ್ನು, ಸ್ತ್ರೀಯರು ಬೇಕಾದವರಿಗೆ ಸ್ತ್ರೀ ದಾನವನ್ನು, ಸುವರ್ಣ ಬೇಕಾದವರಿಗೆ ಸುವರ್ಣದಾನವನ್ನು ಮಾಡಬೇಕು’ ಎಂದುಕೊಂಡನು. ಅದರಂತೆಯೇ ಆ ಪುಷ್ಕರಣಿಗಳ ತೀರಗಳಲ್ಲಿ ಆ ದಾನಗಳಿಗೆ ವ್ಯವಸ್ಥೆ ಮಾಡಿದನು.</p>
<p><a class='ref sc' id='sc24'>SC 24</a><a class='ref cscd' id='cscd15'>CSCD 15</a> “ಆನಂತರ, ಆನಂದ, ಬ್ರಾಹ್ಮಣರೂ, ಗೃಹಪತಿಗಳೂ ಬೇಕಾದಷ್ಟು ಹಣವನ್ನು ತೆಗೆದುಕೊಂಡು ಮಹಾಸುದಸ್ಸನ ರಾಜನ ಹತ್ತಿರಕ್ಕೆ ಹೋದರು. ‘ದೇವ, ಈ ಹಣವಷ್ಟನ್ನು ತಮಗಾಗಿ ತಂದಿದ್ದೇವೆ, ತಾವು ಪರಿಗ್ರಹಿಸಬೇಕು’ ಎಂದು ವಿನಂತಿ ಮಾಡಿಕೊಂಡರು. ‘ಸಾಕು, ಗೆಳೆಯರೆ, ಧರ್ಮಕ್ಕನುಗುಣವಾಗಿ ನಾನು ವಿಧಿಸಿದ ಕರವೇ ಸಾಕಷ್ಟು ಬಂದಿದೆ. ನಿಮ್ಮದು ನಿಮಗೇ ಇರಲಿ. ಬೇಕಾದಷ್ಟನ್ನು ನೀವೇ ತೆಗೆದುಕೊಂಡು ಹೋಗಿ.’ ರಾಜನು ಹೀಗೆ ಹೇಳಿದ ಮೇಲೆ ಅವರು ಒಂದುಕಡೆ ಸೇರಿ ಸಮಾಲೋಚನೆ ಮಾಡಿದರು- ‘ನಾವು ತಂದಿರುವ ಹಣವನ್ನು ನಮ್ಮ ಮನೆಗೇ ಮತ್ತೆ ತೆಗೆದುಕೊಂಡು ಹೋಗುವುದು ಸರಿಯಲ್ಲ. ನಾವು ಮಹಾಸುದಸ್ಸನ ರಾಜನಿಗೆ ತಕ್ಕದಾದ ನಿವಾಸವನ್ನು ಇದರಿಂದ ಕಟ್ಟಿಸೋಣ’ ಎಂದು ತೀರ್ಮಾನಿಸಿದರು. ಅವರು ರಾಜ ಮಹಾಸುದಸ್ಸನನ ಹತ್ತಿರ ಬಂದು ‘ನಾವು ಒಂದು ನಿವಾಸವನ್ನು ಕಟ್ಟಿಸುತ್ತೇವೆ ದೇವ’ ಎಂದರು. ರಾಜ ಮಹಾಸುದಸ್ಸನನು ತನ್ನ ಮೌನದ ಮೂಲಕ ಸಮ್ಮತಿಯನ್ನು ಸೂಚಿಸಿದನು.</p>
<p><a class='ref sc' id='sc25'>SC 25</a><a class='ref cscd' id='cscd16'>CSCD 16</a> “ಆಮೇಲೆ ಆನಂದ, ದೇವೇಂದ್ರನಾದ ಸಕ್ಕನು ಮಹಾಸುದಸ್ಸನನ ಮನಸ್ಸಿನಲ್ಲಿರುವುದನ್ನು ತಿಳಿದು ದೇವಪುತ್ರನಾದ ವಿಶ್ವಕರ್ಮನಿಗೆ ಹೀಗೆಂದನು- ‘ಓ ಸಭ್ಯನಾದ ವಿಶ್ವಕರ್ಮ, ಮಹಾಸುದಸ್ಸನ ರಾಜನಿಗೋಸ್ಕರ ಧರ್ಮವೆಂಬ ಹೆಸರಿನ ಪ್ರಾಸಾದವನ್ನು ಕಟ್ಟು.’ ‘ಹಾಗೆಯೇ ಆಗಲಿ ಭಂತೆ’ ಎಂದು ದೇವಪುತ್ರನಾದ ವಿಶ್ವಕರ್ಮನು ದೇವೇಂದ್ರ ಸಕ್ಕನಿಗೆ ಹೇಳಿ ಬಲಶಾಲಿಯಾದವನು ಮಡಿಸಿದ ತನ್ನ ಕೈಯನ್ನು ಚಾಚುವಷ್ಟು ಅಥವಾ ಚಾಚಿದ ಕೈಯನ್ನು ಮಡಿಸಿಕೊಳ್ಳುವಷ್ಟು ಕ್ಷಿಪ್ರ ಕಾಲದಲ್ಲಿ ದೇವತೆಗಳ ತಾವತಿಂಸ ಲೋಕದಿಂದ ಅದೃಶ್ಯನಾಗಿ ಮಹಾಸುದಸ್ಸನ ರಾಜನ ಪಟ್ಟಣಕ್ಕೆ ಬಂದನು. ಆಮೇಲೆ ಆನಂದ, ವಿಶ್ವಕರ್ಮನು ಮಹಾಸುದಸ್ಸನನನ್ನು ಕುರಿತು- ‘ಧರ್ಮವೆಂಬ ಹೆಸರಿನ ಪ್ರಾಸಾದವನ್ನು ತಮಗಾಗಿ ಕಟ್ಟುತ್ತೇನೆ’ ಎಂದನು. ಮಹಾಸುದಸ್ಸನನು ಮೌನದ ಮೂಲಕ ಸಮ್ಮತಿಯನ್ನು ಸೂಚಿಸಿದನು.</p>
<p><a class='ref sc' id='sc26'>SC 26</a> “ದೇವಪುತ್ರ ವಿಶ್ವಕರ್ಮನು ಧರ್ಮವೆಂಬ ಹೆಸರಿನ ಪ್ರಾಸಾದವನ್ನು ಮಹಾಸುದಸ್ಸನ ರಾಜನಿಗಾಗಿ ಕಟ್ಟಿದನು. ಆ ಪ್ರಾಸಾದವು ಪೂರ್ವದಿಂದ ಪಶ್ಚಿಮಕ್ಕೆ ಒಂದು ಯೋಜನದಷ್ಟು ಉದ್ದವೂ, ಉತ್ತರದಿಂದ ದಕ್ಷಿಣಕ್ಕೆ ಅರ್ಧ ಯೋಜನದಷ್ಟು ಅಗಲವೂ ಇತ್ತು. ಧರ್ಮವೆಂಬ ಹೆಸರಿನ ಆ ಪ್ರಾಸಾದದ ಎತ್ತರವು ಮಾರು ಪುರುಷ ಪರಮಾಣದಷ್ಟಿತ್ತು. ಅದನ್ನು ನಾಲ್ಕು ಬಣ್ಣಗಳ- ಚಿನ್ನದ, ಬೆಳ್ಳಿಯ, ವೇಲೂರಿಯದ ಮತ್ತು ಸ್ಫಟಿಕದ ಇಟ್ಟಿಗೆಗಳಿಂದ ಕಟ್ಟಲಾಯಿತು.</p>
<p><a class='ref sc' id='sc27'>SC 27</a> “ಧರ್ಮವೆಂಬ ಹೆಸರಿನ ಆ ಪ್ರಾಸಾದಕ್ಕೆ ಎಂಬತ್ತು ನಾಲ್ಕು ಸಾವಿರ ಕಂಬಗಳಿದ್ದವು. ಅವು ನಾಲ್ಕು ಬಣ್ಣದವಾಗಿದ್ದವು- ಚಿನ್ನದ ಬಣ್ಣ, ಬೆಳ್ಳಿಯ ಬಣ್ಣ, ವೇಲೂರಿಯ ಬಣ್ಣ ಮತ್ತು ಸ್ಫಟಿಕದ ಬಣ್ಣ. ಆ ಪ್ರಾಸಾದದಲ್ಲಿ ನಾಲ್ಕು ಬಣ್ಣಗಳ ಅಂದರೆ ಚಿನ್ನದ ಬಣ್ಣದ, ಬೆಳ್ಳಿಯ ಬಣ್ಣದ, ವೇಲೂರಿಯ ಬಣ್ಣದ ಮತ್ತು ಸ್ಫಟಿಕದ ಬಣ್ಣದ ಫಲಕಗಳಿದ್ದವು.</p>
<p><a class='ref sc' id='sc28'>SC 28</a> “ಆ ಪ್ರಾಸಾದಕ್ಕೆ ಇಪ್ಪತ್ತುನಾಲ್ಕು ಸೋಪಾನಗಳಿದ್ದುವು. ಒಂದು ಬಗೆಯ ಸೋಪಾನಗಲು ಚಿನ್ನದ ಬಣ್ಣದವಾಗಿದ್ದವು. ಎರಡನೆಯ ಬಗೆಯ ಸೋಪಾನಗಳು ಬೆಳ್ಳಿಯ ಬಣ್ಣದವಾಗಿದ್ದವು. ಮೂರನೆಯ ಬಗೆಯ ಸೋಪಾನಗಳು ವೇಲೂರಿಯ ಬಣ್ಣದವಾಗಿದ್ದವು ಮತ್ತು ನಾಲ್ಕನೆಯ ಬಗೆಯ ಸೋಪಾನಗಳು ಸ್ಫಟಿಕ ವರ್ಣವನ್ನು ಹೊಂದಿದ್ದುವು. ಚಿನ್ನದ ಬಣ್ಣದ ಸೋಪಾನಗಳ ಹತ್ತಿರ ಚಿನ್ನದ ಬಣ್ಣದ ಸ್ತಂಭಗಳೂ ಅವುಗಳಿಗೆ ಬೆಳ್ಳಿಯ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದವು. ಬೆಳ್ಳಿಯ ಬಣ್ಣದ ಸೋಪಾನಗಳ ಹತ್ತಿರ ಬೆಳ್ಳಿಯ ಸ್ತಂಭಗಳೂ, ಅವುಗಳಿಗೆ ಚಿನ್ನದ ಬೋದಿಗೆ ಅಡ್ಡಪಟ್ಟಿಗಳೂ, ವೇಲೂರಿಯ ಬಣ್ಣದ ಸೋಪಾನಗಳ ಹತ್ತಿರ ವೇಲೂರಿಯ ಸ್ತಂಭಗಳೂ ಅವುಗಳಿಗೆ ಸ್ಫಟಿಕದ ಬೋದಿಗೆ ಅಡ್ಡಪಟ್ಟಿಗಳೂ, ಸ್ಫಟಿಕದ ಸೋಪಾನಗಳ ಹತ್ತಿರ ಸ್ಫಟಿಕದ ಸ್ತಂಭಗಳೂ ಅವುಗಳಿಗೆ ವೇಲೂರಿಯ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದುವು.</p>
<p><a class='ref sc' id='sc29'>SC 29</a> “ಧರ್ಮವೆಂಬ ಹೆಸರಿನ ಆ ಪ್ರಾಸಾದದಲ್ಲಿ ಎಂಬತ್ತು ನಾಲ್ಕು ಸಾವಿರ ತೊಟ್ಟಿಗಳಿದ್ದುವು. ಅವು ನಾಲ್ಕು ಬಣ್ಣದವಾಗಿದ್ದುವು. ಅಂದರೆ ಚಿನ್ನದ ಬಣ್ಣದವು ಕೆಲವು ತೊಟ್ಟಿಗಳಿದ್ದುವು, ಬೆಳ್ಳಿಯ ಬಣ್ಣದ ತೊಟ್ಟಿ ಕೆಲವು, ವೇಲೂರಿಯ ಬಣ್ಣದ ತೊಟ್ಟಿ ಕೆಲವು ಮತ್ತು ಸ್ಫಟಿಕ ಬಣ್ಣದ ತೊಟ್ಟಿ ಕೆಲವು ಇದ್ದುವು. ಚಿನ್ನದ ತೊಟ್ಟಿಗಳಲ್ಲಿ ಬೆಳ್ಳಿಯ ಪಲ್ಲಂಕಗಳಿದ್ದವು. ಬೆಳ್ಳಿಯ ಬಣ್ಣದ ತೊಟ್ಟಿಗಳಲ್ಲಿ ಚಿನ್ನದ ಪಲ್ಲಂಕಗಳಿದ್ದುವು. ವೇಲೂರಿಯ ಬಣ್ಣದ ತೊಟ್ಟಿಗಳಲ್ಲಿ ದಂತದ ಪಲ್ಲಂಕಗಳಿದ್ದುವು. ಸ್ಫಟಿಕದ ಬಣ್ಣದ ತೊಟ್ಟಿಗಳಲ್ಲಿ ಹವಳದ ಪಲ್ಲಂಕಗಳಿದ್ದುವು. ಚಿನ್ನದ ತೊಟ್ಟಿಗಳ ಬಾಗಿಲುಗಳ ಹತ್ತಿರ ಬೆಳ್ಳಿಯ ತಾಳವೃಕ್ಷವಿತ್ತು. ಅದರ ಕಾಂಡವು ಬೆಳ್ಳಿಯ ಬಣ್ಣವನ್ನು ಹೊಂದಿದ್ದು, ಅದರ ಹಣ್ಣು ಮತ್ತು ಎಲೆಗಳು ಚಿನ್ನದವಾಗಿದ್ದವು. ಬೆಳ್ಳಿಯ ಬಣ್ಣದ ತೊಟ್ಟಿಗಳ ದ್ವಾರದ ಹತ್ತಿರ ಚಿನ್ನದ ತಾಳವೃಕ್ಷವಿತ್ತು. ಅದರ ಕಾಂಡವು ಚಿನ್ನದ ಕಾಂಡವಾಗಿತ್ತು ಮತ್ತು ಹಣ್ಣು ಎಲೆಗಳು ಬೆಳ್ಳಿಯ ಬಣ್ಣವಾಗಿದ್ದುವು. ವೇಲೂರಿಯ ಬಣ್ಣದ ಕೊಠಡಿಗಳ ದ್ವಾರದ ಹತ್ತಿರ ಸ್ಫಟಿಕದ ಬಣ್ಣದ ತಾಳವೃಕ್ಷವಿತ್ತು. ಅದರ ಕಾಂಡವು ಸ್ಫಟಿಕ ಬಣ್ಣವನ್ನು ಹೊಂದಿತ್ತು ಮತ್ತು ಅದರ ಎಲೆ ಹಣ್ಣುಗಳು ವೇಲೂರಿಯ ಬಣ್ಣದವಾಗಿದ್ದುವು. ಸ್ಫಟಿಕದ ಬಣ್ಣದ ಕೊಠಡಿಯ ದ್ವಾರದ ಹತ್ತಿರ ವೇಲೂರಿಯ ಬಣ್ಣದ ತಾಳವೃಕ್ಷವು ಇತ್ತು. ಅದರ ಕಾಂಡವು ವೇಲೂರಿಯ ಬಣ್ಣದ್ದಾಗಿತ್ತು. ಹಣ್ಣು ಮತ್ತು ಎಲೆಗಳು ಸ್ಫಟಿಕ ಬಣ್ಣವನ್ನು ಹೊಂದಿದ್ದುವು.</p>
<p><a class='ref sc' id='sc30'>SC 30</a><a class='ref cscd' id='cscd17'>CSCD 17</a> “ಆಮೇಲೆ, ಮಹಾಸುದಸ್ಸನ ರಾಜನು ಹೀಗೆಂದುಕೊಂಡನು: ‘ದುಹಾವಿಹೂಯ ತೊಟ್ಟಿಯ ಹತ್ತಿರ ಸುವರ್ಣದ ತಾಳೆಯ ಮರಗಳನ್ನು ಬೆಳೆಸಿ ಅವುಗಳ ನೆರಳಿನಲ್ಲಿ ನಾನು ಹಗಲು ಹೊತ್ತು ಕುಳಿತು ವಿಶ್ರಾಂತಿ ಪಡೆಯಬೇಕು.’ ಅದರಂತೆಯೇ ಮಹಾವಿಹೂಯ ತೊಟ್ಟಿಯ ಬಾಗಿಲಿನಲ್ಲಿ ಬರೀ ಚಿನ್ನದ ತಾಳೆಯ ಮರಗಳಿಂದಲೇ ತುಂಬಿದ ತಾಳೆಯ ವನವನ್ನು ಬೆಳೆದನು. ಅದರ ನೆರಳಿನಲ್ಲಿ ಕುಳಿತು ಹಗಲು ವಿಶ್ರಾಂತಿ ಪಡೆಯುತ್ತಿದ್ದನು.</p>
<p><a class='ref sc' id='sc31'>SC 31</a> “ಆನಂದ, ಧರ್ಮವೆಂಬ ಹೆಸರಿನ ಆ ಪ್ರಾಸಾದವು ಎರಡು ವಿಧವಾದ ವೇದಿಕೆಗಳಿಂದ ಪರಿವೃತವಾಗಿತ್ತು. ಒಂದು ಚಿನ್ನದ ವೇದಿಕೆಯು ಮತ್ತೊಂದು ಬೆಳ್ಳಿಯ ವೇದಿಕೆಯು ಆಗಿದ್ದುವು. ಸುವರ್ಣಮಯ ವೇದಿಕೆಯ ಹತ್ತಿರ ಚಿನ್ನದ ಕಂಬಗಳಿದ್ದುವು. ಅವುಗಳಿಗೆ ಬೆಳ್ಳಿಯ ಬೋದಿಕೆಗಳು ಅಡ್ಡಪಟ್ಟಿಗಳು ಇದ್ದುವು. ಬೆಳ್ಳಿಯ ವೇದಿಕೆಯ ಹತ್ತಿರ ಬೆಳ್ಳಿಯ ಕಂಬಗಳಿದ್ದುವು. ಅವುಗಳಿಗೆ ಚಿನ್ನದ ಬೋದಿಗೆಯೂ ಅಡ್ಡಪಟ್ಟಿಗಳೂ ಇದ್ದುವು.</p>
<p><a class='ref sc' id='sc32'>SC 32</a><a class='ref cscd' id='cscd18'>CSCD 18</a> “ಆ ಪ್ರಾಸಾದವು ಎರಡುಬಗೆಯ ಗಂಟೆಗಳ ಜಾಲಗಳಿಮದ ಪರಿವೃತವಾಗಿತ್ತು. ಒಂದು ಜಾಲವು ಚಿನ್ನದ ಗಂಟೆಗಳಿಂದ ಆಗಿತ್ತು. ಮತ್ತೊಂದು ಜಾಲವು ಬೆಳ್ಳಿಯ ಗಂಟೆಗಳಿಂದಾಗಿತ್ತು. ಗಾಳಿ ಬೀಸಿದಾಗ ಆ ಗಂಟೆಗಳ ಜಾಲದಿಂದ ಬರುತ್ತಿದ್ದ ಶಬ್ದವು ಕೇಳಲು ಮಧುರವಾಗಿಯೂ, ರಂಜನೀಯವಾಗಿಯೂ, ಇಂಪಾಗಿಯೂ, ಮಂಜುಳವಾಗಿಯೂ ಇತ್ತು. ಆನಂದ, ಪಂಚವಾದ್ಯಗಳನ್ನು ಕುಶಲಿಯಾದವನು ನುಡಿಸಿದಾಗ ಕೇಳಲು ಮಧುರವಾಗಿಯೂ, ರಂಜನೀಯವಾಗಿಯೂ, ಮಂಜುಳವಾದುದೂ, ಇಂಪಾದುದೂ ಆದ ಶಬ್ದವು ಬರುವಂತೆ ಆ ಗಂಟೆಗಳ ಜಾಲದಿಂದ ಬರುವ ನಿನಾದವು ಮಧುರವಾಗಿಯೂ, ರಂಜನೀಯವಾಗಿಯೂ, ಇಂಪಾಗಿಯೂ, ಮಂಜುಳವಾಗಿಯೂ ಇತ್ತು. ಆ ಸಮಯದಲ್ಲಿ ಕುಸಾವತಿ ರಾಜಧಾನಿಯ ದೂರ್ತರೂ, ಕುಡುಕರೂ ಕುಡಿಯುವುದಕ್ಕಾಗಿ ಆತುರಪಡುತ್ತಿದ್ದವರೂ ಆ ಶಬ್ದಕ್ಕೆ ತಕ್ಕಂತೆ ಕುಣಿಯುತ್ತಿದ್ದರು. ಆನಂದ, ಧರ್ಮವೆಂಬ ಆ ಹೆಸರಿನ ಪ್ರಾಸಾದದ ಕೆಲಸವೆಲ್ಲ ಮುಗಿದ ಮೇಲೆ ಅದು ನೋಡಿದಾಗ ಕುರುಡಾಗುವಷ್ಟು ಕಣ್ಣನ್ನು ಕೋರೈಸುತ್ತಿತ್ತು. ಮಳೆಗಾಲದ ಕೊನೆಯ ತಿಂಗಳಿನಲ್ಲಿ ಶರದೃತುವಿನಲ್ಲಿ ಆಕಾಶವು ಮೋಡಗಳಿಲ್ಲದೆ ನಿರ್ಮಲವಾಗಿದ್ದಾಗ ಸೂರ್ಯನನ್ನು ನೋಡಿದಾಗ ಅವನ ಬೆಳಕು ಕಣ್ಣನ್ನು ಕೋರೈಸುವಂತೆ ಧರ್ಮವೆಂಬ ಪ್ರಾಸಾದವು ನೋಡಲು ಕಷ್ಟವಾಗುವಂತೆ ಕಣ್ಣನ್ನು ಕೋರೈಸುತ್ತಿತ್ತು.</p>
<p><a class='ref sc' id='sc33'>SC 33</a><a class='ref cscd' id='cscd19'>CSCD 19</a> “ಆನಂದ, ರಾಜ ಮಹಾಸುದಸ್ಸನನು ‘ಧರ್ಮವೆಂಬ ಆ ಹೆಸರಿನ ಪ್ರಾಸಾದದ ಮುಂದೆ ಧರ್ಮವೆಂಬ ಹೆಸರಿನ ಪುಷ್ಕರಣಿಯನ್ನು ನಿರ್ಮಿಸೋಣ’ ಎಂದುಕೊಂಡನು. ಅದರಂತೆ ಆನಂದ, ಮಹಾಸುದಸ್ಸನ ರಾಜನು ಧರ್ಮವೆಂಬ ಹೆಸರಿನ ಪ್ರಾಸಾದದ ಮುಂದೆ ಧರ್ಮವೆಂಬ ಹೆಸರಿನ ಪುಷ್ಕರಣಿಯನ್ನು ನಿರ್ಮಿಸಿದನು. ಆ ಪುಷ್ಕರಣಿಯು ಪೂರ್ವದಿಂದ ಪಶ್ಚಿಮಕ್ಕೆ ಒಂದು ಯೋಜನೆಯಷ್ಟು ಉದ್ದವೂ ಉತ್ತರದಿಂದ ದಕ್ಷಿಣಕ್ಕೆ ಅರ್ಧ ಯೋಜನದಷ್ಟು ಅಗಲವೂ ಇತ್ತು. ಆ ಪುಷ್ಕರಣಿಯನ್ನು ನಾಲ್ಕು ಬಣ್ಣದ ಎಂದರೆ ಚಿನ್ನದ ಬಣ್ಣ, ಬೆಳ್ಳಿಯ ಬಣ್ಣ, ವೇಲೂರಿಯ ಬಣ್ಣ ಮತ್ತು ಸ್ಫಟಿಕದ ಬಣ್ಣದ ಇಟ್ಟಿಗೆಗಳಿಂದ ಕಟ್ಟಿದ್ದರು.</p>
<p><a class='ref sc' id='sc34'>SC 34</a> ‘ಆ ಪುಷ್ಕರಣಿಗೆ ಆನಂದ, ನಾಲ್ಕು ಬಣ್ಣಗಳ ಇಪ್ಪತ್ತು ನಾಲ್ಕು ಸೋಪಾನಗಳನ್ನು ಕಟ್ಟಿದ್ದನು. ಆ ಸೋಪಾನಗಳ ಬಣ್ಣಗಳಾವುವೆಂದರೆ- ಚಿನ್ನದ ಬಣ್ಣ, ಬೆಳ್ಳಿಯ ಬಣ್ಣ, ವೇಲೂರಿಯ ಬಣ್ಣ ಮತ್ತು ಸ್ಫಟಿಕದ ಬಣ್ಣ. ಸುವರ್ಣಮಯ ಸೋಪಾನದ ಹತ್ತಿರ ಚಿನ್ನದ ಕಂಬಗಳಿದ್ದವು, ಅವಕ್ಕೆ ಬೆಳ್ಳಿಯ ಬೋದಿಗೆ ಅಡ್ಡಪಟ್ಟಿಗಳಿದ್ದುವು. ಬೆಳ್ಳಿಯ ಸೋಪಾನದ ಹತ್ತಿರ ಬೆಳ್ಳಿಯ ಕಂಬಗಳಿದ್ದವು, ಅವಕ್ಕೆ ಚಿನ್ನದ ಬೋದಿಗೆಗಳೂ ಅಡ್ಡಪಟ್ಟಿಗಳೂ ಇದ್ದುವು. ಸ್ಫಟಿಕದ ಸೋಪಾನದ ಹತ್ತಿರ ಸ್ಫಟಿಕದ ಕಂಬಗಳಿದ್ದುವು, ಅವಕ್ಕೆ ವೇಲೂರಿಯ ಬೋದಿಗೆಗಳೂ ಅಡ್ಡಪಟ್ಟಿಗಳೂ ಇದ್ದುವು.</p>
<p><a class='ref sc' id='sc35'>SC 35</a> “ಧರ್ಮವೆಂಬ ಹೆಸರಿನ ಆ ಪುಷ್ಕರಣಿಯು ಎರಡು ವೇದಿಕೆಗಳಿಂದ ಪರಿವೃತವಾಗಿತ್ತು. ಒಂದು ವೇದಿಕೆಯು ಚಿನ್ನದ ಬಣ್ಣದ್ದೂ ಮತ್ತೊಂದು ವೇದಿಕೆಯು ಬೆಳ್ಳಿಯ ಬಣ್ಣದ್ದು ಆಗಿದ್ದುವು. ಸುವರ್ಣ ವೇದಿಕೆಯ ಹತ್ತಿರ ಚಿನ್ನದ ಕಂಬಗಳಿದ್ದುವು. ಬೆಳ್ಳಿಯ ಬಣ್ಣದ ಬೋದಿಗೆಯೂ ಅಡ್ಡಪಟ್ಟಿಯು ಇದ್ದುವು. ಬೆಳ್ಳಿಯ ಬಣ್ಣದ ವೇದಿಕೆಯ ಹತ್ತಿರ ಬೆಳ್ಳಿಯ ಸ್ತಂಭಗಳೂ, ಚಿನ್ನದ ಬೋದಿಗೆ ಅಡ್ಡಪಟ್ಟಿಗಳೂ ಇದ್ದುವು.</p>
<p><a class='ref sc' id='sc36'>SC 36</a> “ಆ ಪುಷ್ಕರಣಿಯು ಏಳು ತಾಳೆ ಮರದ ಸಾಲುಗಳಿಂದ ಪರಿವೃತವಾಗಿತ್ತು. ಒಂದು ಸಾಲಿನಲ್ಲಿ ಚಿನ್ನದ ಬಣ್ಣದ ತಾಳೆ ಮರಗಳೇ ಇದ್ದುವು. ಎರಡನೆಯ ಸಾಲಿನಲ್ಲಿ ಬೆಳ್ಳಿಯ ಬಣ್ಣದ ತಾಳೆ ಮರಗಳೂ, ಮೂರನೆಯ ಸಾಲಿನಲ್ಲಿ ವೇಲೂರಿಯ ಬಣ್ಣದ ತಾಳೆ ಮರಗಳೂ, ನಾಲ್ಕನೆಯ ಸಾಲಿನಲ್ಲಿ ಸ್ಫಟಿಕದ ಬಣ್ಣದ ತಾಳೆ ಮರಗಳೂ, ಐದನೆಯ ಸಾಲಿನಲ್ಲಿ ಕೆಂಪು ಬಣ್ಣದ ತಾಳೆ ಮರಗಳೂ, ಆರನೆಯ ಸಾಲಿನಲ್ಲಿ ಹವಳದ ಬಣ್ಣದ ತಾಳೆ ಮರಗಳೂ, ಏಳನೆಯ ಸಾಲಿನಲ್ಲಿ ಸರ್ವರತ್ನಗಳ ಬಣ್ಣದ ತಾಳೆ ಮರಗಳೂ ಇದ್ದುವು. ಚಿನ್ನದ ಮರದ ತಾಳೆ ಮರಗಳು ಚಿನ್ನದ ಬಣ್ಣದ ಕಾಂಡವನ್ನು ಬೆಳ್ಳಿಯ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದುವು. ಬೆಳ್ಳಿಯ ಬಣ್ಣದ ತಾಳೆ ಮರಗಳು ಬೆಳ್ಳಿಯ ಬಣ್ಣದ ಕಾಂಡಗಳನ್ನೂ, ಚಿನ್ನದ ಬಣ್ಣದ ಎಲೆ ಮತ್ತು ಹೂಗಳನ್ನೂ ಹೊಂದಿದ್ದುವು. ವೇಲೂರಿಯ ಬಣ್ಣದ ತಾಳೆಮರಗಳು ವೇಲೂರಿಯ ಬಣ್ಣದ ಕಾಂಡವನ್ನು ಸ್ಫಟಿಕ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದವು. ಸ್ಫಟಿಕದ ಬಣ್ಣದ ತಾಳೆ ಮರಗಳು ಸ್ಫಟಿಕದ ಬಣ್ಣದ ಕಾಂಡವನ್ನು ವೇಲೂರಿಯ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಪಡೆದಿದ್ದವು. ಕೆಂಪು ಬಣ್ಣದ ತಾಳೆ ಮರಗಳು ಕೆಂಪು ಬಣ್ಣದ ಕಾಂಡವನ್ನು ಹವಳದ ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದವು. ಹವಳದ ಬಣ್ಣದ ತಾಳೆ ಮರಗಳು ಹವಳದ ಬಣ್ಣದ ಕಾಂಡವನ್ನು ಕೆಂಪು ಬಣ್ಣದ ಎಲೆ ಮತ್ತು ಹಣ್ಣುಗಳನ್ನು ಹೊಂದಿದ್ದುವು. ಸರ್ವರತ್ನಗಳ ಬಣ್ಣದ ತಾಳೆ ಮರಗಳು ಕಾಂಡವು ಅದೇ ಬಣ್ಣದ್ದಾಗಿತ್ತು, ಅದರ ಎಲೆ ಮತ್ತು ಹಣ್ಣುಗಳ ಬಣ್ಣ ಅದೇ ಸರ್ವರತ್ನಗಳ ಬಣ್ಣ ಆಗಿತ್ತು. ಗಾಳಿ ಬೀಸಿದಾಗ ಆ ತಾಳೆ ಮರಗಳಿಂದ ಬರುತ್ತಿದ್ದ ಶಬ್ದವು ಮಧುರವಾಗಿಯೂ, ರಂಜನೀಯವಾಗಿಯೂ, ಇಂಪಾಗಿಯೂ ಇತ್ತು. ಆನಂದ, ಪಂಚವಾದ್ಯಗಳನ್ನು ಕುಶಲಿಯಾದವನು ನುಡಿಸಿದಾಗ ಬರುವ ಶಬ್ದವು ಮಧುರವಾಗಿಯೂ, ರಂಜನೀಯವಾಗಿಯೂ, ಇಂಪಾಗಿಯೂ, ಮಂಜುಳವಾಗಿಯೂ, ಇರುವಂತೆ ತಾಳೆ ಮರಗಳು ಗಾಳಿ ಬೀಸಿದಾಗ ಉತ್ಪತ್ತಿ ಮಾಡುತ್ತಿದ್ದ ಶಬ್ದವು ಇಂಪಾಗಿಯೂ ರಂಜನೀಯವಾಗಿಯೂ, ಇಂಪಾಗಿಯೂ ಮಂಜುಳವಾಗಿಯೂ ಇತ್ತು. ಆ ಸಮಯದಲ್ಲಿ ಆನಂದ, ಕುಸಾವತಿಯಲ್ಲಿನ ಧೂರ್ತರೂ ಕುಡುಕರೂ ಕುಡಿಯಲು ಆಸೆಪಡುತ್ತಿದ್ದವರೂ ಗಾಳಿ ಬೀಸಿದಾಗ ತಾಳೆ ಮರಗಳಿಂದ ಆಗುತ್ತಿದ್ದ ಶಬ್ದಕ್ಕೆ ತಕ್ಕಂತೆ ಕುಣಿಯುತ್ತಿದ್ದರು.</p>
<p><a class='ref sc' id='sc37'>SC 37</a> “ಧರ್ಮವೆಂಬ ಹೆಸರಿನ ಆ ಪ್ರಾಸಾದದ ಕೆಲಸವು ಮುಗಿದ ಮೇಲೆ ರಾಜ ಮಹಾಸುದಸ್ಸನನು ಸಮಣರಿಗೂ, ಬ್ರಾಹ್ಮಣರಿಗೂ ಸರ್ವರೀತಿಯ ಸಂತರ್ಪಣೆಯನ್ನು ಮಾಡಿ ಧರ್ಮ ಪ್ರಾಸಾದವನ್ನು ಪ್ರವೇಶಿಸಿದನು.</p>
<h2><a id='m11' href='#toc'>ಪ್ರಥಮ ಪಠಣ ಭಾಗ</a></h2>
<h2><a id='m12' href='#toc'>ಝಾನ ಸಂಪತ್ತು</a></h2>
<p><a class='ref sc' id='sc38'>SC 38</a><a class='ref cscd' id='cscd20'>CSCD 20</a> ಆಮೇಲೆ ಆನಂದ, ಮಹಾಸುದಸ್ಸನ ರಾಜನಿಗೆ ಹೀಗನ್ನಿಸಿತು- ‘ನನಗಿರುವ ಇಂದಿನ ಸುಸ್ಥಿತಿಯು ಯಾವ ಕರ್ಮದ ಫಲ? ಯಾವ ಕರ್ಮವು ವಿಪಾಕ ಹೊಂದಿ ನಾನು ಮಹಾಶಕ್ತನೂ ಮಹಾನುಭಾವನೂ ಆಗಿದ್ದೇನೆ?’ ಆಗ ಅವನು ಹೀಗೆಂದುಕೊಂಡನು- ‘ಇದು ಮೂರು ಕರ್ಮಗಳ ಫಲ, ಮೂರು ಕರ್ಮಗಳ ವಿಪಾಕದಿಂದ ನಾನು ಇಂದು ಮಹಾಶಕ್ತನೂ, ಮಹಾನುಭಾವನೂ ಆಗಿದ್ದೇನೆ. ಅವು ಯಾವುವೆಂದರೆ: ದಾನ, ದಯ, ಸಂಯಮ.’</p>
<p><a class='ref sc' id='sc39'>SC 39</a> “ಆನಂತರ ಆನಂದ, ಮಹಾಸುದಸ್ಸನ ರಾಜನು ಮಹಾವಿಯೂಹದ ಕಡೆಗೆ ಬಂದನು. ಅಲ್ಲಿಗೆ ಬಂದಮೇಲೆ ಅದರ ಬಾಗಿಲಿನ ಬಳಿ ನಿಂತುಕೊಂಡನು. ಆಗ ಅವನಿಂದ ಈ ಉದ್ಗಾರ ಹೊರಟಿತು. ‘ಕಾಮದಿಂದ ಕೂಡಿದ ಭಾವನೆಗಳೇ, ಇಲ್ಲಿ ನಿಲ್ಲಿ, ದ್ವೇಷದಿಂದ ಕೂಡಿದ ಭಾವನೆಗಳೇ ಇಲ್ಲಿ ನಿಲ್ಲಿ, ಹಿಂಸೆಯಿಂದ ಕೂಡಿದ ಭಾವನೆಗಳೇ ಇಲ್ಲಿ ನಿಲ್ಲಿ, ಕಾಮದಿಂದ ಕೂಡಿದ ಭಾವನೆಗಳೇ, ಇನ್ನುಮುಂದೆ ಬರುವುದು ಬೇಡ. ಹಿಂಸೆಯಿಂದ ಕೂಡಿದ ಭಾವನೆಗಳು ಇನ್ನುಮುಂದೆ ಬರುವುದು ಬೇಡ. ದ್ವೇಷದಿಂದ ಕೂಡಿದ ಭಾವನೆಗಳು ಇನ್ನುಮುಂದೆ ಬರುವುದು ಬೇಡ.’</p>
<p><a class='ref sc' id='sc40'>SC 40</a><a class='ref cscd' id='cscd21'>CSCD 21</a> “ಆನಂದ, ರಾಜ ಮಹಾಸುದಸ್ಸನನು ತೊಟ್ಟಿಗೆ ಬಂದು ಚಿನ್ನದ ಪಲ್ಲಂಕದ ಮೇಲೆ ಕುಳಿತುಕೊಂಡನು. ಎಲ್ಲ ಕಾಮಗಳನ್ನು ಎಲ್ಲ ಅಕುಶಲ ಭಾವನೆಗಳನ್ನು ದೂರ ಮಾಡಿ ತರ್ಕ ಮತ್ತು ವಿಚಾರಗಳಿಂದ ಕೂಡಿದ ವಿವೇಕದಿಂದ ಹುಟ್ಟಿದ ಪ್ರೀತಿ ಸುಖದ ಪ್ರಥಮ ಧ್ಯಾನದಲ್ಲಿ ತಲ್ಲೀನನಾದನು. ತರ್ಕ ವಿಚಾರಗಳನ್ನು ಉಪಶಮನ ಮಾಡಿ ಚಿತ್ತೈೀಕಾಗ್ರತೆಯನ್ನು ಪಡೆದು ತರ್ಕ ವಿಚಾರಗಳನ್ನು ಮೀರಿದ ಸಮಾಧಿಯಿಂದ ಹುಟ್ಟಿದ ಪ್ರೀತಿ ಸುಖದ ದ್ವಿತೀಯ ಧ್ಯಾನದಲ್ಲಿ ತಲ್ಲೀನನಾದನು. ಪ್ರೀತಿಯಿಂದ ಕೂಡಿದ ರಾಗರಹಿತವಾದ ಉಪೇಕ್ಷಾ ಸ್ಮೃತಿಯಿಂದ ಬರಬಹುದಾದ ಮತ್ತು ಯಾವುದನ್ನು ಶ್ರೇಷ್ಠರಾದವರು (ಆರ್ಯರು) ಉಪೇಕ್ಖಾ ಸ್ಮೃತಿಯಿಂದ ಬರುವ ಸುಖ ಸ್ಥಿತಿ ಎನ್ನುತ್ತಾರೋ ಆ ತೃತೀಯ ಧ್ಯಾನದಲ್ಲಿ ನಿರತನಾದನು. ಸುಖ-ದುಃಖಗಳೆರಡನ್ನೂ ದೂರ ಮಾಡಿ ಹಿಂದಿದ್ದ ಕೆಟ್ಟ ಮತ್ತು ಒಳ್ಳೆಯ ಭಾವನೆಗಳೆಲ್ಲವನ್ನು ನಾಶ ಮಾಡಿ ಸುಖ ದುಃಖಗಳಿಲ್ಲದ ಪರಿಶುದ್ಧವಾದ ಉಪೇಕ್ಷಾ ಸ್ಮೃತಿಯ ಚತುರ್ಥ ಧ್ಯಾನದಲ್ಲಿ ತಲ್ಲೀನನಾದನು.</p>
<p><a class='ref sc' id='sc41'>SC 41</a><a class='ref cscd' id='cscd22'>CSCD 22</a> “ಆಮೇಲೆ ಆನಂದ, ಮಹಾಸುದಸ್ಸನ ರಾಜನು ಆ ತೊಟ್ಟಿಯಿಂದ ನಿಷ್ಕ್ರಮಿಸಿ ಚಿನ್ನದ ತೊಟ್ಟಿಯನ್ನು ಪ್ರವೇಶಿಸಿದನು. ಅಲ್ಲಿ ಬೆಳ್ಳಿಯ ಪಲ್ಲಂಕದ ಮೇಲೆ ಕುಳಿತನು. ತನ್ನ ಮನಸ್ಸಿನಿಂದ ಮೈತ್ರಿ ಭಾವನೆಯನ್ನು ಒಂದು ದಿಕ್ಕಿನಲ್ಲಿ ಪ್ರಸರಿಸಿದನು. ಹಾಗೆಯೇ ಎರಡನೆಯ ಮತ್ತು ಮೂರನೆಯ ಮತ್ತು ನಾಲ್ಕನೆಯ ದಿಕ್ಕುಗಳಲ್ಲೂ ಪ್ರಸರಿಸಿದನು. ಹೀಗೆಯೇ ಭೂಲೋಕದ ಎಲ್ಲಕಡೆಗಳಲ್ಲೂ ವಿಪುಲವಾದ ಅಳತೆಗೆ ಮೀರಿದ ವೈರ ಪ್ರತೀಕಾರಗಳಿಲ್ಲದ ಮೈತ್ರಿ ಭಾವನೆಯನ್ನು ಪ್ರಸರಿಸಿದನು. ತನ್ನ ಮನಸ್ಸಿನಿಂದ ಕರುಣಾ ಭಾವನೆಯನ್ನು... ಮುದಿತ ಭಾವನೆಯನ್ನು ಉಪೇಕ್ಷಾ ಭಾವನೆಯನ್ನು ಒಂದು ದಿಕ್ಕಿನಲ್ಲಿ ಪ್ರಸರಿಸಿದನು. ಎರಡನೆಯ, ಮೂರನೆಯ ಮತ್ತು ನಾಲ್ಕನೆಯ ದಿಕ್ಕುಗಳಲ್ಲಿಯೂ ಪ್ರಸರಿಸಿದನು. ಹೀಗೆ ಭೂಲೋಕದ ಎಲ್ಲಕಡೆಗಳಲ್ಲಿಯೂ ವಿಪುಲವಾದ ಅಳತೆಗೆ ಮೀರಿದ ವೈರ ಪ್ರತೀಕಾರ ಮನೋಭಾವನೆಗಳಿಲ್ಲದ ಉಪೇಕ್ಷಾ ಭಾವನೆಯನ್ನು ಪ್ರಸರಿಸಿದನು.</p>
<h2><a id='m13' href='#toc'>ಎಂಭತ್ನಾಲ್ಕು ಸಾವಿರ ನಗರಗಳು ಇತ್ಯಾದಿ</a></h2>
<p><a class='ref sc' id='sc42'>SC 42</a><a class='ref cscd' id='cscd23'>CSCD 23</a> “ಆನಂದ, ರಾಜ ಮಹಾಸುದಸ್ಸನನಿಗೆ ರಾಜಧಾನಿ ಕುಸಾವತಿಯನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ನಗರಗಳೂ, ಧರ್ಮಪ್ರಾಸಾದವನ್ನೇ ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಪ್ರಾಸಾದಗಳೂ ಮಹಾವಿಯೂಹ ತೊಟ್ಟಿಯನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ತೊಟ್ಟಿಗಳೂ ಇದ್ದುವು. ಚಿನ್ನ, ಬೆಳ್ಳಿ, ದಂತ, ಚಂದನಗಳಿಂದ ಮಾಡಿದ ಎಂಬತ್ತು ನಾಲ್ಕು ಸಾವಿರ ಪಲ್ಲಂಕಗಳಿದ್ದುವು. ಅವುಗಳನ್ನು ಉದ್ದವಾದ ಗರಿಗಳಿಂದಲೂ, ಹೂಗಳ ಕಸೂತಿಯ ಬಟ್ಟೆಗಳಿಂದಲೂ, ಉತ್ತಮವಾದ ಗರಿಗಳಿಂದಲೂ, ಹೂಗಳ ಕಸೂತಿಯ ಬಟ್ಟೆಗಳಿಂದಲೂ, ಉತ್ತಮವಾದ ಕದಳೀ ಮೃಗದ ಚರ್ಮದಿಂದಲೂ ಮಾಡಿದ ದಿಂಬುಗಳು ಅವುಗಳೆರಡು ಕಡೆಯೂ ಇದ್ದುವು. ಚಿನ್ನದ ಒಡವೆಗಳಿಂದ ಅಲಂಕೃತವಾದ ಸುವರ್ಣ ಧ್ವಜಗಳನ್ನುಳ್ಳ ಚಿನ್ನದ ಹೊದಿಕೆಯನ್ನು ಹೊದಿಸಿದ್ದ ಉಪೋಸಥನನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಆನೆಗಳೂ ವಲಾಹಕ ಅಶ್ವರಾಜನನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಕುದುರೆಗಳೂ, ಸಿಂಹದ ಚರ್ಮದಿಂದ ಅಲಂಕೃತವಾಗಿದ್ದ, ಹುಲಿಯ ಚರ್ಮ, ಚಿರತೆಯ ಚರ್ಮ, ಪಂಡುಕಂಬಳಿಗಳಿಂದ ಕೂಡಿದ, ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳನ್ನುಳ್ಳ ಕಿಂಕಾಪು ಹೊದಿಸಿದ್ದ ವೇಜಯಂತಿ ರಥವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ರಥಗಳೂ, ರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಮಣಿ*ಗಳೂ, ಆ ಮಹಾಸುದಸ್ಸನ ರಾಜನಿಗಿದ್ದುವು. ಸುಭದ್ದಾ ದೇವಿಯನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಸ್ತ್ರೀಯರನ್ನು, ಗೃಹಪತಿ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಗೃಹಪತಿಗಳೂ, ಪರಿಣಾಯಕ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕ್ಷತ್ರಿಯರೂ ಅವನ ಅಧೀನದಲ್ಲಿದ್ದರು. ಕಂಚಿನ ಕಳಸಗಳಿಂದ, ಅಲಂಕೃತವಾದ ಮತ್ತು ಉತ್ತಮವಾದ ಗೌಸುಗಳನ್ನು ಹೊದಿಸಿದ್ದ ಎಂಬತ್ತುನಾಲ್ಕು ಸಾವಿರ ಹಸುಗಳೂ, ಉತ್ಕೃಷ್ಟವಾಗಿ ನೇಯ್ಗೆ ಮಾಡಿದ್ದ ಮೃದುವಾದ ಎಂಬತ್ತುನಾಲ್ಕು ಸಾವಿರ ನಾರು, ಉಣ್ಣೆ, ರೇಷ್ಮೆ ಮತ್ತು ಹತ್ತಿಯ ಉಡುಗೆಗಳೂ ಅವನಿಗಿದ್ದುವು. ಆನಂದ, ಮಹಾಸುದಸ್ಸನ ರಾಜನಿಗಾಗಿ ಸಾಯಂಕಾಲ ಮತ್ತು ಬೆಳಗಿನ ಹೊತ್ತು ಎಂಬತ್ತುನಾಲ್ಕು ಸಾವಿರ ಭಕ್ಷ್ಯ ಬೋಜ್ಯಗಳು ಸಿದ್ಧವಾಗುತ್ತಿದ್ದುವು.</p>
<p><a class='ref sc' id='sc43'>SC 43</a><a class='ref cscd' id='cscd24'>CSCD 24</a> “ಆನಂದ, ಆ ಸಮಯದಲ್ಲಿ ಎಂಬತ್ತುನಾಲ್ಕು ಸಾವಿರ ಆನೆಗಳು ಪ್ರತಿ ಬೆಳಿಗ್ಗೆ ಮತ್ತು ಸಾಯಂಕಾಲ ಮಹಾಸುದಸ್ಸನನನ್ನು ಸೇವಿಸಲು ರಾಜನ ಹತ್ತಿರಕ್ಕೆ ಬರುತ್ತಿದ್ದವು. ಆಗ ರಾಜನು ಹೀಗೆಂದುಕೊಂಡನು- ‘ಈ ಆನೆಗಳು ನನ್ನ ಸೇವೆಗಾಗಿ ಸಾಯಂಕಾಲ ಮತ್ತು ಬೆಳಿಗ್ಗೆ ಬರುತ್ತಿವೆ. ಈ ಆನೆಗಳ ಗುಂಪನ್ನು ಎರಡು ಭಾಗ ಮಾಡಿ ಒಂದೊಂದು ಗುಂಪು ಬೆಳಿಗ್ಗೆ ಮತ್ತು ಸಾಯಂಕಾಲ ನಲವತ್ತೆರಡು ಸಾವಿರ ಬರಲಿ. ಪ್ರತಿ ನೂರು ವರ್ಷಕ್ಕೊಮ್ಮೆ ಈ ಗುಂಪುಗಳನ್ನು ಬದಲಾಯಿಸೋಣ.’ ರಾಜ ಮಹಾಸುದಸ್ಸನನು ಪರಿಣಾಯಕನನ್ನು (ಮಂತ್ರಿ) ಕುರಿತು ಇಂತೆಂದನು- ‘ಓ ಪರಿಣಾಯಕ ರತ್ನ, ಈ ಎಂಬತ್ತು ನಾಲ್ಕು ಸಾವಿರ ಆನೆಗಳು ಒಟ್ಟಿಗೇ ನನ್ನನ್ನು ಸೇವಿಸಲೋಸುಗ ಪ್ರತಿ ಸಾಯಂಕಾಲ ಮತ್ತು ಬೆಳಿಗ್ಗೆ ಬರುತ್ತಿವೆ. ಪ್ರತಿಯಾಗಿ ಒಂದು ಹೊತ್ತಿಗೆ ನಲವತ್ತೆರಡು ಸಾವಿರ ಆನೆಗಳು ಮಾತ್ರ ಪ್ರತಿ ಬೆಳಿಗ್ಗೆ ಮತ್ತು ಪ್ರತಿ ಸಾಯಂಕಾಲ ನನ್ನ ಸೇವೆಗೆ ಬರಲಿ. ಪ್ರತಿ ನೂರು ವರ್ಷಕ್ಕೊಮ್ಮೆ ತಂಡಗಳನ್ನು ಬದಲಾಯಿಸಿ’. ‘ಹಾಗೆಯೇ ಆಗಲಿ ಮಹಾರಾಜ’ ಎಂದು ಪರಿಣಾಯಕ ರತ್ನನು ರಾಜನಿಗೆ ಉತ್ತರವಿತ್ತನು. ಅದರಂತೆ ಅನಂತರ ಮಹಾಸುದಸ್ಸನ ರಾಜನನ್ನು ಸೇವಿಸಲು ನಲವತ್ತೆರಡು, ನಲವತ್ತೆರಡು ಸಾವಿರ ಆನೆಗಳು ಪ್ರತಿ ಸಾಯಂಕಾಲ ಮತ್ತು ಬೆಳಿಗ್ಗೆ ಅವನ ಬಳಿಗೆ ಹೋಗುತ್ತಿದ್ದವು. ನೂರು ವರ್ಷಗಳಿಗೊಮ್ಮೆ ಅವುಗಳ ತಂಡಗಳು ಬದಲಾಗುತ್ತಿದ್ದವು.</p>
<h2><a id='m14' href='#toc'>ಸುಭದ್ದಾದೇವಿ ಉಪಸಂಕ್ರಮಣ</a></h2>
<p><a class='ref sc' id='sc44'>SC 44</a><a class='ref cscd' id='cscd25'>CSCD 25</a> ಆನಂದ, ಬಹು ವರ್ಷಗಳ ನಂತರ, ಬಹು ಸಹಸ್ರ ವರ್ಷಗಳ ನಂತರ ಸುಭದ್ದಾ ದೇವಿಯು ಹೀಗೆಂದುಕೊಂಡಳು- ‘ಮಹಾಸುದಸ್ಸನ ರಾಜನನ್ನು ನೋಡಿ ಬಹುಕಾಲವಾಯಿತು. ಅವನ ದರ್ಶನಕ್ಕೆ ಹೋಗಬೇಕು’. ಆ ಸುಭದ್ದಾದೇವಿಯು ಸ್ತ್ರೀ ಗೃಹದವರನ್ನು ಕುರಿತು- ‘ನೀವೆಲ್ಲರೂ ತಲೆಗೆ ಸ್ನಾನ ಮಾಡಿ ಹೊಂಬಣ್ಣದ ಬಟ್ಟೆಗಳನ್ನು ಉಟ್ಟುಕೊಳ್ಳಿ. ಮಹಾಸುದಸ್ಸನ ರಾಜನನ್ನು ನೋಡಿ ಬಹುಕಾಲವಾಯಿತು. ಅವನ ದರ್ಶನಕ್ಕೆ ಹೋಗೋಣ’ ಎಂದಳು. ‘ಹಾಗೆಯೇ ಆಗಲಿ ಆರ್ಯೆ’ ಎಂದು ಸ್ತ್ರೀ ಗೃಹದ ಆ ಸ್ತ್ರೀಯರು ಸುಭದ್ದಾದೇವಿಗೆ ಹೇಳಿ ತಲೆಗೆ ಸ್ನಾನ ಮಾಡಿ ಹೊಂಬಣ್ಣದ ಬಟ್ಟೆಗಳನ್ನು ಉಟ್ಟು ಸುಭದ್ದಾದೇವಿಯ ಬಳಿಗೆ ಬಂದರು. ಆನಂತರ ಆ ಸುಭದ್ದಾದೇವಿಯು ಪರಿಣಾಯಕ ರತ್ನನಿಗೆ ಹೀಗೆ ಆಜ್ಞಾಪಿಸಿದಳು- ‘ಪರಿಣಾಯಕ ರತ್ನ, ಚತುರಂಗ ಸೇನೆಯನ್ನು ಅಣಿಮಾಡು, ರಾಜ ಮಹಾಸುದಸ್ಸನನನ್ನು ನೋಡಿ ಬಹುಕಾಲವಾಯಿತು; ‘ಹಾಗೆಯೇ ಆಗಲಿ ದೇವಿ’ ಎಂದು ಪರಿಣಾಯಕರತ್ನನು ಸುಭದ್ದಾ ದೇವಿಗೆ ಹೇಳಿ ಚತುರಂಗ ಸೇನೆಯನ್ನು ಅಣಿಮಾಡಿ ಸುಭದ್ದಾದೇವಿಗೆ ಇಂತೆಂದನು- ‘ಚತುರಂಗ ಸೇನೆಯನ್ನು ಅಣಿಗೊಳಿಸಲಾಗಿದೆ, ದೇವಿ, ತಾವು ಉಚಿತ ತೋರಿದಂತೆ ಮಾಡಬಹುದು’. ಆನಂತರ ಸುಭದ್ದಾ ದೇವಿಯು ಸ್ತ್ರೀ ಗೃಹದ ಸ್ತ್ರೀಯರೊಡನೆ ಧರ್ಮ ಪ್ರಾಸಾದಕ್ಕೆ ಬಂದಳು. ಆಮೇಲೆ ಅದರ ಬಾಗಿಲನ್ನು ಒರಗಿ ನಿಂತಳು. ಆನಂದ, ಮಹಾಸುದಸ್ಸನ ರಾಜನು ಶಬ್ದವನ್ನು ಕೇಳಿ- ‘ಬಹಳ ಜನರಿಂದ ಬರುತ್ತಿರುವ ಶಬ್ದವು ಯಾವುದು?” ಎಂದುಕೊಂಡನು. ಆಗ ಮಹಾವಿಯೂಹ ತೊಟ್ಟಿಯಿಂದ ಆ ರಾಜನು ಎದ್ದು ಬಂದು ಸುಭದ್ದಾ ದೇವಿಯು ಅದರ ದ್ವಾರದ ಬಳಿ ಒರಗಿ ನಿಂತಿರುವುದನ್ನು ನೋಡಿದನು. ಅವಳನ್ನು ನೋಡಿ ಹೀಗೆಂದನು- ‘ನಿಲ್ಲಿ ದೇವಿ, ಪ್ರವೇಶಿಸಬೇಡಿ’. ಆಗ ಆನಂದ, ಮಹಾಸುದಸ್ಸನ ರಾಜನು ಅಲ್ಲಿದ್ದ ಗಂಡಸೊಬ್ಬನಿಗೆ ‘ಅಯ್ಯಾ ಮಹಾವಿಯೂಹದ ಮಂದಿರದಲ್ಲಿರುವ ಚಿನ್ನದ ಪಲ್ಲಂಕವನ್ನು ತೆಗೆದುಕೊಂಡು ಚಿನ್ನದ ತಾಳೆವನದಲ್ಲಿಡು’ ಎಂದು ಅಣತಿಯಿತ್ತನು. ‘ಹಾಗೆಯೇ ಆಗಲಿ ದೇವ’ ಎಂದು ಆತನು ಹೇಳಿ ಮಹಾವಿಯೂಹದ ಮಂದಿರದಿಂದ ಚಿನ್ನದ ಪಲ್ಲಂಕವನ್ನು ತೆಗೆದುಕೊಂಡು ಚಿನ್ನದ ತಾಲೇ ಮರಗಳೇ ಇದ್ದ ವನದಲ್ಲಿ ಇಟ್ಟನು. ಆಮೇಲೆ ಮಹಾಸುದಸ್ಸನ ರಾಜನು ಸಿಂಹವು ಮಲಗುವಂತೆ ಬಲ ಮಗ್ಗುಲಿನಲ್ಲಿ ಒಂದು ಪಾದದ ಮೇಲೆ ಮತ್ತೊಂದನ್ನು ಹಾಕಿಕೊಂಡು ಸ್ಮೃತಿವಂತನಾಗಿ, ಶಾಂತಚಿತ್ತನಾಗಿ ಇದ್ದನು.</p>
<p><a class='ref sc' id='sc45'>SC 45</a><a class='ref cscd' id='cscd26'>CSCD 26</a> “ಆಗ ಸುಭದ್ದಾದೇವಿಯು ‘ಮಹಾಸುದಸ್ಸನ ರಾಜನ ಇಂದ್ರಿಯಗಳು ಎಷ್ಟು ಶಾಂತವಾಗಿವೆ! ಅವನ ರೂಪ ಎಷ್ಟು ಪರಿಶುದ್ಧವಾಗಿ ಕಾಂತಿಯುಕ್ತವಾಗಿದೆ! ಮಹಾಸುದಸ್ಸನ ರಾಜನು ಕಾಲವಶನಾಗದಿರಲಿ’ ಎಂದು ಹಾರೈಸಿದಳು.</p>
<p><a class='ref sc' id='sc46'>SC 46</a> ‘ದೇವ, ಕುಸಾವತಿ ರಾಜಧಾನಿಯನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ನಗರಗಳು ನಿಮ್ಮದಾಗಿವೆ. ದೇವ, ಬಹು ದಿನಗಳವರೆಗೆ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ಧರ್ಮಪ್ರಾಸಾದವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಪ್ರಾಸಾದಗಳು ನಿಮಗಿವೆ. ದೇವ, ಬಹುದಿನಗಳವರೆಗೆ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ಮಹಾವಿಯೂಹ ಮಂದಿರ ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ತೊಟ್ಟಿಗಳು ನಿಮಗಿವೆ. ಬಹು ದಿನಗಳವೆರೆಗೆ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ಚಿನ್ನ, ಬೆಳ್ಳಿ, ದಂತಗಳಿಂದ ಮಾಡಿದ ಉದ್ದವಾದ ಗರಿಗಳ ಮೆತ್ತೆಯನ್ನುಳ್ಳ ಹೂಗಳ ಕಸೂಸಿ ಇರುವ ಬಟ್ಟೆಯನ್ನುಳ್ಳ ಉತ್ಕೃಷ್ಟ ಕದಳೀ ಮೃಗದ ಚರ್ಮದಿಂದಾದ ಉತ್ತಮವಾದ ಹೊದಿಕೆಗಳಿರುವ ಎರಡು ಕಡೆಗಳಲ್ಲೂ ಮೃದುವಾದ ಬಣ್ಣದ ದಿಂಬುಗಳಿರುವ ಎಂಬತ್ತುನಾಲ್ಕು ಸಾವಿರ ಪಲ್ಲಂಕಗಳಿವೆ. ಬಹುದಿನಗಳವರೆಗೆ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳನ್ನುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ಉಪೋಸಥ ಗಜರಾಜನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಆನೆಗಳು ನಿಮ್ಮವು. ಬಹುದಿನಗಳವರೆಗೆ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ದೇವ, ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಯನ್ನುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ವಲಾಹಕ ಅಶ್ವರಾಜನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕುದುರೆಗಳು ನಿಮಗಿವೆ. ಬಹುಕಾಲ ಬದುಕಬೇಕೆಂಬ ಅಪೇಕ್ಷೆಯನ್ನು ಮಾಡಿಕೊಳ್ಳಿ. ಸಿಂಹದ ಚರ್ಮದಿಂದ ಅಲಂಕೃತವಾದ ಹುಲಿಯ ಚರ್ಮ ಪಂಡು ಕಂಬಳಿಯಿಂದ ಕೂಡಿದ ಚಿನ್ನದ ಒಡವೆಗಳಿಮದ ಅಲಂಕೃತವಾದ ಚಿನ್ನದ ಪತಾಕೆಯನ್ನುಳ್ಳ ಕಿಂಕಾಪಿನ ಬಟ್ಟೆಯಿರುವ ವೇಜಯಂತಿ ರಥವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ರಥಗಳಿವೆ. ಬಹುಕಾಲ ಬದುಕಬೇಕೆಂದು ಅಪೇಕ್ಷಿಸಿ. ದೇವ, ರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಮಣಿಗಳಿವೆ. ಬಹುಕಾಲ ಬದುಕಬೇಕೆಂದು ಅಪೇಕ್ಷಿಸಿ. ದೇವ, ಸ್ತ್ರೀರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಸ್ತ್ರೀಯರು ನಿಮ್ಮ ಸೇವೆಗಿದ್ದಾರೆ. ಬಹುಕಾಲ ಬದುಕಬೇಕೆಂದು ಅಪೇಕ್ಷಿಸಿ. ದೇವ, ಗೃಹಪತಿ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಗೃಹಪತಿಗಳು ನಿಮ್ಮ ಅಧೀನದಲ್ಲಿದ್ದಾರೆ. ಬಹುಕಾಲ ಬದುಕಬೇಕೆಂದು ಮನಸ್ಸು ಮಾಡಿ. ದೇವ, ಪರಿಣಾಯಕ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕ್ಷತ್ರಿಯರು ನಿಮ್ಮ ಅಧೀನದಲ್ಲಿದ್ದಾರೆ, ಬಹುಕಾಲ ಬದುಕಬೇಕೆಂದು ಅಪೇಕ್ಷಿಸಿ. ಕಂಚಿನ ಕಳಸಗಳಿಂದ ಅಲಂಕೃತವಾದ ಉತ್ತಮವಾದ ಗೌಸುಗಳನ್ನುಳ್ಳ ಎಂಬತ್ತುನಾಲ್ಕು ಸಾವಿರ ಹಸುಗಳು ನಿಮ್ಮವು. ಬಹುಕಾಲ ಬದುಕಬೇಕೆಂಬ ಅಪೇಕ್ಷೆ ನಿಮಗೆ ಬರಲಿ. ದೇವ, ಉತ್ಕೃಷ್ಟವಾಗಿ ನೇಯ್ದಿರುವ, ಮೃದುವಾಗಿರುವ ಎಂಬತ್ತುನಾಲ್ಕು ಸಾವಿರ ನಾರು, ಉಣ್ಣೆ, ರೇಷ್ಮೆ ಮತ್ತು ಹತ್ತಿಯ ಉಡುಗೆಗಳು ನಿಮಗಿವೆ. ಬಹುಕಾಲ ಬದುಕಬೇಕೆಂದು ಮನಸ್ಸು ಮಾಡಿ ದೇವ. ಇದೋ ದೇವ, ಸಾಯಂಕಾಲ ಮತ್ತು ಬೆಳಿಗ್ಗೆ ನಿಮಗಾಗಿ ಎಂಬತ್ತುನಾಲ್ಕು ಸಾವಿರ ಭಕ್ಷ್ಯ ಭೋಜ್ಯಗಳು ಸಿದ್ಧವಾಗುತ್ತಿವೆ. ಬಹುಕಾಲ ಬದುಕಬೇಕೆಂಬ ಅಪೇಕ್ಷೆ ನಿಮಗಿರಲಿ ದೇವ.’</p>
<p><a class='ref sc' id='sc47'>SC 47</a><a class='ref cscd' id='cscd27'>CSCD 27</a> “ಹೀಗೆ ಹೇಳಿದ ಸುಭದ್ದಳಿಗೆ ಮಹಾಸುದಸ್ಸನ ರಾಜನು ಇಂತೆಂದನು- ‘ದೇವಿ ಇಷ್ಟವಾದ ಇಂಪಾಗಿರುವ ಪ್ರಿಯವಾದ ಮನೋಪಹಾರಿಯಾದ ಮಾತುಗಳನ್ನು ಬಹುಕಾಲದಿಂದ ಹೇಳಿರುವೆ. ಆದರೆ ಈ ಕೊನೆಗಾಲದಲ್ಲಿ ಅನಿಷ್ಟವಾದ, ಕರ್ಕಶವಾದ, ಅಪ್ರಿಯವಾದ, ಮನಸ್ಸಿಗೆ ಹಿಡಿಸದ ಮಾತುಗಳನ್ನು ಆಡುತ್ತಿರುವೆ.’</p>
<p><a class='ref sc' id='sc48'>SC 48</a> ‘ದೇವ, ಹಾಗಾದರೆ ನಾನು ಹೇಗೆ ಮಾತನಾಡಬೇಕು ಹೇಳಿ.’</p>
<p><a class='ref sc' id='sc49'>SC 49</a> ‘ನನಗೆ ನೀನು ಹೀಗೆ ಹೇಳಬೇಕು ದೇವಿ. ಪ್ರಿಯವಾಗಿರುವುದೆಲ್ಲವೂ, ಮನೋಹರವಾಗಿರುವುದೆಲ್ಲವೂ ನಮ್ಮಿಂದ ದೂರವಾಗುತ್ತವೆ, ಬೇರೆಯಾಗುತ್ತವೆ, ಹೊರಟು ಹೋಗುತ್ತವೆ, ನೀವು ಬಯಕೆಗಳನ್ನಿಟ್ಟುಕೊಂಡು ಕಾಲವಾಗುವುದು ಬೇಡ’. ‘ದೇವ, ಕುಸಾವತಿ ರಾಜಧಾನಿಯನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ನಗರಗಳು ನಿಮಗಿವೆ. ಆದರೆ ಇವುಗಳ ಬಯಕೆಯನ್ನು ತ್ಯಜಿಸಿ. ಇವುಗಳ ಅಪೇಕ್ಷೆಯನ್ನು ಬಿಡಿ. ಧರ್ಮ ಪ್ರಾಸಾದವನ್ನು ಪ್ರಮುಖವಾಗುಳ್ಳ ಈ ಎಂಬತ್ತುನಾಲ್ಕು ಸಾವಿರ ಪ್ರಾಸಾದಗಳಿವೆ, ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಮಹಾವಿಯೂಹವನ್ನು ಪ್ರಮುಖವಾಗುಳ್ಳ ಈ ಎಂಬತ್ತುನಾಲ್ಕು ಸಾವಿರ ತೊಟ್ಟಿಗಳು ನಿಮಗಿವೆ. ಇವುಗಳ ಬಯಕೆಯನ್ನು ತ್ಯಜಿಸಿ, ಇವುಗಳನ್ನು ಅಪೇಕ್ಷಿಸಬೇಡಿ. ಚಿನ್ನ, ಬೆಳ್ಳಿ, ದಂತ, ಚಂದನಗಳಿಂದ ಮಾಡಿದ ಉದ್ದವಾದ ಗರಿಗಳ ಮೆತ್ತೆಯನ್ನುಳ್ಳ, ಹೂಗಳ ಕಸೂತಿ ಇರುವ ಬಟ್ಟೆಯನ್ನುಳ್ಳ ಉತ್ಕೃಷ್ಟವಾದ ಕದಳೀ ಮೃಗದ ಚರ್ಮದಿಂದಾದ ಉತ್ತಮವಾದ ಹೊದಿಕೆಗಳಿರುವ ಎರಡು ಕಡೆಗಳಲ್ಲೂ ಊದಾ ಬಣ್ಣದ ದಿಂಬುಗಳಿರುವ ಈ ಎಂಬತ್ತುನಾಲ್ಕು ಸಾವಿರ ಪಲ್ಲಂಕಗಳಿವೆ. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಚಿನ್ನದ ಒಡವೆಗಳಿಂದ ಅಲಂಕೃತವಾಗಿ ಚಿನ್ನದ ಪತಾಕೆಗಳುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ಉಪೋಸಥ ಗಜರಾಜನನ್ನು ಪ್ರಮುಖವಾಗುಳ್ಳ ಈ ಎಂಬತ್ತು ನಾಲ್ಕು ಸಾವಿರ ಆನೆಗಳು ನಿಮ್ಮವು. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಯನ್ನುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ವಲಾಹಕನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕುದುರೆಗಳು ನಿಮಗಿವೆ. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಸಿಂಹದ ಚರ್ಮದಿಂದ ಅಲಂಕೃತವಾದ, ಹುಲಿಯ ಚರ್ಮ, ಚಿರತೆಯ ಚರ್ಮ, ಪಂಡು ಕಂಬಳಿಗಳಿಂದ ಕೂಡಿದ ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಯುಳ್ಳ ಕಿಂಕಾಪಿನ ಬಟ್ಟೆಯಿರುವ ವೇಜಯಂತಿಯನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ರಥಗಳಿವೆ. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ದೇವ, ರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಮಣಿಗಳು ನಿಮ್ಮಲ್ಲಿವೆ. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಸುಭದ್ದಾ ದೇವಿಯನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಸ್ತ್ರೀಯರು ನಿಮ್ಮ ಸೇವೆಗಿದ್ದಾರೆ. ಇವರ ಬಯಕೆಯನ್ನು ಬಿಡಿ, ಇವರನ್ನು ಅಪೇಕ್ಷಿಸಬೇಡಿ. ಗೃಹಪತಿರತ್ನನನ್ನು ಪ್ರಮುಖವಾಗುಳ್ಳ ಈ ಎಂಬತ್ತುನಾಲ್ಕು ಸಾವಿರ ಗೃಹಪತಿಗಳು ನಿಮ್ಮ ಅಧೀನದಲ್ಲಿದ್ದಾರೆ. ಇವರ ಮೇಲಿನ ಬಯಕೆಯನ್ನು ಬಿಡ, ಇವರನ್ನು ಅಪೇಕ್ಷಿಸಬೇಡಿ. ಪರಿಣಾಯಕರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕ್ಷತ್ರಿಯರು ನಿಮ್ಮ ಅಧೀನದಲ್ಲಿದ್ದಾರೆ. ಇವರ ಮೇಲಿನ ಬಯಕೆಯನ್ನು ಬಿಡಿ, ಇವರನ್ನು ಅಪೇಕ್ಷಿಸಬೇಡಿ. ಕಂಚಿನ ಕಳಸಗಳಿಂದ ಅಲಂಕೃತವಾದ ಉತ್ತಮವಾದ ಗೌಸುಗಳನ್ನುಳ್ಳ ಈ ಎಂಬತ್ತುನಾಲ್ಕು ಸಾವಿರ ಹಸುಗಳು ನಿಮ್ಮವು. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ಉತ್ಕೃಷ್ಟವಾದ ನೇಯ್ಗೆಯನ್ನುಳ್ಳ ಮೃದುವಾಗಿರುವ ಈ ಎಂಬತ್ತುನಾಲ್ಕು ಸಾವಿರ ನಾರು, ಹತ್ತಿ, ರೇಷ್ಮೆ ಮತ್ತು ಉಣ್ಣೆಯ ಉಡುಪುಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ದೇವ, ಸಾಯಂಕಾಲ ಮತ್ತು ಬೆಳಿಗ್ಗೆ ನಿಮಗಾಗಿ ಎಂಬತ್ತುನಾಲ್ಕು ಸಾವಿರ ಭಕ್ಷ್ಯ ಭೋಜ್ಯಗಳು ಸಿದ್ಧವಾಗುತ್ತವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳ ಅಪೇಕ್ಷೆ ಬೇಡ.’</p>
<p><a class='ref sc' id='sc50'>SC 50</a><a class='ref cscd' id='cscd28'>CSCD 28</a> “ಇದನ್ನು ಕೇಳಿದ ಸುಭದ್ದಾ ದೇವಿಯು ಅತ್ತು ಕಣ್ಣೀರನ್ನು ಸುರಿಸಿದಳು. ಅನಂತರ, ಆನಂದ, ಆ ಸುಭದ್ದಾ ದೇವಿಯು ತನ್ನ ಕಣ್ಣೀರನ್ನು ಒರೆಸಿಕೊಂಡು ಮಹಾಸುದಸ್ಸನ ರಾಜನನ್ನು ಕುರಿತು ಇಂತೆಂದಳು- ‘ದೇವ, ಪ್ರಿಯವಾಗಿರುವುದೆಲ್ಲವೂ, ಮನೋಹರವಾಗಿರುವುದೆಲ್ಲವೂ ನಮ್ಮಿಂದ ದೂರವಾಗುತ್ತವೆ, ಬೇರೆಯಾಗುತ್ತವೆ, ಹೊರಟು ಹೋಗುತ್ತವೆ. ಬಯಕೆಗಳನ್ನಿಟ್ಟುಕೊಂಡು ಕಾಲವಾಗುವವನು ದುಃಖವನ್ನನುಭವಿಸುತ್ತಾನೆ. ಬಯಕೆಗಳಿರುವಾಗಲೇ ಕಾಲವಾಗುವವನು ನೋವನ್ನನುಭವಿಸುತ್ತಾನೆ. ದೇವ, ಕುಸಾವತಿ ರಾಜಧಾನಿಯನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ನಗರಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ. ಇವುಗಳ ಅಪೇಕ್ಷೆಯನ್ನು ಬಿಡ. ಧರ್ಮ ಪ್ರಾಸಾದವನ್ನು ಪ್ರಮುಖವಾಗುಳ್ಳ ಈ ಎಂಬತ್ತುನಾಲ್ಕು ಸಾವಿರ ಪ್ರಾಸಾದಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ಮಹಾವಿಯೂಹವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ತೊಟ್ಟಿಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳ ಅಪೇಕ್ಷೆ ಬೇಡ. ಚಿನ್ನ, ಬೆಳ್ಳಿ, ದಂತ, ಚಂದನಗಳಿಂದ ಮಾಡಿದ ಉದ್ದವಾದ ಗರಿಗಳ ಮೆತ್ತೆಯನ್ನುಳ್ಳ ಹೂಗಳ ಕಸೂತಿ ಇರುವ ಬಟ್ಟೆಯನ್ನುಳ್ಳ, ಉತ್ಕೃಷ್ಟವಾದ ಜಿಂಕೆಯ ಚರ್ಮದಿಂದಾದ ಉತ್ತಮವಾದ ಹೊದಿಕೆಗಳಿರುವ ಎರಡು ಕಡೆಗಳಲ್ಲೂ ಮೃದುವಾದ ದಿಂಬುಗಳಿರುವ ಈ ಎಂಬತ್ತು ನಾಲ್ಕು ಸಾವಿರ ಪಲ್ಲಂಕಗಳಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ. ಇವುಗಳನ್ನು ಅಪೇಕ್ಷಿಸಬೇಡಿ. ಚಿನ್ನದ ಒಡವೆಗಳಿಂದ ಅಲಂಕೃತವಾದ, ಚಿನ್ನದ ಪತಾಕೆಗಳುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ಉಪೋಸಥ ಗಜರಾಜನನ್ನು ಪ್ರಮುಖವಾಗುಳ್ಳ ಈ ಎಂಬತ್ತು ಸಾವಿರ ಆನೆಗಳು ನಿಮ್ಮವು. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳುಳ್ಳ ವಲಾಹಕ ಅಶ್ವರಾಜನನ್ನು ಪ್ರಮುಖವಾಗುಳ್ಳ ಎಂಬತ್ತು ನಾಲ್ಕು ಸಾವಿರ ಕುದುರೆಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಗಳನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ಸಿಂಹದ ಚರ್ಮದಿಂದ ಅಲಂಕೃತವಾದ ಹುಲಿಯ ಚರ್ಮ, ಚಿರತೆಯ ಚರ್ಮ, ಪಂಡು ಕಂಬಳಿಯಿಂದ ಕೂಡಿದ ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳನ್ನುಳ್ಳ ಕಿಂಕಾಪಿನ ಬಟ್ಟೆಯಿರುವ ವೇಜಯಂತಿ ರಥವನ್ನು ಪ್ರಮುಖವಾಗುಳ್ಳ ಈ ಎಂಬತ್ತುನಾಲ್ಕು ಸಾವಿರ ರಥಗಳಿವೆ. ಇವುಗಳ ಬಯಕೆಯನ್ನು ಬಿಡಿ, ಇವುಗಳನ್ನು ಅಪೇಕ್ಷಿಸಬೇಡಿ. ದೇವ, ರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಮಣಿಗಳು ನಿಮ್ಮಲ್ಲಿವೆ. ಇವುಗಳ ಬಯಕೆಯನ್ನು ತೊರೆಯಿರಿ. ಇವುಗಳನ್ನು ಅಪೇಕ್ಷಿಸಬೇಡಿ. ಸ್ತ್ರೀರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಸ್ತ್ರೀಯರು ನಿಮ್ಮ ಸೇವೆಗಾಗಿ ಇದ್ದಾರೆ. ಇವರ ಮೇಲಿನ ಬಯಕೆಯನ್ನು ತೊರೆಯಿರಿ, ಇವರನ್ನು ಅಪೇಕ್ಷಿಸಬೇಡಿ. ಗೃಹಪತಿ ರತ್ನನನ್ನು ಪ್ರಮುಖವಾಗುಳ್ಳ ಈ ಎಂಬತ್ತು ನಾಲ್ಕು ಸಾವಿರ ಗೃಹಪತಿಗಳು ನಿಮ್ಮ ಅಧೀನದಲ್ಲಿದ್ದಾರೆ. ಇವರ ಮೇಲಿನ ಬಯಕೆಯನ್ನು ತೊರೆಯಿರಿ, ಇವರನ್ನು ಅಪೇಕ್ಷಿಸಬೇಡಿ. ಪರಿಣಾಯಕ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕ್ಷತ್ರಿಯರು ನಿಮ್ಮ ಅಧೀನದಲ್ಲಿದ್ದಾರೆ. ಇವರ ಮೇಲಿನ ಬಯಕೆಯನ್ನು ತೊರೆಯಿರಿ, ಇವರನ್ನು ಅಪೇಕ್ಷಿಸಬೇಡಿ. ಕಂಚಿನ ಕಳಸಗಿಂದ ಅಲಂಕೃತವಾದ ಉತ್ತಮವಾದ ಗೌಸುಗಳನ್ನುಳ್ಳ ಈ ಎಂಬತ್ತುನಾಲ್ಕು ಸಾವಿರ ಹಸುಗಳು ನಿಮ್ಮವು. ಅವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ಉತ್ಕೃಷ್ಟವಾದ ನೇಯ್ಗೆಯನ್ನುಳ್ಳ, ಮೃದುವಾಗಿರುವ ಈ ಎಂಬತ್ತುನಾಲ್ಕು ಸಾವಿರ ನಾರು, ಹತ್ತಿ, ರೇಷ್ಮೆ ಮತ್ತು ಉಣ್ಣೆಯ ಬಟ್ಟೆಗಳು ನಿಮಗಿವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ. ದೇವ, ಸಾಯಂಕಾಲ ಮತ್ತು ಬೆಳಿಗ್ಗೆ ನಿಮಗಾಗಿ ಎಂಬತ್ತು ನಾಲ್ಕು ಸಾವಿರ ಭಕ್ಷ್ಯ ಭೋಜ್ಯಗಳು ಸಿದ್ಧವಾಗುತ್ತವೆ. ಇವುಗಳ ಮೇಲಿನ ಬಯಕೆಯನ್ನು ತೊರೆಯಿರಿ, ಇವುಗಳನ್ನು ಅಪೇಕ್ಷಿಸಬೇಡಿ.’</p>
<h2><a id='m15' href='#toc'>ಬ್ರಹ್ಮಲೋಕದತ್ತ ಗಮಿಸುವುದು</a></h2>
<p><a class='ref sc' id='sc51'>SC 51</a><a class='ref cscd' id='cscd29'>CSCD 29</a> “ಸ್ವಲ್ಪಕಾಲದಲ್ಲಿಯೇ ಮಹಾಸುದಸ್ಸನ ರಾಜನು ಕಾಲವಾದನು. ಒಬ್ಬ ಗೃಹಪತಿಯು ಅಥವಾ ಅವನ ಪುತ್ರನು ಚೆನ್ನಾಗಿ ಊಟ ಮಾಡಿದ ಮೇಲೆ ಹೊಟ್ಟೆಯ ಭಾರದಿಂದ ಮಂಪರಕ್ಕೆ ವಶನಾಗುವಂತೆ ಮಹಾಸುದಸ್ಸನ ರಾಜನಿಗೆ ಮರಣಾಂತಕವಾದ ನೋವು ಬಂತು. ಆನಂದ, ಕಾಲವಾದ ಆ ಮಹಾಸುದಸ್ಸನನು ಬ್ರಹ್ಮಲೋಕದಲ್ಲಿ ಹುಟ್ಟಿದನು. ಅಲ್ಲಿ ಅವನು ಎಂಬತ್ತುನಾಲ್ಕು ಸಾವಿರ ವರ್ಷಗಳನ್ನು ಕುಮಾರನಾಗಿ, ಬಾಲಲೀಲೆಯಲ್ಲಿ ಕಳೆದನು. ಮತ್ತೆ ಎಂಬತ್ತುನಾಲ್ಕು ಸಾವಿರ ವರ್ಷ ಯುವರಾಜನಾಗಿದ್ದನು. ಇನ್ನೂ ಎಂಬತ್ತುನಾಲ್ಕು ಸಾವಿರ ವರ್ಷ ರಾಜ್ಯವನ್ನಾಳಿದನು. ಮತ್ತೆ ಎಂಬತ್ತುನಾಲ್ಕು ಸಾವಿರ ವರ್ಷ ಧರ್ಮ ಪ್ರಾಸಾದದಲ್ಲಿ ಪರಿಶುದ್ಧವಾದ ಜೀವನವನ್ನು ನಡೆಸಿದನು. ನಾಲ್ಕು ಬ್ರಹ್ಮವಿಹಾರಗಳುಳ್ಳ ಧ್ಯಾನದಲ್ಲಿ ನಿರತನಾಗಿ ಕಾಯದಿಂದ ಬೇರೆಯಾದ ಮೇಲೆ ಬ್ರಹ್ಮಲೋಕಕ್ಕೆ ಹೋದನು.</p>
<p><a class='ref sc' id='sc52'>SC 52</a><a class='ref cscd' id='cscd30'>CSCD 30</a> “ಆನಂದ, ನಿನಗೆ ಆ ಸಮಯದಲ್ಲಿ ‘ರಾಜ ಮಹಾಸುದಸ್ಸನನು ಯಾರೋ ಇರಬೇಕು’ ಎನ್ನಿಸಬಹುದಲ್ಲವೇ? ಆದರೆ ನೀನು ಹಾಗೆ ತಿಳಿಯಬಾರದು. ಆಗ ಮಹಾಸುದಸ್ಸನ ರಾಜನಾಗಿದ್ದವನು ನಾನೇ. ಕುಸಾವತಿ ನಗರವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ನಗರಗಳೂ, ಧರ್ಮಪ್ರಾಸಾದವನ್ನೇ ಪ್ರಮುಖವಾಗುಳ್ಳ ಎಂಬತ್ತುನಾಲಕು ಸಾವಿರ ಪ್ರಾಸಾದಗಳೂ, ಮಹಾವಿಯೂಹ ತೊಟ್ಟಿಯನ್ನೇ ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ತೊಟ್ಟಿಗಳೂ ನನಗಿದ್ದುವು. ಚಿನ್ನ, ಬೆಳ್ಳಿ, ದಂತ ಮತ್ತು ಚಂದನಗಳಿಂದ ಮಾಡಿದ ಉದ್ದವಾದ ಗರಿಗಳ ಮೆತ್ತೆಗಳನ್ನುಳ್ಳ ಉತ್ಕೃಷ್ಟವಾದ ಕದಳೀ ಮೃಗದ ಚರ್ಮದಿಂದಾದ ಉತ್ತಮವಾದ ಹೊದಿಕೆಗಳಿರುವ ಎರಡು ಕಡೆಗಳಲ್ಲೂ ಮೃದುವಾದ ದಿಂಬುಗಳಿರುವ ಎಂಬತ್ತುನಾಲ್ಕುಸಾವಿರ ಪಲ್ಲಂಕಗಳಿದ್ದುವು. ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ಉಪೋಸಥ ಗಜರಾಜನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಆನೆಗಳೂ, ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳುಳ್ಳ ಕಿಂಕಾಪಿನ ಹೊದಿಕೆಯಿಂದ ಅಲಂಕೃತವಾದ ವಲಾಹಕ ಅಶ್ವರಾಜನನ್ನು ಪ್ರಮುಖವಾಗುಲ್ಳ ಎಂಬತ್ತುನಾಲ್ಕು ಸಾವಿರ ಕುದುರೆಗಳೂ ನನ್ನವಾಗಿದ್ದವು. ಸಿಂಹದ ಚರ್ಮದಿಂದ ಅಲಂಕೃತವಾದ, ಹುಲಿಯ ಚರ್ಮ, ಚಿರತೆಯ ಚರ್ಮ, ಪಂಡು ಕಂಬಳಿಗಳಿಂದ ಕುಡಿದ ಚಿನ್ನದ ಒಡವೆಗಳಿಂದ ಅಲಂಕೃತವಾದ ಚಿನ್ನದ ಪತಾಕೆಗಳುಳ್ಳ ಕಿಂಕಾಪಿನ ಬಟ್ಟೆಯಿರುವ ವೇಜಯಂತಿ ರಥವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ರಥಗಳು ನನಗಿದ್ದುವು. ರತ್ನವನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಮಣಿಗಳು ನನ್ನವಾಗಿದ್ದುವು. ಸುಭದ್ದಾ ದೇವಿಯನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಸ್ತ್ರೀಯರು ನನ್ನ ಸೇವೆಗಿದ್ದರು. ಗೃಹಪತಿ ರತ್ನನನ್ನು ಪರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಗೃಹಪತಿಗಳೂ ಪರಿಣಾಯಕ ರತ್ನನನ್ನು ಪ್ರಮುಖವಾಗುಳ್ಳ ಎಂಬತ್ತುನಾಲ್ಕು ಸಾವಿರ ಕ್ಷತ್ರಿಯರೂ ನನ್ನ ಅಧೀನದಲ್ಲಿದ್ದರು. ಕಂಚಿನ ಕಳಸಗಳಿಮದ ಅಲಂಕೃತವಾಗಿದ್ದ ಉತ್ತಮವಾದ ಗೌಸುಗಳನ್ನುಳ್ಳ ಎಂಬತ್ತುನಾಲ್ಕು ಸಾವಿರ ಹಸುಗಳು ನನಗಿದ್ದುವು. ಉತ್ಕೃಷ್ಟವಾದ ನೇಯ್ಗೆಯನ್ನುಳ್ಳ ಮೃದುವಾಗಿರುವ ಎಂಬತ್ತುನಾಲ್ಕು ಸಾವಿರ ನಾರು, ಹತ್ತಿ, ರೇಷ್ಮೆ ಮತ್ತು ಉಣ್ಣೆಯ ಉಡುಗೆಗಳು ನನಗಿದ್ದುವು. ಪ್ರತಿ ಸಾಯಂಕಾಲ ಮತ್ತು ಬೆಳಿಗ್ಗೆ ನನಗಾಗಿ ಎಂಬತ್ತುನಾಲ್ಕು ಸಾವಿರ ಭಕ್ಷ್ಯ ಭೋಜ್ಯಗಳು ಸಿದ್ಧವಾಗುತ್ತಿದ್ದುವು.</p>
<p><a class='ref sc' id='sc53'>SC 53</a><a class='ref cscd' id='cscd31'>CSCD 31</a> “ಆನಂದ, ಎಂಬತ್ತುನಾಲ್ಕು ಸಾವಿರ ನಗರಗಳಲ್ಲಿ ಒಂದರಲ್ಲಿ ಮಾತ್ರ ನಾನು ವಾಸಿಸುತ್ತಿದ್ದೆ - ಅದೇ ಕುಸಾವತಿ ರಾಜಧಾನಿ.</p>
<p><a class='ref sc' id='sc54'>SC 54</a> “ಎಂಬತ್ತುನಾಲ್ಕು ಸಾವಿರ ಪ್ರಾಸಾದದಲ್ಲಿ ಒಂದರಲ್ಲಿ ಮಾತ್ರ ನಾನು ವಾಸಿಸುತ್ತಿದ್ದೆ - ಅದೇ ಧರ್ಮಪ್ರಾಸಾದ.</p>
<p><a class='ref sc' id='sc55'>SC 55</a> “ಎಂಬತ್ತುನಾಲ್ಕು ಸಾವಿರ ತೊಟ್ಟಿಗಳಲ್ಲಿ ನಾನು ವಾಸಿಸುತ್ತಿದ್ದುದು ಒಂದು ತೊಟ್ಟಿಯಲ್ಲಿ ಮಾತ್ರ - ಅದೇ ಮಹಾವಿಯೂಹ.</p>
<p><a class='ref sc' id='sc56'>SC 56</a> “ಎಂಬತ್ತುನಾಲ್ಕು ಸಾವಿರ ಪಲ್ಲಂಕಗಳಲ್ಲಿ ನಾನು ವಿಶ್ರಮಿಸುತ್ತಿದ್ದುದು ಒಂದರಲ್ಲಿ ಮಾತ್ರ - ಚಿನ್ನದ ಪಲ್ಲಂಕ ಅಥವಾ ಬೆಳ್ಳಿಯ ಪಲ್ಲಂಕ ಅಥವಾ ಚಂದನದ ಪಲ್ಲಂಕ.</p>
<p><a class='ref sc' id='sc57'>SC 57</a> “ಎಂಬತ್ತುನಾಲ್ಕು ಸಾವಿರ ಆನೆಗಳಲ್ಲಿ ನಾನು ಏರುತ್ತಿದ್ದುದು ಒಂದು ಆನೆಯ ಮೇಲೆ ಮಾತ್ರ - ಅದೇ ಉಪೋಸಥ.</p>
<p><a class='ref sc' id='sc58'>SC 58</a> “ಎಂಬತ್ತುನಾಲ್ಕು ಸಾವಿರ ಕುದುರೆಗಳಲ್ಲಿ ನಾನು ಕೂರುತ್ತಿದ್ದುದು ಒಂದು ಕುದುರೆಯ ಮೇಲೆ ಮಾತ್ರ - ಅದೇ ವಲಾಹಕ.</p>
<p><a class='ref sc' id='sc59'>SC 59</a> “ಎಂಬತ್ತು ನಾಲ್ಕು ಸಾವಿರ ರಥಗಳಲ್ಲಿ ನಾನು ಹತ್ತುತ್ತಿದ್ದುದು ಒಂದನ್ನು ಮಾತ್ರ - ಅದೇ ವೈಜಯಂತ.</p>
<p><a class='ref sc' id='sc60'>SC 60</a> “ಎಂಬತ್ತುನಾಲ್ಕು ಸಾವಿರ ಸ್ತ್ರೀಯರಲ್ಲಿ ನಾನು ಇರುತ್ತಿದ್ದುದು ಒಬ್ಬಳ ಹತ್ತಿರ-ಕ್ಷತ್ರಿಯ ಸ್ತ್ರೀ ಅಥವಾ ವೈಶ್ಯ ಸ್ತ್ರೀ.</p>
<p><a class='ref sc' id='sc61'>SC 61</a> “ಎಂಬತ್ತುನಾಲ್ಕು ಸಾವಿರ ಉಡುಪುಗಳಲ್ಲಿ ನಾನು ಧರಿಸುತ್ತಿದ್ದುದು ಒಂದು ಜೊತೆ ಮಾತ್ರ - ಅದೇ ನಾರಿನದು ಅಥವಾ ಹತ್ತಿಯದು ಅಥವಾ ರೇಷ್ಮಯದು ಅಥವಾ ಉಣ್ಣೆಯದು.</p>
<p><a class='ref sc' id='sc62'>SC 62</a> “ಎಂಬತ್ತುನಾಲ್ಕು ಸಾವಿರ ಭಕ್ಷ್ಯ ಭೋಜ್ಯಗಳಲ್ಲಿ ನಾನು ಉಪಯೋಗಿಸುತ್ತಿದ್ದುದು ಒಂದನ್ನು ಮಾತ್ರ- ಒಂದು *ನಳಿಗೆಯಷ್ಟು ಅನ್ನ ಮತ್ತು ಅದಕ್ಕೆ ಸರಿಯಾದಷ್ಟು ಸೂಪ.</p>
<p><a class='ref sc' id='sc63'>SC 63</a><a class='ref cscd' id='cscd32'>CSCD 32</a> “ನೋಡು ಆನಂದ, ಎಲ್ಲ ಸಂಖಾರಗಳೂ ಆಗಿ ಹೋಗಿರುವುದನ್ನು, ಕೊನೆಗೊಂಡಿರುವುದನ್ನು, ಕಣ್ಮರೆಯಾಗಿರುವುದನ್ನು ನೋಡು. ಸಂಖಾರಗಳು ಅನಿತ್ಯ, ಅವು ಅಧೃವ, ಅವು ಅಹಿತವಾದವುಗಲು. ಆನಂದ, ಎಲ್ಲ ಸಂಖಾರಗಳಿಮದ ಬಿಡಿಸಿಕೊಳ್ಳಬೇಕು, ವಿಮುಕ್ತನಾಗಬೇಕು.</p>
<p><a class='ref sc' id='sc64'>SC 64</a> “ಆನಂದ, ಈ ಪ್ರದೇಶದಲ್ಲಿ ನನ್ನ ಶರೀರವನ್ನು ಆರು ಸಾರಿ ಸಮಾಧಿ ಮಾಡಲಾಯಿತು. ರಾಜನಾಗಿ, ಚಕ್ರವರ್ತಿ ಸಮಾನನಾಗಿ, ಧಾರ್ಮಿಕವಾಗಿ, ಧರ್ಮರಾಜನಾಗಿ, ಚತುರ್ದೇಶಗಳನ್ನು ಜಯಿಸಿದವನಾಗಿ ಜನಪದ ರಕ್ಷಕನಾಗಿ ಇದ್ದಾಗ ಏಳನೆಯ ಸಾರಿ ನನ್ನ ಶರೀರವನ್ನು ಸಮಾಧಿ ಮಾಡಲಾಯಿತು. ಎಂಟನೆಯದಾದ ಈ ಸಾರಿ ತಥಾಗತನ ಶರೀರವನ್ನು ಸಮಾಧಿ ಮಾಡಲು ಇದಕ್ಕೆ ಸಮಾನವಾದ ಪ್ರದೇಶವನ್ನು ದೇವಲೋಕದಲ್ಲಿಯಾಗಲಿ ಮಾರರ ಲೋಕದಲ್ಲಿಯಾಗಲಿ, ಬ್ರಹ್ಮಲೋಕದಲ್ಲಿಯಾಗಲಿ, ಸಮಣ ಬ್ರಾಹ್ಮಣ ಕಡೆಗಳಲ್ಲಾಗಲಿ, ದೇವಮನುಷ್ಯರಿರುವ ಕಡೆಗಳಲ್ಲಾಗಲೀ ಕಾಣೆ.”</p>
<p><a class='ref sc' id='sc65'>SC 65</a> ಭಗವಾನರು ಹೀಗೆ ಹೇಳಿದರು. ಇಷ್ಟು ಹೇಳಿದ ಸುಗತರು ಆಮೇಲೆ ಇಂತೆಂದರು:</p>
<p><a class='ref sc' id='sc66'>SC 66</a> ಅನಿತವಹ ಸಂಖಾರಗಳೆಲ್ಲ ಹುಟ್ಟುವುವು ಅಳಿಯುವುವು</p>
<p><a class='ref sc' id='sc67'>SC 67</a> ನಿಯಮಿದಕೆ ಹೊರತಿಲಲ ಲೋಕದಲಿ</p>
<p><a class='ref sc' id='sc68'>SC 68</a> ಹುಟ್ಟು ಅಳಿವುಗಳ ಕೊನೆಯ ಸುಖದ ಪರಾಕಾಷ್ಠತೆಯು.</p>
<p class='endsutta'>ಇಲ್ಲಿಗೆ ಮಹಾಸುದಸ್ಸನ ನಾಲ್ಕನೇ ಸುತ್ತ ಮುಗಿಯಿತು.</p>
<footer>
<p>First published in <cite class='book' translate='no'>Kannada Tipitaka Granthamale - Digha Nikaya</cite> (Bhagavan Buddha Theravada Buddhist University, <span class='publication-date'>2012</span>)</p>
<p>Translated from the Pali by <span class='author'>H.V. Srirangaraj</span>.</p>
<p>ಅನುವಾದಕ: ಎಚ್. ವಿ. ಶ್ರೀರಂಗರಾಜ್</p>
<p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
<address>ಪ್ರಕಾಶನ ವಿಭಾಗ<br>
ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
ಬುದ್ಧ ವಚನ ಟ್ರಸ್ಟ್<br>
ಮಹಾ ಬೋಧಿ ಸೊಸೈಟಿ<br>
14, ಕಾಳಿದಾಸ ಮಾರ್ಗ<br>
ಗಾಂಧಿನಗರ, ಬೆಂಗಳೂರು-560 009<br>
ದೂರವಾಣಿ : 080-22250684<br>
ಫ್ಯಾಕ್ಸ್ : 080-22264438<br></address>
<p>Email: books@mahabodhi.info</p>
<p><a href='http://www.mahabodhi.info'>www.mahabodhi.info</a></p>
<p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
<p>Permission to publish was kindly granted by Bhikkhu Ananda</p>
<p>Digital files provided by Aneesh Bodh</p>
<p>Prepared for SuttaCentral by <span class='editor'>Venugopal N.V.</span>.</p>
</footer>
</article>
</body>
</html>
