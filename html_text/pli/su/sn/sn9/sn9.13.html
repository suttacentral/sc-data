<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn9.13">
<article>
<div class="hgroup">
<p class="division">Saṃyutta Nikāya 9</p>
<p>1. Vanavagga</p>
<h1>13. Pāka­tindriya­sutta</h1>
</div>
<p><a class="sc" id="1"></a><a class="pts1ed" id="pts1ed1.204"></a><a class="pts2ed" id="pts2ed1.439"></a><a class="ms" id="p_12S1_1431"></a><a class="msdiv" id="msdiv233"></a>Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. Atha kho yā tasmiṃ vanasaṇḍe adhivatthā devatā tesaṃ bhikkhūnaṃ anukampikā atthakāmā te bhikkhū saṃvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi: </p>
<blockquote class="gatha">
<p><a class="sc" id="2"></a><a class="vns" id="vns791"></a><a class="ms" id="p_12S1_1432"></a>“Sukhajīvino pure āsuṃ,<br/> bhikkhū gotamasāvakā;<br/> Anicchā piṇḍamesanā,<br/> anicchā sayanāsanaṃ;<br/> Loke aniccataṃ ñatvā,<br/> dukkhassantaṃ akaṃsu te.
</p>
<p><a class="sc" id="3"></a><a class="vns" id="vns792"></a><a class="ms" id="p_12S1_1433"></a>Dupposaṃ katvā attānaṃ,<br/> gāme gāmaṇikā viya;<br/> Bhutvā bhutvā nipajjanti,<br/> parāgāresu mucchitā.
</p>
<p><a class="sc" id="4"></a><a class="vns" id="vns793"></a><a class="ms" id="p_12S1_1434"></a>Saṃghassa añjaliṃ katvā,<br/> idhekacce vadāmahaṃ;<br/> <span class="var" id="note478" title="apaviṭṭhā (s1-3, km) | appaviddhā (pts1)">Apaviddhā</span> anāthā te,<br/> yathā petā tatheva te.
</p>
<p><a class="sc" id="5"></a><a class="vns" id="vns794"></a><a class="ms" id="p_12S1_1435"></a>Ye kho pamattā viharanti,<br/> te me sandhāya bhāsitaṃ;<br/> Ye appamattā viharanti,<br/> namo tesaṃ karomahan”ti.
</p>
</blockquote>
<p><a class="sc" id="6"></a><a class="ms" id="p_12S1_1436"></a>Atha kho te bhikkhū tāya devatāya saṃvejitā saṃ­ve­ga­māpā­dunti.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Vanasaṃyutta</span>
<span class="hidden">Vanavagga</span>
<span class="hidden">Vivekasutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>