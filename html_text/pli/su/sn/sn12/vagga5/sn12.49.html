<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="sn12.49">
<article>
<div class="hgroup">
<p class="division">Saṃyutta Nikāya 12</p>
<p>5. Gahapativagga</p>
<h1><span class="var" id="note63" title="paṭha­ma­ari­yasāva­ka­suttaṃ (bj)">49. Ari­yasāva­ka­sutta</span></h1>
</div>
<p><a class="sc" id="1"></a><a class="pts" id="pts2.78"></a><a class="ms" id="p_12S2_350"></a><a class="msdiv" id="msdiv49"></a>Sāvatthiyaṃ viharati. “Na, bhikkhave, sutavato ariyasāvakassa evaṃ hoti: ‘kiṃ nu kho—kismiṃ sati kiṃ hoti, kissuppādā kiṃ uppajjati?<span class="var" id="note64" title=" etthantare pāṭho ka-sī, syā1-3 potthakesu natthi. tathā sati ananta­ra­sutta­ṭīkāya"> Kismiṃ sati saṅkhārā honti, kismiṃ sati viññāṇaṃ hoti</span>, kismiṃ sati nāmarūpaṃ hoti, kismiṃ sati saḷāyatanaṃ hoti, kismiṃ sati phasso hoti, kismiṃ sati vedanā hoti, kismiṃ sati taṇhā hoti, kismiṃ sati upādānaṃ hoti, kismiṃ sati bhavo hoti, kismiṃ sati jāti hoti, kismiṃ sati jarāmaraṇaṃ hotī’ti?</p>
<p><a class="sc" id="2"></a><a class="ms" id="p_12S2_351"></a>Atha kho, bhikkhave, sutavato ariyasāvakassa aparappaccayā ñāṇamevettha hoti: ‘imasmiṃ sati idaṃ hoti, imassuppādā idaṃ uppajjati<span class="var" id="note66" title=" etthantare pāṭho ka-sī, syā1-3 potthakesu natthi. tathā sati ananta­ra­sutta­ṭīkāya">. Avijjāya sati saṅkhārā honti; saṅkhāresu sati viññāṇaṃ hoti</span>; viññāṇe sati nāmarūpaṃ hoti; nāmarūpe sati saḷāyatanaṃ hoti; saḷāyatane sati phasso hoti; phasse sati vedanā hoti; vedanāya sati taṇhā hoti; taṇhāya sati upādānaṃ hoti; upādāne sati bhavo hoti; bhave sati jāti hoti; jātiyā sati jarāmaraṇaṃ hotī’ti. So evaṃ pajānāti: ‘evamayaṃ loko samudayatī’ti.</p>
<p><a class="sc" id="3"></a><a class="ms" id="p_12S2_352"></a>Na, bhikkhave, sutavato ariyasāvakassa evaṃ hoti: ‘kiṃ nu kho—kismiṃ asati kiṃ na hoti, kissa nirodhā kiṃ nirujjhati?<span class="var" id="note68" title=" etthantare pāṭhopi tattha tatheva"> Kismiṃ asati saṅkhārā na honti, kismiṃ asati viññāṇaṃ na hoti</span>, kismiṃ asati nāmarūpaṃ na hoti, kismiṃ asati saḷāyatanaṃ na hoti, kismiṃ asati phasso na hoti, kismiṃ asati vedanā na hoti, kismiṃ asati taṇhā na hoti, kismiṃ asati upādānaṃ na hoti, kismiṃ asati bhavo na hoti, kismiṃ asati jāti na hoti, kismiṃ asati jarāmaraṇaṃ na hotī’ti?</p>
<p><a class="sc" id="4"></a><a class="ms" id="p_12S2_353"></a>Atha kho, bhikkhave, sutavato ariyasāvakassa aparappaccayā ñāṇamevettha hoti: ‘imasmiṃ asati idaṃ na hoti, imassa nirodhā idaṃ nirujjhati<span class="var" id="note70" title=" etthantare pāṭhopi tattha tatheva">. Avijjāya asati saṅkhārā na honti; saṅkhāresu asati viññāṇaṃ na hoti</span>; viññāṇe asati nāmarūpaṃ na hoti; nāmarūpe asati saḷāyatanaṃ na hoti … pe … bhavo na hoti … jāti na hoti … jātiyā asati jarāmaraṇaṃ na hotī’ti. So evaṃ pajānāti: ‘evamayaṃ loko nirujjhatī’ti.</p>
<p><a class="sc" id="5"></a><a class="pts" id="pts2.79"></a><a class="ms" id="p_12S2_354"></a>Yato kho, bhikkhave, ariyasāvako evaṃ lokassa samudayañca atthaṅgamañca yathābhūtaṃ pajānāti, ayaṃ vuccati, bhikkhave, ariyasāvako diṭṭhisampanno itipi … pe … amatadvāraṃ āhacca tiṭṭhati itipī”ti.</p>
<p class="endsection">Navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Nidānasaṃyutta</span>
<span class="hidden">Gahapativagga</span>
<span class="hidden">Pañca­ve­rabhaya­sutta</span>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>