<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pd2' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pāṭidesanīyakaṇḍa</li>
</ul>
<h1>2. Dutiyapāṭidesanīyasikkhāpada</h1>
</header>
<p><a class='sc' id='1'></a><a class='ms' id='p_2V_1613'></a><a class='msdiv' id='msdiv557'></a>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhū kulesu nimantitā bhuñjanti. Chabbaggiyā bhikkhuniyo chabbaggiyānaṃ bhikkhūnaṃ vosāsantiyo ṭhitā honti—“idha sūpaṃ detha, idha odanaṃ dethā”ti. Chabbaggiyā bhikkhū yāvadatthaṃ bhuñjanti. Aññe bhikkhū na cittarūpaṃ bhuñjanti.</p>
<p><a class='sc' id='2'></a><a class='ms' id='p_2V_1614'></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū bhikkhuniyo vosāsantiyo na nivāressantī”ti … pe … “saccaṃ kira tumhe, bhikkhave, bhikkhuniyo vosāsantiyo na nivārethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, bhikkhuniyo vosāsantiyo na nivāressatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='sc' id='3'></a><a class='ms' id='p_2V_1615'></a><a class='msdiv' id='msdiv558'></a><span class='rule'>“Bhikkhū paneva kulesu nimantitā bhuñjanti, <span class='var' id='note281' title='tatra ce (s1-3)'>tatra ce sā</span> bhikkhunī vosāsamānarūpā ṭhitā hoti—‘idha sūpaṃ detha, idha odanaṃ dethā’ti, tehi bhikkhūhi sā bhikkhunī apasādetabbā—‘apasakka tāva, bhagini, yāva bhikkhū <span class='var' id='note282' title='bhuñjanti (bj)'>bhuñjantī’ti</span>. <span class='var' id='note283' title='ekassapi ce (bj, s1-3)'>Ekassa cepi</span> bhikkhuno <span class='var' id='note284' title='nappaṭibhāseyya (bj, s1-3)'>na paṭibhāseyya</span> taṃ bhikkhuniṃ apasādetuṃ— ‘apasakka tāva, bhagini, yāva bhikkhū bhuñjantī’ti paṭidesetabbaṃ tehi bhikkhūhi—‘gārayhaṃ, āvuso, dhammaṃ āpajjimhā asappāyaṃ pāṭidesanīyaṃ, taṃ paṭidesemā’”</span>ti. (<i>2</i>:<strong>143</strong>)</p>
<p><a class='sc' id='4'></a><a class='ms' id='p_2V_1616'></a><a class='msdiv' id='msdiv559'></a><strong>Bhikkhū paneva kulesu nimantitā bhuñjantī</strong>ti kulaṃ nāma cattāri kulāni—khattiyakulaṃ, brāhmaṇakulaṃ, vessakulaṃ, suddakulaṃ.</p>
<p><a class='sc' id='5'></a><a class='ms' id='p_2V_1617'></a><strong>Nimantitā bhuñjantī</strong>ti pañcannaṃ bhojanānaṃ aññatarena bhojanena nimantitā bhuñjanti.</p>
<p><a class='sc' id='6'></a><a class='ms' id='p_2V_1618'></a><strong>Bhikkhunī</strong> nāma ubhatosaṃghe upasampannā.</p>
<p><a class='sc' id='7'></a><a class='pts-vp-pli' id='pts-vp-pli4.178'></a><a class='ms' id='p_2V_1619'></a><strong>Vosāsantī</strong> nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā—“idha sūpaṃ detha, idha odanaṃ dethā”ti. Esā vosāsantī nāma.</p>
<p><a class='sc' id='8'></a><a class='ms' id='p_2V_1620'></a><strong>Tehi bhikkhūhī</strong>ti bhuñjamānehi bhikkhūhi.</p>
<p><a class='sc' id='9'></a><a class='ms' id='p_2V_1621'></a><strong>Sā bhikkhunī</strong>ti yā sā vosāsantī bhikkhunī.</p>
<p><a class='sc' id='10'></a><a class='ms' id='p_2V_1622'></a>Tehi bhikkhūhi sā bhikkhunī apasādetabbā—“apasakka tāva, bhagini, yāva bhikkhū bhuñjantī”ti. <span class='var' id='note285' title='ekassapi ce (bj, s1-3)'>Ekassa cepi</span> bhikkhuno <span class='var' id='note286' title='anapasādite (bj, s1-3, pts1)'>anapasādito</span>—“khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.</p>
<p><a class='sc' id='11'></a><a class='ms' id='p_2V_1623'></a><a class='msdiv' id='msdiv560'></a>Upasampannāya upasampannasaññī vosāsantiyā na nivāreti, āpatti pāṭidesanīyassa. Upasampannāya vematiko vosāsantiyā na nivāreti, āpatti pāṭidesanīyassa. Upasampannāya anupasampannasaññī vosāsantiyā na nivāreti, āpatti pāṭidesanīyassa.</p>
<p><a class='sc' id='12'></a><a class='ms' id='p_2V_1624'></a>Ekatoupasampannāya vosāsantiyā na nivāreti, āpatti dukkaṭassa. Anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassa. Anupasampannāya anupasampannasaññī, anāpatti.</p>
<p><a class='sc' id='13'></a><a class='ms' id='p_2V_1625'></a><a class='msdiv' id='msdiv561'></a>Anāpatti—attano bhattaṃ dāpeti na deti, aññesaṃ bhattaṃ deti na dāpeti, yaṃ na dinnaṃ taṃ dāpeti, yattha na dinnaṃ tattha dāpeti, sabbesaṃ samakaṃ dāpeti, sikkhamānā vosāsati, sāmaṇerī vosāsati, pañca bhojanāni ṭhapetvā sabbattha, anāpatti, ummattakassa, ādikammikassāti.</p>
<p class='endsutta'><a class='sc' id='14'></a><a class='ms' id='p_2V_1626'></a>Dutiyapāṭidesanīyasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
