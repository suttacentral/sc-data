<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-np24">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Nissaggiyakaṇḍa</p>
<p>Pattavagga</p>
<h1>24. Vassikasāṭikasikkhāpada</h1>
</div>
<p><a class="sc" id="1"></a><a class="ms" id="p_1V_2323"></a><a class="msdiv" id="msdiv626"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṃ vassikasāṭikā anuññātā hoti. Chabbaggiyā bhikkhū—“bhagavatā vassikasāṭikā anuññātā”ti, <span class="var" id="note348" title="paṭigacceva (bj, pts1)">paṭikacceva</span> vassikasāṭikacīvaraṃ pariyesanti, paṭikacceva katvā nivāsenti, jiṇṇāya vassikasāṭikāya naggā kāyaṃ ovassāpenti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū paṭikacceva vassikasāṭikacīvaraṃ pariyesissanti, paṭikacceva katvā nivāsessanti, jiṇṇāya vassikasāṭikāya naggā kāyaṃ ovassāpessantī”ti.</p>
<p><a class="sc" id="2"></a><a class="ms" id="p_1V_2324"></a>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ … pe … “saccaṃ kira tumhe, bhikkhave, paṭikacceva vassikasāṭikacīvaraṃ pariyesatha? Paṭikacceva katvā nivāsetha? Jiṇṇāya vassikasāṭikāya naggā kāyaṃ ovassāpethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe moghapurisā, paṭikacceva vassikasāṭikacīvaraṃ pariyesissatha, paṭikacceva katvā nivāsessatha, jiṇṇāya vassikasāṭikāya naggā kāyaṃ ovassāpessatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="pts-vp-pli" id="pts-vp-pli3.253"></a><a class="ms" id="p_1V_2325"></a><a class="msdiv" id="msdiv627"></a><span class="rule">“‘Māso seso gimhānan’ti bhikkhunā vassikasāṭikacīvaraṃ pariyesitabbaṃ</span>;
<strong>‘<span class="var" id="note349" title="aḍdhamāso (s1-3)">addhamāso</span></strong>
<strong>seso gimhānan’ti katvā nivāsetabbaṃ</strong>.
<strong>‘Orena ce māso seso gimhānan’ti vassikasāṭikacīvaraṃ pariyeseyya, ‘<span class="var" id="note350" title="orenaḍdhamāso (s1-3)">orenaddhamāso</span> seso gimhānan’ti katvā nivāseyya, nissaggiyaṃ pācittiyan”</strong>ti. (<em>24</em>:<strong>43</strong>)</p>
<p><a class="sc" id="4"></a><a class="ms" id="p_1V_2326"></a><a class="msdiv" id="msdiv628"></a><span class="rule">“Māso seso gimhānan”ti bhikkhunā vassikasāṭikacīvaraṃ pariyesitabban</span>ti. Ye manussā pubbepi vassikasāṭikacīvaraṃ denti te upasaṅkamitvā evamassu vacanīyā—“kālo vassikasāṭikāya, samayo vassikasāṭikāya, aññepi manussā vassikasāṭikacīvaraṃ dentī”ti. Na vattabbā—“detha me vassikasāṭikacīvaraṃ, āharatha me vassikasāṭikacīvaraṃ, parivattetha me vassikasāṭikacīvaraṃ, cetāpetha me vassikasāṭikacīvaran”ti.</p>
<p><a class="sc" id="5"></a><a class="ms" id="p_1V_2327"></a><span class="rule">“Addhamāso seso gimhānan”ti katvā nivāsetabban</span>ti. Addhamāse sese gimhāne katvā nivāsetabbaṃ.</p>
<p><a class="sc" id="6"></a><a class="ms" id="p_1V_2328"></a><span class="rule">“Orena ce māso seso gimhānan”</span>ti atirekamāse sese gimhāne vassikasāṭikacīvaraṃ pariyesati, nissaggiyaṃ pācittiyaṃ.</p>
<p><a class="sc" id="7"></a><a class="ms" id="p_1V_2329"></a><span class="rule">“Orenaddhamāso seso gimhānan”</span>ti atirekaddhamāse sese gimhāne katvā nivāseti, nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … “idaṃ me, bhante, vassikasāṭikacīvaraṃ atirekamāse sese gimhāne pariyiṭṭhaṃ atirekaddhamāse sese gimhāne katvā paridahitaṃ nissaggiyaṃ. Imāhaṃ saṃghassa nissajjāmī”ti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="8"></a><a class="ms" id="p_1V_2330"></a><a class="msdiv" id="msdiv629"></a>Atirekamāse sese gimhāne atirekasaññī vassikasāṭikacīvaraṃ pariyesati, nissaggiyaṃ pācittiyaṃ. Atirekamāse sese gimhāne vematiko vassikasāṭikacīvaraṃ pariyesati, nissaggiyaṃ pācittiyaṃ. Atirekamāse sese gimhāne ūnakasaññī vassikasāṭikacīvaraṃ pariyesati, nissaggiyaṃ pācittiyaṃ.</p>
<p><a class="sc" id="9"></a><a class="ms" id="p_1V_2331"></a>Atirekaddhamāse sese gimhāne atirekasaññī katvā nivāseti, nissaggiyaṃ pācittiyaṃ. Atirekaddhamāse sese gimhāne vematiko katvā nivāseti, nissaggiyaṃ pācittiyaṃ. Atirekaddhamāse sese gimhāne ūnakasaññī katvā nivāseti, nissaggiyaṃ pācittiyaṃ.</p>
<p><a class="sc" id="10"></a><a class="ms" id="p_1V_2332"></a>Satiyā vassikasāṭikāya naggo kāyaṃ ovassāpeti, āpatti dukkaṭassa. Ūnakamāse sese gimhāne atirekasaññī, āpatti dukkaṭassa. Ūnakamāse sese gimhāne vematiko, āpatti dukkaṭassa. Ūnakamāse sese gimhāne ūnakasaññī, anāpatti.</p>
<p><a class="sc" id="11"></a><a class="pts-vp-pli" id="pts-vp-pli3.254"></a><a class="ms" id="p_1V_2333"></a>Ūnakaddhamāse sese gimhāne atirekasaññī, āpatti dukkaṭassa. Ūnakaddhamāse sese gimhāne vematiko, āpatti dukkaṭassa. Ūnakaddhamāse sese gimhāne ūnakasaññī, anāpatti.</p>
<p><a class="sc" id="12"></a><a class="ms" id="p_1V_2334"></a><a class="msdiv" id="msdiv630"></a>Anāpatti—“māso seso gimhānan”ti vassikasāṭikacīvaraṃ pariyesati, “addhamāso seso gimhānan”ti katvā nivāseti, “ūnakamāso seso gimhānan”ti vassikasāṭikacīvaraṃ pariyesati, “ūnakaddhamāso seso gimhānan”ti katvā nivāseti, pariyiṭṭhāya vassikasāṭikāya vassaṃ ukkaḍḍhiyyati, nivatthāya vassikasāṭikāya vassaṃ ukkaḍḍhiyyati, dhovitvā nikkhipitabbaṃ; samaye nivāsetabbaṃ, acchinnacīvarassa, naṭṭhacīvarassa, āpadāsu, ummattakassa, ādikammikassāti.</p>
<p class="endsutta"> <a class="sc" id="13"></a><a class="ms" id="p_1V_2335"></a>Vassikasāṭikasikkhāpadaṃ niṭṭhitaṃ catutthaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>