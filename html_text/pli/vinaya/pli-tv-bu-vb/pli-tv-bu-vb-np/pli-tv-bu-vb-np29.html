<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-np29">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Nissaggiyakaṇḍa</p>
<p>Pattavagga</p>
<h1>29. Sāsaṅkasikkhāpada</h1>
</div>
<p><a class="sc" id="1"></a><a class="ms" id="p_1V_2400"></a><a class="msdiv" id="msdiv652"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhū vutthavassā āraññakesu senāsanesu viharanti. Kattikacorakā bhikkhū—“laddhalābhā”ti paripātenti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti.</p>
<p><a class="sc" id="2"></a><a class="pts-vp-pli" id="pts-vp-pli3.263"></a><a class="ms" id="p_1V_2401"></a>Tena kho pana samayena bhikkhū—“bhagavatā anuññātaṃ āraññakesu senāsanesu viharantena tiṇṇaṃ cīvarānaṃ aññataraṃ cīvaraṃ antaraghare nikkhipitun”ti tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasanti. Tāni cīvarāni nassantipi vinassantipi ḍayhantipi undūrehipi khajjanti. Bhikkhū duccoḷā honti lūkhacīvarā. Bhikkhū evamāhaṃsu—“kissa tumhe, āvuso, duccoḷā lūkhacīvarā”ti? Atha kho te bhikkhū bhikkhūnaṃ etamatthaṃ ārocesuṃ. Ye te bhikkhū appicchā … pe … te ujjhāyanti khiyyanti vipācenti— “kathañhi nāma bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissantī”ti.</p>
<p><a class="sc" id="3"></a><a class="ms" id="p_1V_2402"></a>Atha kho te bhikkhū te anekapariyāyena vigarahitvā bhagavato etamatthaṃ ārocesuṃ … pe … “saccaṃ kira, bhikkhave, bhikkhū tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma te, bhikkhave, moghapurisā tiṇṇaṃ cīvarānaṃ aññataraṃ cīvaraṃ antaraghare nikkhipitvā atirekachārattaṃ vippavasissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="4"></a><a class="ms" id="p_1V_2403"></a><a class="msdiv" id="msdiv653"></a><span class="rule">“Upavassaṃ kho pana kattikapuṇṇamaṃ yāni kho pana tāni āraññakāni senāsanāni sāsaṅkasammatāni sappaṭibhayāni tathārūpesu bhikkhu senāsanesu viharanto ākaṅkhamāno tiṇṇaṃ cīvarānaṃ aññataraṃ cīvaraṃ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya. Chārattaparamaṃ tena bhikkhunā tena cīvarena vippavasitabbaṃ. Tato ce uttari vippavaseyya, aññatra bhikkhusammutiyā, nissaggiyaṃ pācittiyan”</span>ti. (<em>29</em>:<strong>48</strong>)</p>
<p><a class="sc" id="5"></a><a class="ms" id="p_1V_2404"></a><a class="msdiv" id="msdiv654"></a><strong>Upavassaṃ kho panā</strong>ti vuṭṭhavassānaṃ.</p>
<p><a class="sc" id="6"></a><a class="ms" id="p_1V_2405"></a><strong>Kattikapuṇṇaman</strong>ti kattikacātumāsinī vuccati.</p>
<p><a class="sc" id="7"></a><a class="ms" id="p_1V_2406"></a><strong>Yāni kho pana tāni āraññakāni senāsanānī</strong>ti
<strong>āraññakaṃ</strong> nāma senāsanaṃ pañcadhanusatikaṃ pacchimaṃ.</p>
<p><a class="sc" id="8"></a><a class="ms" id="p_1V_2407"></a><strong>Sāsaṅkaṃ</strong> nāma ārāme ārāmūpacāre corānaṃ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.</p>
<p><a class="sc" id="9"></a><a class="ms" id="p_1V_2408"></a><strong>Sappaṭibhayaṃ</strong> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.</p>
<p><a class="sc" id="10"></a><a class="ms" id="p_1V_2409"></a><strong>Tathārūpesu bhikkhu senāsanesu viharanto</strong>ti evarūpesu bhikkhu senāsanesu viharanto.</p>
<p><a class="sc" id="11"></a><a class="pts-vp-pli" id="pts-vp-pli3.264"></a><a class="ms" id="p_1V_2410"></a><strong>Ākaṅkhamāno</strong>ti icchamāno.</p>
<p><a class="sc" id="12"></a><a class="ms" id="p_1V_2411"></a><strong>Tiṇṇaṃ cīvarānaṃ aññataraṃ cīvaran</strong>ti saṅghāṭiṃ vā uttarāsaṅgaṃ vā antaravāsakaṃ vā.</p>
<p><a class="sc" id="13"></a><a class="ms" id="p_1V_2412"></a><strong>Antaraghare nikkhipeyyā</strong>ti samantā gocaragāme nikkhipeyya.</p>
<p><a class="sc" id="14"></a><a class="ms" id="p_1V_2413"></a><strong>Siyā ca tassa bhikkhuno kocideva paccayo tena cīvarena vippavāsāyā</strong>ti siyā paccayo siyā karaṇīyaṃ.</p>
<p><a class="sc" id="15"></a><a class="ms" id="p_1V_2414"></a><strong>Chārattaparamaṃ tena bhikkhunā tena cīvarena vippavasitabban</strong>ti chārattaparamatā vippavasitabbaṃ.</p>
<p><a class="sc" id="16"></a><a class="ms" id="p_1V_2415"></a><strong>Aññatra bhikkhusammutiyā</strong>ti ṭhapetvā bhikkhusammutiṃ.</p>
<p><a class="sc" id="17"></a><a class="ms" id="p_1V_2416"></a><strong>Tato ce uttari vippavaseyyā</strong>ti sattame aruṇuggamane nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ … pe … idaṃ me, bhante, cīvaraṃ atirekachārattaṃ <span class="var" id="note368" title="vippavuṭṭhaṃ (c1, c2)">vippavutthaṃ</span>, aññatra bhikkhusammutiyā, nissaggiyaṃ. Imāhaṃ saṃghassa nissajjāmīti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="18"></a><a class="ms" id="p_1V_2417"></a><a class="msdiv" id="msdiv655"></a>Atirekachāratte atirekasaññī vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte vematiko vippavasati, aññatra bhikkhusammutiyā, nissaggiyaṃ pācittiyaṃ. Atirekachāratte ūnakasaññī vippavasati, aññatra bhikkhusammutiyā, nissaggiyaṃ pācittiyaṃ. Appaccuddhaṭe paccuddhaṭasaññī … pe … avissajjite vissajjitasaññī … anaṭṭhe naṭṭhasaññī … avinaṭṭhe vinaṭṭhasaññī … adaḍḍhe daḍḍhasaññī … avilutte viluttasaññī vippavasati, aññatra bhikkhusammutiyā, nissaggiyaṃ pācittiyaṃ.</p>
<p><a class="sc" id="19"></a><a class="ms" id="p_1V_2418"></a>Nissaggiyaṃ cīvaraṃ anissajjitvā paribhuñjati, āpatti dukkaṭassa. Ūnakachāratte atirekasaññī, āpatti dukkaṭassa. Ūnakachāratte vematiko, āpatti dukkaṭassa. Ūnakachāratte ūnakasaññī, anāpatti.</p>
<p><a class="sc" id="20"></a><a class="ms" id="p_1V_2419"></a><a class="msdiv" id="msdiv656"></a>Anāpatti—chārattaṃ vippavasati, ūnakachārattaṃ vippavasati, chārattaṃ vippavasitvā puna gāmasīmaṃ okkamitvā vasitvā pakkamati, antochārattaṃ paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti, bhikkhusammutiyā, ummattakassa, ādikammikassāti.</p>
<p class="endsutta"> <a class="sc" id="21"></a><a class="ms" id="p_1V_2420"></a>Sāsaṅkasikkhāpadaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>