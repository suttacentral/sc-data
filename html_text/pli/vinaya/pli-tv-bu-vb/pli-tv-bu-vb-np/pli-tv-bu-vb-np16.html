<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-np16">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Nissaggiyakaṇḍa</p>
<p>Kosiyavagga</p>
<h1>16. Eḷakalomasikkhāpada</h1>
</div>
<p><a class="sc" id="1"></a><a class="ms" id="p_1V_2176"></a><a class="msdiv" id="msdiv571"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa bhikkhuno kosalesu janapade sāvatthiṃ gacchantassa antarāmagge eḷakalomāni uppajjiṃsu. Atha kho so bhikkhu tāni eḷakalomāni uttarāsaṅgena bhaṇḍikaṃ bandhitvā agamāsi. Manussā taṃ bhikkhuṃ passitvā uppaṇḍesuṃ—“kittakena te, bhante, kītāni? Kittako udayo bhavissatī”ti? So bhikkhu tehi manussehi uppaṇḍiyamāno maṅku ahosi. Atha kho so bhikkhu sāvatthiṃ gantvā tāni eḷakalomāni ṭhitakova āsumbhi. Bhikkhū taṃ bhikkhuṃ etadavocuṃ—“kissa tvaṃ, āvuso, imāni eḷakalomāni ṭhitakova āsumbhasī”ti? “Tathā hi panāhaṃ, āvuso, imesaṃ eḷakalomānaṃ kāraṇā manussehi uppaṇḍito”ti. “Kīva dūrato pana tvaṃ, āvuso, imāni eḷakalomāni āharī”ti? “Atirekatiyojanaṃ, āvuso”ti. Ye te bhikkhū appicchā … pe … te ujjhāyanti khiyyanti vipācenti—“kathañhi nāma bhikkhu atirekatiyojanaṃ eḷakalomāni āharissatī”ti.</p>
<p><a class="sc" id="2"></a><a class="ms" id="p_1V_2177"></a>Atha kho te bhikkhū taṃ bhikkhuṃ anekapariyāyena vigarahitvā bhagavato etamatthaṃ ārocesuṃ … pe … “saccaṃ kira tvaṃ, bhikkhu, atirekatiyojanaṃ eḷakalomāni āharī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, atirekatiyojanaṃ eḷakalomāni āharissasi. Netaṃ moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_1V_2178"></a><a class="msdiv" id="msdiv572"></a><span class="rule">“Bhikkhuno paneva <span class="var" id="note324" title="... maggapaṭipannassa (s1-3, pts1)">addhānamaggappaṭipannassa</span> eḷakalomāni uppajjeyyuṃ. Ākaṅkhamānena bhikkhunā paṭiggahetabbāni. Paṭiggahetvā tiyojanaparamaṃ sahatthā <span class="var" id="note325" title="hāretabbāni (si, s1-3, pts1, mr)">haritabbāni</span>, asante hārake. Tato ce <span class="var" id="note326" title="uttariṃ (bj, s1-3, pts1)">uttari</span> hareyya, asantepi hārake, nissaggiyaṃ pācittiyan”</span>ti. (<em>16</em>:<strong>35</strong>)</p>
<p><a class="sc" id="4"></a><a class="pts-vp-pli" id="pts-vp-pli3.234"></a><a class="ms" id="p_1V_2179"></a><a class="msdiv" id="msdiv573"></a><strong>Bhikkhuno paneva addhānamaggappaṭipannassā</strong>ti panthaṃ gacchantassa.</p>
<p><a class="sc" id="5"></a><a class="ms" id="p_1V_2180"></a><strong>Eḷakalomāni uppajjeyyun</strong>ti uppajjeyyuṃ saṃghato vā gaṇato vā ñātito vā mittato vā paṃsukūlaṃ vā attano vā dhanena.</p>
<p><a class="sc" id="6"></a><a class="ms" id="p_1V_2181"></a><strong>Ākaṅkhamānenā</strong>ti icchamānena paṭiggahetabbāni.</p>
<p><a class="sc" id="7"></a><a class="ms" id="p_1V_2182"></a><strong>Paṭiggahetvā tiyojanaparamaṃ sahatthā haritabbānī</strong>ti tiyojanaparamatā sahatthā haritabbāni.</p>
<p><a class="sc" id="8"></a><a class="ms" id="p_1V_2183"></a><strong>Asante hārake</strong>ti nāñño koci hārako hoti itthī vā puriso vā gahaṭṭho vā pabbajito vā.</p>
<p><a class="sc" id="9"></a><a class="ms" id="p_1V_2184"></a><strong>Tato ce uttari hareyya, asantepi hārake</strong>ti paṭhamaṃ pādaṃ tiyojanaṃ atikkāmeti, āpatti dukkaṭassa. Dutiyaṃ pādaṃ atikkāmeti, <span class="var" id="note327" title="nissaggiyāni honti (s1-3)">nissaggiyaṃ pācittiyaṃ</span>. Antotiyojane ṭhito bahitiyojanaṃ pāteti, <span class="var" id="note328" title="nissaggiyāni honti (s1-3)">nissaggiyaṃ pācittiyaṃ</span>. Aññassa yāne vā bhaṇḍe vā ajānantassa pakkhipitvā tiyojanaṃ atikkāmeti, nissaggiyāni honti. Nissajjitabbāni saṃghassa vā gaṇassa vā puggalassa vā. Evañca pana, bhikkhave, nissajjitabbāni … pe … “imāni me, bhante, eḷakalomāni tiyojanaṃ atikkāmitāni nissaggiyāni. Imānāhaṃ saṃghassa nissajjāmī”ti … pe … dadeyyāti … pe … dadeyyunti … pe … āyasmato dammīti.</p>
<p><a class="sc" id="10"></a><a class="ms" id="p_1V_2185"></a><a class="msdiv" id="msdiv574"></a>Atirekatiyojane <span class="var" id="note329" title="tiyojanaṃ atikkāmeti (s1-3)">atirekasaññī atikkāmeti</span>, nissaggiyaṃ pācittiyaṃ. Atirekatiyojane <span class="var" id="note330" title="tiyojanaṃ atikkāmeti (s1-3)">vematiko atikkāmeti</span>, nissaggiyaṃ pācittiyaṃ. Atirekatiyojane <span class="var" id="note331" title="tiyojanaṃ atikkāmeti (s1-3)">ūnakasaññī atikkāmeti</span>, nissaggiyaṃ pācittiyaṃ.</p>
<p><a class="sc" id="11"></a><a class="ms" id="p_1V_2186"></a>Ūnakatiyojane atirekasaññī, āpatti dukkaṭassa. Ūnakatiyojane vematiko, āpatti dukkaṭassa. Ūnakatiyojane ūnakasaññī, anāpatti.</p>
<p><a class="sc" id="12"></a><a class="ms" id="p_1V_2187"></a><a class="msdiv" id="msdiv575"></a>Anāpatti—tiyojanaṃ harati, ūnakatiyojanaṃ harati, tiyojanaṃ haratipi, paccāharatipi, tiyojanaṃ vāsādhippāyo gantvā tato paraṃ harati, acchinnaṃ paṭilabhitvā harati, nissaṭṭhaṃ paṭilabhitvā harati, aññaṃ harāpeti katabhaṇḍaṃ, ummattakassa, ādikammikassāti.</p>
<p class="endsutta"> <a class="sc" id="13"></a><a class="ms" id="p_1V_2188"></a>Eḷakalomasikkhāpadaṃ niṭṭhitaṃ chaṭṭhaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>