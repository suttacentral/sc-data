<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-ss3">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Saṃghādisesakaṇḍa</p>
<h1>3. Duṭṭhullavācāsikkhāpada</h1>
</div>
<p><a class="sc" id="1"></a><a class="pts-vp-pli" id="pts-vp-pli3.128"></a><a class="ms" id="p_1V_1133"></a><a class="msdiv" id="msdiv283"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā udāyī araññe viharati. Tassāyasmato vihāro abhirūpo hoti dassanīyo pāsādiko. Tena kho pana samayena sambahulā itthiyo ārāmaṃ āgamaṃsu vihārapekkhikāyo. Atha kho tā itthiyo yenāyasmā udāyī tenupasaṅkamiṃsu; upasaṅkamitvā āyasmantaṃ udāyiṃ etadavocuṃ—“icchāma mayaṃ, bhante, ayyassa vihāraṃ pekkhitun”ti. Atha kho āyasmā udāyī tā itthiyo vihāraṃ pekkhāpetvā tāsaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi. Yā tā itthiyo chinnikā dhuttikā ahirikāyo tā āyasmatā udāyinā saddhiṃ uhasantipi ullapantipi ujjagghantipi uppaṇḍentipi. Yā pana tā itthiyo hirimanā tā nikkhamitvā bhikkhū ujjhāpenti—“idaṃ, bhante, nacchannaṃ nappatirūpaṃ. Sāmikenapi mayaṃ evaṃ vuttā na iccheyyāma, kiṃ panāyyena udāyinā”ti. Ye te bhikkhū appicchā … pe … te ujjhāyanti khiyyanti vipācenti— “kathañhi nāma āyasmā udāyī mātugāmaṃ duṭṭhullāhi vācāhi obhāsissatī”ti.</p>
<p><a class="sc" id="2"></a><a class="ms" id="p_1V_1134"></a>Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ udāyiṃ paṭipucchi—“saccaṃ kira tvaṃ, udāyi, mātugāmaṃ duṭṭhullāhi vācāhi obhāsasī”ti? “Saccaṃ, bhagavā”ti. Vigarahi buddho bhagavā—“ananucchavikaṃ, moghapurisa, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tvaṃ, moghapurisa, mātugāmaṃ duṭṭhullāhi vācāhi obhāsissasi. Nanu mayā, moghapurisa, anekapariyāyena virāgāya dhammo desito no sarāgāya … pe … kāmapariḷāhānaṃ vūpasamo akkhāto. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_1V_1135"></a><a class="msdiv" id="msdiv284"></a><span class="rule">“Yo pana bhikkhu otiṇṇo vipariṇatena cittena mātugāmaṃ duṭṭhullāhi vācāhi obhāseyya <span class="var" id="note187" title="yathātaṃ (s1-3)">yathā taṃ</span> yuvā yuvatiṃ <span class="var" id="note188" title="methunūpasañhitāhi (bj, s1-3)">methunupasaṃhitāhi</span>, saṃghādiseso”</span>ti. (<em>3</em>:<strong>7</strong>)</p>
<p><a class="sc" id="4"></a><a class="ms" id="p_1V_1136"></a><a class="msdiv" id="msdiv285"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="5"></a><a class="ms" id="p_1V_1137"></a><strong>Otiṇṇo</strong> nāma sāratto apekkhavā paṭibaddhacitto.</p>
<p><a class="sc" id="6"></a><a class="ms" id="p_1V_1138"></a><strong>Vipariṇatan</strong>ti rattampi cittaṃ vipariṇataṃ, duṭṭhampi cittaṃ vipariṇataṃ mūḷhampi cittaṃ vipariṇataṃ. Api ca rattaṃ cittaṃ imasmiṃ atthe adhippetaṃ vipariṇatanti.</p>
<p><a class="sc" id="7"></a><a class="ms" id="p_1V_1139"></a><strong>Mātugāmo</strong> nāma manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṃ duṭṭhullāduṭṭhullaṃ ājānituṃ.</p>
<p><a class="sc" id="8"></a><a class="ms" id="p_1V_1140"></a><strong>Duṭṭhullā</strong> nāma
<strong>vācā</strong> vaccamaggapassāvamaggamethunadhammappaṭisaṃyuttā vācā.</p>
<p><a class="sc" id="9"></a><a class="ms" id="p_1V_1141"></a><strong>Obhāseyyā</strong>ti ajjhācāro vuccati.</p>
<p><a class="sc" id="10"></a><a class="ms" id="p_1V_1142"></a><strong>Yathā taṃ yuvā yuvatin</strong>ti daharo dahariṃ, taruṇo taruṇiṃ, kāmabhogī kāmabhoginiṃ.</p>
<p><a class="sc" id="11"></a><a class="pts-vp-pli" id="pts-vp-pli3.129"></a><a class="ms" id="p_1V_1143"></a><strong>Methunupasaṃhitāhī</strong>ti methunadhammappaṭisaṃyuttāhi.</p>
<p><a class="sc" id="12"></a><a class="ms" id="p_1V_1144"></a><strong>Saṃghādiseso</strong>ti … pe … tenapi vuccati saṃghādisesoti.</p>
<p><a class="sc" id="13"></a><a class="ms" id="p_1V_1145"></a>Dve magge ādissa vaṇṇampi bhaṇati, avaṇṇampi bhaṇati, yācatipi, āyācatipi, pucchatipi, paṭipucchatipi, ācikkhatipi, anusāsatipi, akkosatipi.</p>
<p><a class="sc" id="14"></a><a class="ms" id="p_1V_1146"></a><strong>Vaṇṇaṃ bhaṇati</strong> nāma dve magge thometi vaṇṇeti pasaṃsati.</p>
<p><a class="sc" id="15"></a><a class="ms" id="p_1V_1147"></a><strong>Avaṇṇaṃ bhaṇati</strong> nāma dve magge khuṃseti vambheti garahati.</p>
<p><a class="sc" id="16"></a><a class="ms" id="p_1V_1148"></a><strong>Yācati</strong> nāma dehi me, arahasi me dātunti.</p>
<p><a class="sc" id="17"></a><a class="ms" id="p_1V_1149"></a><strong>Āyācati</strong> nāma kadā te mātā pasīdissati, kadā te pitā pasīdissati, kadā te devatāyo pasīdissanti, <span class="var" id="note189" title="kadā te (s1-3)">kadā</span> sukhaṇo sulayo sumuhutto bhavissati, kadā te methunaṃ dhammaṃ labhissāmīti.</p>
<p><a class="sc" id="18"></a><a class="ms" id="p_1V_1150"></a><strong>Pucchati</strong> nāma kathaṃ tvaṃ sāmikassa desi, kathaṃ jārassa desīti?</p>
<p><a class="sc" id="19"></a><a class="ms" id="p_1V_1151"></a><strong>Paṭipucchati</strong> nāma evaṃ kira tvaṃ sāmikassa desi, evaṃ jārassa desīti.</p>
<p><a class="sc" id="20"></a><a class="ms" id="p_1V_1152"></a><strong>Ācikkhati</strong> nāma puṭṭho bhaṇati—“evaṃ dehi. Evaṃ <span class="var" id="note190" title="dentī (bj, s1-3)">dentā</span> sāmikassa piyā bhavissati manāpā cā”ti.</p>
<p><a class="sc" id="21"></a><a class="ms" id="p_1V_1153"></a><strong>Anusāsati</strong> nāma apuṭṭho bhaṇati—“evaṃ dehi. Evaṃ <span class="var" id="note191" title="dentī (bj, s1-3)">dentā</span> sāmikassa piyā bhavissati manāpā cā”ti.</p>
<p><a class="sc" id="22"></a><a class="ms" id="p_1V_1154"></a><strong>Akkosati</strong> nāma animittāsi, nimittamattāsi, alohitāsi, dhuvalohitāsi, dhuvacoḷāsi, paggharantīsi, sikharaṇīsi, itthipaṇḍakāsi, vepurisikāsi, sambhinnāsi, ubhatobyañjanāsīti.</p>
<p><a class="sc" id="23"></a><a class="ms" id="p_1V_1155"></a><a class="msdiv" id="msdiv286"></a>Itthī ca hoti itthisaññī sāratto ca. Bhikkhu ca naṃ itthiyā vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi, āpatti saṃghādisesassa … pe ….</p>
<p><a class="sc" id="24"></a><a class="ms" id="p_1V_1156"></a>Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ saṃghādisesānaṃ … pe ….</p>
<p><a class="sc" id="25"></a><a class="ms" id="p_1V_1157"></a>Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ vaccamaggaṃ passāvamaggaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti saṃghādisesena dukkaṭassa … pe ….</p>
<p><a class="sc" id="26"></a><a class="pts-vp-pli" id="pts-vp-pli3.130"></a><a class="ms" id="p_1V_1158"></a>Itthī ca hoti itthisaññī sāratto ca. Bhikkhu ca naṃ itthiyā vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti thullaccayassa … pe ….</p>
<p><a class="sc" id="27"></a><a class="ms" id="p_1V_1159"></a>Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ thullaccayānaṃ … pe ….</p>
<p><a class="sc" id="28"></a><a class="ms" id="p_1V_1160"></a>Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ vaccamaggaṃ passāvamaggaṃ ṭhapetvā adhakkhakaṃ ubbhajāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti thullaccayena dukkaṭassa … pe ….</p>
<p><a class="sc" id="29"></a><a class="ms" id="p_1V_1161"></a>Itthī ca hoti itthisaññī sāratto ca. Bhikkhu ca naṃ itthiyā ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dukkaṭassa … pe ….</p>
<p><a class="sc" id="30"></a><a class="ms" id="p_1V_1162"></a>Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ dukkaṭānaṃ … pe ….</p>
<p><a class="sc" id="31"></a><a class="ms" id="p_1V_1163"></a>Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ ubbhakkhakaṃ adhojāṇumaṇḍalaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ dukkaṭānaṃ … pe ….</p>
<p><a class="sc" id="32"></a><a class="ms" id="p_1V_1164"></a>Itthī ca hoti itthisaññī sāratto ca. Bhikkhu ca naṃ itthiyā kāyapaṭibaddhaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dukkaṭassa … pe ….</p>
<p><a class="sc" id="33"></a><a class="ms" id="p_1V_1165"></a>Dve itthiyo dvinnaṃ itthīnaṃ itthisaññī sāratto ca. Bhikkhu ca naṃ dvinnaṃ itthīnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ dukkaṭānaṃ … pe ….</p>
<p><a class="sc" id="34"></a><a class="ms" id="p_1V_1166"></a>Itthī ca paṇḍako ca ubhinnaṃ itthisaññī sāratto ca. Bhikkhu ca naṃ ubhinnaṃ kāyapaṭibaddhaṃ ādissa vaṇṇampi bhaṇati avaṇṇampi bhaṇati … pe … akkosatipi, āpatti dvinnaṃ dukkaṭānaṃ … pe ….</p>
<p><a class="sc" id="35"></a><a class="ms" id="p_1V_1167"></a><a class="msdiv" id="msdiv287"></a>Anāpatti—atthapurekkhārassa, dhammapurekkhārassa, anusāsanipurekkhārassa, ummattakassa, ādikammikassāti.</p>
<h3>3.1. Vinītavatthuuddānagāthā</h3>
<blockquote class="gatha">
<p><a class="sc" id="36"></a><a class="ms" id="p_1V_1168"></a>Lohitaṃ kakkasākiṇṇaṃ,<br/> kharaṃ dīghañca vāpitaṃ;<br/> Kacci saṃsīdati maggo,<br/> saddhā dānena kammunāti.</p>
</blockquote>
<h3>3.2. Vinītavatthu</h3>
<p><a class="sc" id="37"></a><a class="ms" id="p_1V_1169"></a><a class="msdiv" id="msdiv288"></a>Tena kho pana samayena aññatarā itthī navarattaṃ kambalaṃ pārutā hoti. Aññataro bhikkhu sāratto taṃ itthiṃ etadavoca—“lohitaṃ kho te, bhaginī”ti. Sā na paṭivijāni. “Āmāyya, navaratto kambalo”ti. Tassa kukkuccaṃ ahosi “bhagavatā sikkhāpadaṃ paññattaṃ, kacci nu kho ahaṃ saṃghādisesaṃ āpattiṃ āpanno”ti? Bhagavato etamatthaṃ ārocesi. “Anāpatti, bhikkhu, saṃghādisesassa; āpatti dukkaṭassā”ti. (1)</p>
<p><a class="sc" id="38"></a><a class="ms" id="p_1V_1170"></a>Tena kho pana samayena aññatarā itthī kharakambalaṃ pārutā hoti. Aññataro bhikkhu sāratto taṃ itthiṃ etadavoca—“kakkasalomaṃ kho te, bhaginī”ti. Sā na paṭivijāni. “Āmāyya, <span class="var" id="note192" title="kharakambalako (bj, c1) | kakkasakambalo (s1-3)">kharakambalo</span>”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (2)</p>
<p><a class="sc" id="39"></a><a class="ms" id="p_1V_1171"></a>Tena kho pana samayena aññatarā itthī navāvutaṃ kambalaṃ pārutā hoti. Aññataro bhikkhu sāratto taṃ itthiṃ etadavoca—“ākiṇṇalomaṃ kho te, bhaginī”ti. Sā na paṭivijāni. “Āmāyya, navāvuto kambalo”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (3)</p>
<p><a class="sc" id="40"></a><a class="ms" id="p_1V_1172"></a>Tena kho pana samayena aññatarā itthī kharakambalakaṃ pārutā hoti. Aññataro bhikkhu sāratto taṃ itthiṃ etadavoca—“kharalomaṃ kho te, bhaginī”ti. Sā na paṭivijāni. “Āmāyya, <span class="var" id="note193" title="kharakambalo (s1-3)">kharakambalako</span>”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (4)</p>
<p><a class="sc" id="41"></a><a class="ms" id="p_1V_1173"></a>Tena kho pana samayena aññatarā <span class="var" id="note194" title="dīghapāvāraṃ (s1-3)">itthī pāvāraṃ</span> pārutā hoti. Aññataro bhikkhu sāratto taṃ itthiṃ etadavoca—“dīghalomaṃ kho te, bhaginī”ti. Sā na paṭivijāni. “<span class="var" id="note195" title="dīghapāvāro (s1-3)">Āmāyya, pāvāro</span>”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (5)</p>
<p><a class="sc" id="42"></a><a class="pts-vp-pli" id="pts-vp-pli3.131"></a><a class="ms" id="p_1V_1174"></a><a class="msdiv" id="msdiv289"></a>Tena kho pana samayena aññatarā itthī khettaṃ vapāpetvā āgacchati. Aññataro bhikkhu sāratto taṃ itthiṃ etadavoca—“vāpitaṃ kho te, bhaginī”ti? Sā na paṭivijāni. “Āmāyya, no ca kho paṭivuttan”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (6)</p>
<p><a class="sc" id="43"></a><a class="ms" id="p_1V_1175"></a>Tena kho pana samayena aññataro bhikkhu paribbājikaṃ paṭipathe passitvā sāratto taṃ paribbājikaṃ etadavoca—“kacci, bhagini, maggo saṃsīdatī”ti? Sā na paṭivijāni. “Āma, bhikkhu, paṭipajjissasī”ti. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti thullaccayassā”ti. (7)</p>
<p><a class="sc" id="44"></a><a class="ms" id="p_1V_1176"></a>Tena kho pana samayena aññataro bhikkhu sāratto aññataraṃ itthiṃ etadavoca— “saddhāsi tvaṃ, bhagini. Api ca yaṃ sāmikassa desi taṃ nāmhākaṃ desī”ti. “Kiṃ, bhante”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (8)</p>
<p><a class="sc" id="45"></a><a class="ms" id="p_1V_1177"></a>Tena kho pana samayena aññataro bhikkhu sāratto aññataraṃ itthiṃ etadavoca— “saddhāsi tvaṃ, bhagini. Api ca yaṃ aggadānaṃ taṃ nāmhākaṃ desī”ti. “Kiṃ, bhante, aggadānan”ti? “Methunadhamman”ti. Tassa kukkuccaṃ ahosi … pe … “āpattiṃ tvaṃ, bhikkhu, āpanno saṃghādisesan”ti. (9)</p>
<p><a class="sc" id="46"></a><a class="ms" id="p_1V_1178"></a>Tena kho pana samayena aññatarā itthī kammaṃ karoti. Aññataro bhikkhu sāratto taṃ itthiṃ etadavoca—“tiṭṭha, bhagini, ahaṃ karissāmī”ti … pe … nisīda, bhagini, ahaṃ karissāmī”ti … pe … nipajja, bhagini, ahaṃ karissāmī”ti. Sā na paṭivijāni. Tassa kukkuccaṃ ahosi … pe … “anāpatti, bhikkhu, saṃghādisesassa; āpatti dukkaṭassā”ti. (10–‍12)</p>
<p class="endsutta"> <a class="sc" id="47"></a><a class="ms" id="p_1V_1179"></a>Duṭṭhullavācāsikkhāpadaṃ niṭṭhitaṃ tatiyaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>