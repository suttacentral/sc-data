<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bu-vb-pc90' lang='pli'>
<header>
<ul>
<li class='division'>Theravāda Vinaya</li>
<li>Mahāvibhaṅga</li>
<li>Pācittiyakaṇḍa</li>
<li><span class='var' id='note270' title='kaṇḍupaṭicchādisikkhāpadaṃ (bj)'>Ratanavagga</span></li>
</ul>
<h1>90. Kaṇḍuppaṭicchādisikkhāpada</h1>
</header>
<p><a class='sc' id='1'></a><a class='pts-vp-pli' id='pts-vp-pli4.172'></a><a class='ms' id='p_2V_1567'></a><a class='msdiv' id='msdiv537'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṃ kaṇḍuppaṭicchādi anuññātā hoti. Chabbaggiyā bhikkhū—“bhagavatā kaṇḍuppaṭicchādi anuññātā”ti appamāṇikāyo kaṇḍuppaṭicchādiyo dhārenti; puratopi pacchatopi ākaḍḍhantā āhiṇḍanti.</p>
<p><a class='sc' id='2'></a><a class='ms' id='p_2V_1568'></a>Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū appamāṇikāyo kaṇḍuppaṭicchādiyo dhāressantī”ti … pe … “saccaṃ kira tumhe, bhikkhave, appamāṇikāyo kaṇḍuppaṭicchādiyo dhārethā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, appamāṇikāyo kaṇḍuppaṭicchādiyo dhāressatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class='sc' id='3'></a><a class='ms' id='p_2V_1569'></a><a class='msdiv' id='msdiv538'></a><span class='rule'>“<span class='var' id='note271' title='kaṇḍupaṭicchādiṃ (bj, s1-3, pts1)'>Kaṇḍuppaṭicchādiṃ</span> pana bhikkhunā kārayamānena pamāṇikā kāretabbā. Tatridaṃ pamāṇaṃ—dīghaso catasso vidatthiyo, sugatavidatthiyā; tiriyaṃ dve vidatthiyo. Taṃ atikkāmayato chedanakaṃ pācittiyan”</span>ti. (<i>90</i>:<strong>139</strong>)</p>
<p><a class='sc' id='4'></a><a class='ms' id='p_2V_1570'></a><a class='msdiv' id='msdiv539'></a><strong>Kaṇḍuppaṭicchādi</strong> nāma yassa adhonābhi ubbhajāṇumaṇḍalaṃ kaṇḍu vā pīḷakā vā assāvo vā thullakacchu vā ābādho, tassa paṭicchādanatthāya.</p>
<p><a class='sc' id='5'></a><a class='ms' id='p_2V_1571'></a><strong>Kārayamānenā</strong>ti karonto vā kārāpento vā. Pamāṇikā kāretabbā. Tatridaṃ pamāṇaṃ—dīghaso catasso vidatthiyo, sugatavidatthiyā; tiriyaṃ dve vidatthiyo. Taṃ atikkāmetvā karoti vā kārāpeti vā, payoge dukkaṭaṃ. Paṭilābhena chinditvā pācittiyaṃ desetabbaṃ.</p>
<p><a class='sc' id='6'></a><a class='ms' id='p_2V_1572'></a><a class='msdiv' id='msdiv540'></a>Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.</p>
<p><a class='sc' id='7'></a><a class='ms' id='p_2V_1573'></a>Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.</p>
<p><a class='sc' id='8'></a><a class='ms' id='p_2V_1574'></a><a class='msdiv' id='msdiv541'></a>Anāpatti—pamāṇikaṃ karoti, ūnakaṃ karoti, aññena kataṃ pamāṇātikkantaṃ paṭilabhitvā chinditvā paribhuñjati, vitānaṃ vā bhūmattharaṇaṃ vā sāṇipākāraṃ vā bhisiṃ vā bibbohanaṃ vā karoti, ummattakassa, ādikammikassāti.</p>
<p class='endsutta'><a class='sc' id='9'></a><a class='ms' id='p_2V_1575'></a><span class='var' id='note272' title='kaṇḍupaṭicchādisikkhāpadaṃ (bj)'>Kaṇḍuppaṭicchādisikkhāpadaṃ</span> niṭṭhitaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
