<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-pc40">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhojanavagga</p>
<h1>40. Dantaponasikkhāpada</h1>
</div>
<p><a class="sc" id="1"></a><a class="ms" id="p_2V_848"></a><a class="msdiv" id="msdiv263"></a>Tena samayena buddho bhagavā vesāliyaṃ viharati mahāvane kūṭāgārasālāyaṃ. Tena kho pana samayena aññataro bhikkhu sabbapaṃsukūliko susāne viharati. So manussehi diyyamānaṃ na icchati paṭiggahetuṃ, susānepi rukkhamūlepi ummārepi ayyavosāṭitakāni sāmaṃ gahetvā <span class="var" id="note136" title="bhuñjati (s1-3, pts1)">paribhuñjati</span>. Manussā ujjhāyanti khiyyanti vipācenti—“kathañhi nāma ayaṃ bhikkhu amhākaṃ ayyavosāṭitakāni sāmaṃ gahetvā paribhuñjissati. Theroyaṃ bhikkhu vaṭharo manussamaṃsaṃ maññe khādatī”ti.</p>
<p><a class="sc" id="2"></a><a class="ms" id="p_2V_849"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma bhikkhu adinnaṃ mukhadvāraṃ āhāraṃ āharissatī”ti … pe … “saccaṃ kira tvaṃ, bhikkhu, adinnaṃ mukhadvāraṃ āhāraṃ āharasī”ti? “Saccaṃ, bhagavā”ti. Vigarahi buddho bhagavā … pe … kathañhi nāma tvaṃ, moghapurisa, adinnaṃ mukhadvāraṃ āhāraṃ āharissasi. Netaṃ, moghapurisa, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="pts-vp-pli" id="pts-vp-pli4.90"></a><a class="ms" id="p_2V_850"></a><span class="rule">“Yo pana bhikkhu adinnaṃ mukhadvāraṃ āhāraṃ āhareyya, pācittiyan”</span>ti.</p>
<p><a class="sc" id="4"></a><a class="ms" id="p_2V_851"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_852"></a><a class="msdiv" id="msdiv264"></a>Tena kho pana samayena bhikkhū <span class="var" id="note137" title="udakadantapoṇe (s1-3, pts1, mr)">udakadantapone</span> kukkuccāyanti. Bhagavato etamatthaṃ ārocesuṃ … pe … “anujānāmi, bhikkhave, udakadantaponaṃ sāmaṃ gahetvā paribhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_853"></a><a class="msdiv" id="msdiv265"></a><span class="rule">“Yo pana bhikkhu adinnaṃ mukhadvāraṃ āhāraṃ āhareyya, aññatra <span class="var" id="note138" title="... poṇā (s1-3, pts1)">udakadantaponā</span>, pācittiyan”</span>ti. (<em>40</em>:<strong>89</strong>)</p>
<p><a class="sc" id="7"></a><a class="ms" id="p_2V_854"></a><a class="msdiv" id="msdiv266"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="8"></a><a class="ms" id="p_2V_855"></a><strong>Adinnaṃ</strong> nāma appaṭiggahitakaṃ vuccati.</p>
<p><a class="sc" id="9"></a><a class="ms" id="p_2V_856"></a><strong>Dinnaṃ</strong> nāma kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṃ dinnaṃ nāma.</p>
<p><a class="sc" id="10"></a><a class="ms" id="p_2V_857"></a><strong>Āhāro</strong> nāma udakadantaponaṃ ṭhapetvā yaṃ kiñci ajjhoharaṇīyaṃ, eso āhāro nāma.</p>
<p><a class="sc" id="11"></a><a class="ms" id="p_2V_858"></a><strong>Aññatra udakadantaponā</strong>ti ṭhapetvā udakadantaponaṃ.</p>
<p><a class="sc" id="12"></a><a class="ms" id="p_2V_859"></a>“Khādissāmi bhuñjissāmī”ti gaṇhāti, āpatti dukkaṭassa. Ajjhohāre ajjhohāre āpatti pācittiyassa.</p>
<p><a class="sc" id="13"></a><a class="ms" id="p_2V_860"></a><a class="msdiv" id="msdiv267"></a>Appaṭiggahitake appaṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake vematiko adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa. Appaṭiggahitake paṭiggahitakasaññī adinnaṃ mukhadvāraṃ āhāraṃ āhāreti, aññatra udakadantaponā, āpatti pācittiyassa.</p>
<p><a class="sc" id="14"></a><a class="ms" id="p_2V_861"></a>Paṭiggahitake appaṭiggahitakasaññī, āpatti dukkaṭassa. Paṭiggahitake vematiko, āpatti dukkaṭassa. Paṭiggahitake paṭiggahitakasaññī, anāpatti.</p>
<p><a class="sc" id="15"></a><a class="ms" id="p_2V_862"></a><a class="msdiv" id="msdiv268"></a>Anāpatti—udakadantapone, cattāri mahāvikaṭāni sati paccaye asati kappiyakārake sāmaṃ gahetvā paribhuñjati, ummattakassa, ādikammikassāti.</p>
<p class="endsutta"> <a class="sc" id="16"></a><a class="ms" id="p_2V_863"></a>Dantaponasikkhāpadaṃ niṭṭhitaṃ dasamaṃ.<br/> Bhojanavaggo catuttho.</p>
<p class="uddana-intro"> <a class="sc" id="17"></a><a class="ms" id="p_2V_864"></a>Tassuddānaṃ</p>
<blockquote class="uddanagatha">
<p><a class="sc" id="18"></a><a class="ms" id="p_2V_865"></a>Piṇḍo gaṇaṃ paraṃ pūvaṃ,<br/> 								dve ca vuttā pavāraṇā;<br/> 								Vikāle sannidhī khīraṃ,<br/> 								dantaponena te dasāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>