<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="pli-tv-bu-vb-pc39">
<article>
<div class="hgroup">
<p class="division">Theravāda Vinaya</p>
<p>Mahāvibhaṅga</p>
<p>Pācittiyakaṇḍa</p>
<p>Bhojanavagga</p>
<h1>39. Paṇītabhojanasikkhāpada</h1>
</div>
<p><a class="sc" id="1"></a><a class="ms" id="p_2V_824"></a><a class="msdiv" id="msdiv257"></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti. Kassa sampannaṃ na manāpaṃ, kassa sāduṃ na ruccatī”ti.</p>
<p><a class="sc" id="2"></a><a class="pts-vp-pli" id="pts-vp-pli4.88"></a><a class="ms" id="p_2V_825"></a>Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā … pe … te ujjhāyanti khiyyanti vipācenti—“kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī”ti … pe … “saccaṃ kira tumhe, bhikkhave, paṇītabhojanāni attano atthāya viññāpetvā bhuñjathā”ti? “Saccaṃ, bhagavā”ti. Vigarahi buddho bhagavā … pe … kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha. Netaṃ, moghapurisā, appasannānaṃ vā pasādāya … pe … evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="3"></a><a class="ms" id="p_2V_826"></a><span class="rule">“Yāni kho pana tāni paṇītabhojanāni, seyyathidaṃ—sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”</span>ti.</p>
<p><a class="sc" id="4"></a><a class="ms" id="p_2V_827"></a>Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>
<p><a class="sc" id="5"></a><a class="ms" id="p_2V_828"></a><a class="msdiv" id="msdiv258"></a>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṃ—“kaccāvuso, khamanīyaṃ, kacci yāpanīyan”ti? “Pubbe mayaṃ, āvuso, paṇītabhojanāni attano atthāya viññāpetvā bhuñjāma, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṃ. Evañca pana, bhikkhave, imaṃ sikkhāpadaṃ uddiseyyātha—</p>
<p><a class="sc" id="6"></a><a class="ms" id="p_2V_829"></a><a class="msdiv" id="msdiv259"></a><span class="rule">“Yāni kho pana tāni paṇītabhojanāni, <span class="var" id="note133" title="seyyathīdaṃ (bj, s1-3, pts1)">seyyathidaṃ</span>—sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”</span>ti. (<em>39</em>:<strong>88</strong>)</p>
<p><a class="sc" id="7"></a><a class="ms" id="p_2V_830"></a><a class="msdiv" id="msdiv260"></a><strong>Yāni kho pana tāni paṇītabhojanānī</strong>ti
<strong>sappi</strong> nāma gosappi vā ajikāsappi vā mahiṃsasappi vā, yesaṃ maṃsaṃ kappati tesaṃ sappi.</p>
<p><a class="sc" id="8"></a><a class="ms" id="p_2V_831"></a><strong>Navanītaṃ</strong> nāma tesaññeva navanītaṃ.</p>
<p><a class="sc" id="9"></a><a class="ms" id="p_2V_832"></a><strong>Telaṃ</strong> nāma tilatelaṃ sāsapatelaṃ madhukatelaṃ eraṇḍatelaṃ vasātelaṃ.</p>
<p><a class="sc" id="10"></a><a class="ms" id="p_2V_833"></a><strong>Madhu</strong> nāma makkhikāmadhu.</p>
<p><a class="sc" id="11"></a><a class="ms" id="p_2V_834"></a><strong>Phāṇitaṃ</strong> nāma ucchumhā nibbattaṃ.</p>
<p><a class="sc" id="12"></a><a class="ms" id="p_2V_835"></a><strong>Maccho</strong> nāma <span class="var" id="note134" title="udakacaro (s1-3, pts1, mr)">udako</span> vuccati.</p>
<p><a class="sc" id="13"></a><a class="ms" id="p_2V_836"></a><strong>Maṃsaṃ</strong> nāma yesaṃ maṃsaṃ kappati, tesaṃ maṃsaṃ.</p>
<p><a class="sc" id="14"></a><a class="ms" id="p_2V_837"></a><strong>Khīraṃ</strong> nāma gokhīraṃ vā ajikākhīraṃ vā mahiṃsakhīraṃ vā, yesaṃ maṃsaṃ kappati, tesaṃ khīraṃ.</p>
<p><a class="sc" id="15"></a><a class="ms" id="p_2V_838"></a><strong>Dadhi</strong> nāma tesaññeva dadhi.</p>
<p><a class="sc" id="16"></a><a class="pts-vp-pli" id="pts-vp-pli4.89"></a><a class="ms" id="p_2V_839"></a><strong>Yo panā</strong>ti yo yādiso … pe …
<strong>bhikkhū</strong>ti … pe … ayaṃ imasmiṃ atthe adhippeto bhikkhūti.</p>
<p><a class="sc" id="17"></a><a class="ms" id="p_2V_840"></a><strong>Evarūpāni paṇītabhojanānī</strong>ti tathārūpāni paṇītabhojanāni.</p>
<p><a class="sc" id="18"></a><a class="ms" id="p_2V_841"></a><strong>Agilāno</strong> nāma yassa vinā paṇītabhojanāni phāsu hoti.</p>
<p><a class="sc" id="19"></a><a class="ms" id="p_2V_842"></a><strong>Gilāno</strong> nāma yassa vinā paṇītabhojanāni na phāsu hoti.</p>
<p><a class="sc" id="20"></a><a class="ms" id="p_2V_843"></a>Agilāno attano atthāya <span class="var" id="note135" title="payoge payoge (pts1, mr)">viññāpeti, payoge</span> dukkaṭaṃ. Paṭilābhena “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.</p>
<p><a class="sc" id="21"></a><a class="ms" id="p_2V_844"></a><a class="msdiv" id="msdiv261"></a>Agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa. Agilāno vematiko paṇītabhojanāni attano atthāya viññāpetvā bhuñjati, āpatti pācittiyassa. Agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa.</p>
<p><a class="sc" id="22"></a><a class="ms" id="p_2V_845"></a>Gilāno agilānasaññī, āpatti dukkaṭassa. Gilāno vematiko, āpatti dukkaṭassa. Gilāno gilānasaññī anāpatti.</p>
<p><a class="sc" id="23"></a><a class="ms" id="p_2V_846"></a><a class="msdiv" id="msdiv262"></a>Anāpatti—gilānassa, gilāno hutvā viññāpetvā agilāno bhuñjati, gilānassa sesakaṃ bhuñjati, ñātakānaṃ pavāritānaṃ aññassatthāya attano dhanena, ummattakassa, ādikammikassāti.</p>
<p class="endsutta"> <a class="sc" id="24"></a><a class="ms" id="p_2V_847"></a>Paṇītabhojanasikkhāpadaṃ niṭṭhitaṃ navamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>