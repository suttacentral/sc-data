<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pj6' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pārājikakaṇḍa</li>
</ul>
<h1>6. Vajjappaṭicchādikāsikkhāpada</h1>
</header>
<p><a class='sc' id='1'></a><a class='pts-vp-pli' id='pts-vp-pli4.216'></a><a class='ms' id='p_2V_2139'></a><a class='msdiv' id='msdiv664'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sundarīnandā bhikkhunī sāḷhena migāranattunā gabbhinī hoti. Yāva gabbho taruṇo ahosi tāva chādesi. Paripakke gabbhe vibbhamitvā vijāyi. Bhikkhuniyo thullanandaṃ bhikkhuniṃ etadavocuṃ— “sundarīnandā kho, ayye, aciravibbhantā vijātā. Kacci no sā bhikkhunīyeva samānā gabbhinī”ti? “Evaṃ, ayye”ti. “Kissa pana tvaṃ, ayye, jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodesi na gaṇassa ārocesī”ti? “Yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho. Kyāhaṃ, ayye, attano avaṇṇaṃ attano akittiṃ attano ayasaṃ attano alābhaṃ paresaṃ ārocessāmī”ti? Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessatī”ti.</p>
<p><a class='sc' id='2'></a><a class='ms' id='p_2V_2140'></a>Atha kho tā bhikkhuniyo bhikkhūnaṃ etamatthaṃ ārocesuṃ. <span class='var' id='note334' title='ye te bhikkhū ...pe... (?)'>Bhikkhū</span> bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—“saccaṃ kira, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā <span class='var' id='note335' title='paṭicodesi ... ārocesīti (bj, pts1, mr)'>paṭicodeti</span> <span class='var' id='note336' title='paṭicodesi ... ārocesīti (bj, pts1, mr)'>na gaṇassa ārocetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessati na gaṇassa ārocessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='pts-vp-pli' id='pts-vp-pli4.217'></a><a class='ms' id='p_2V_2141'></a><a class='msdiv' id='msdiv665'></a><span class='rule'>“Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ <span class='var' id='note337' title='neva attanā (s1-3)'>nevattanā</span> paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā <span class='var' id='note338' title='avasaṭā (bj, s1-3, pts1)'>avassaṭā</span> vā, sā pacchā evaṃ vadeyya—‘<span class='var' id='note339' title='pubbe vāhaṃ (s1-3)'>pubbevāhaṃ</span>, ayye, <span class='var' id='note340' title='saññāsiṃ (s2, s3)'>aññāsiṃ</span> etaṃ bhikkhuniṃ evarūpā ca evarūpā ca sā bhaginīti</span>, <strong>no ca kho attanā paṭicodessaṃ na gaṇassa ārocessan’ti, ayampi pārājikā hoti asaṃvāsā vajjappaṭicchādikā</strong>”<span class='var' id='note341' title='vajjapaṭicchādikāti (bj, s1-3, pts1)'>ti</span>. (<i>6</i>:<strong>6</strong>)</p>
<p><a class='sc' id='4'></a><a class='ms' id='p_2V_2142'></a><a class='msdiv' id='msdiv666'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2143'></a><strong>Jānāti</strong> nāma sāmaṃ vā jānāti, aññe vā tassā ārocenti, sā vā āroceti.</p>
<p><a class='sc' id='6'></a><a class='ms' id='p_2V_2144'></a><strong>Pārājikaṃ dhammaṃ ajjhāpannan</strong>ti aṭṭhannaṃ pārājikānaṃ aññataraṃ pārājikaṃ ajjhāpannaṃ.</p>
<p><a class='sc' id='7'></a><a class='ms' id='p_2V_2145'></a><strong>Nevattanā paṭicodeyyā</strong>ti na sayaṃ codeyya.</p>
<p><a class='sc' id='8'></a><a class='ms' id='p_2V_2146'></a><strong>Na gaṇassa āroceyyā</strong>ti na aññāsaṃ bhikkhunīnaṃ āroceyya.</p>
<p><a class='sc' id='9'></a><a class='ms' id='p_2V_2147'></a><strong>Yadā ca sā ṭhitā vā assa cutā vā</strong>ti <strong>ṭhitā</strong> nāma saliṅge ṭhitā vuccati. <strong>Cutā</strong> nāma kālaṅkatā vuccati. <strong>Nāsitā</strong> nāma sayaṃ vā vibbhantā hoti aññehi vā nāsitā. <strong>Avassaṭā</strong> nāma titthāyatanaṃ saṅkantā vuccati. Sā pacchā evaṃ vadeyya—“pubbevāhaṃ, ayye, aññāsiṃ etaṃ bhikkhuniṃ evarūpā ca evarūpā ca sā bhaginī”ti.</p>
<p><a class='sc' id='10'></a><a class='ms' id='p_2V_2148'></a><strong>No ca kho attanā paṭicodessan</strong>ti sayaṃ vā na codessaṃ.</p>
<p><a class='sc' id='11'></a><a class='ms' id='p_2V_2149'></a><strong>Na gaṇassa ārocessan</strong>ti na aññāsaṃ bhikkhunīnaṃ ārocessaṃ.</p>
<p><a class='sc' id='12'></a><a class='ms' id='p_2V_2150'></a><strong>Ayampī</strong>ti purimāyo upādāya vuccati.</p>
<p><a class='sc' id='13'></a><a class='ms' id='p_2V_2151'></a><strong>Pārājikā hotī</strong>ti seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodessāmi na gaṇassa ārocessāmīti dhuraṃ nikkhittamatte assamaṇī hoti asakyadhītā. Tena vuccati pārājikā hotīti.</p>
<p><a class='sc' id='14'></a><a class='ms' id='p_2V_2152'></a><strong>Asaṃvāsā</strong>ti <strong>saṃvāso</strong> nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti.</p>
<p><a class='sc' id='15'></a><a class='ms' id='p_2V_2153'></a><a class='msdiv' id='msdiv667'></a>Anāpatti—“saṃghassa bhaṇḍanaṃ vā kalaho vā viggaho vā vivādo vā bhavissatī”ti nāroceti, “saṃghabhedo vā saṃgharāji vā bhavissatī”ti nāroceti, “ayaṃ kakkhaḷā pharusā jīvitantarāyaṃ vā brahmacariyantarāyaṃ vā karissatī”ti nāroceti, aññā patirūpā bhikkhuniyo apassantī nāroceti, nacchādetukāmā nāroceti, paññāyissati sakena kammenāti nāroceti, ummattikāya … pe … ādikammikāyāti.</p>
<p class='endsutta'><a class='sc' id='16'></a><a class='ms' id='p_2V_2154'></a>Dutiyapārājikaṃ samattaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
