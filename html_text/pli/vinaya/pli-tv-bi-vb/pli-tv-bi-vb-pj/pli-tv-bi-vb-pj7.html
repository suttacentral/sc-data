<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pj7' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pārājikakaṇḍa</li>
</ul>
<h1>7. Ukkhittānuvattikāsikkhāpada</h1>
</header>
<p><a class='sc' id='1'></a><a class='pts-vp-pli' id='pts-vp-pli4.218'></a><a class='ms' id='p_2V_2155'></a><a class='msdiv' id='msdiv668'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattati.</p>
<p><a class='sc' id='2'></a><a class='ms' id='p_2V_2156'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattissatī”ti … pe … “saccaṃ kira, bhikkhave, thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattatī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattissati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2157'></a><a class='msdiv' id='msdiv669'></a><span class='rule'>“Yā pana bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ <span class='var' id='note342' title='appatikāraṃ (bj) | apaṭikāraṃ (pts1)'>appaṭikāraṃ</span> akatasahāyaṃ tamanuvatteyya, sā bhikkhunī bhikkhunīhi evamassa vacanīyā—‘eso kho, ayye, bhikkhu samaggena saṃghena ukkhitto dhammena vinayena satthusāsanena anādaro <span class='var' id='note343' title='appatikāro (bj) | apaṭikāro (pts1)'>appaṭikāro</span> akatasahāyo, māyye, etaṃ bhikkhuṃ anuvattī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi pārājikā hoti asaṃvāsā ukkhittānuvattikā”</span>ti. (<i>7</i>:<strong>7</strong>)</p>
<p><a class='sc' id='4'></a><a class='ms' id='p_2V_2158'></a><a class='msdiv' id='msdiv670'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2159'></a><strong>Samaggo</strong> nāma saṃgho samānasaṃvāsako samānasīmāyaṃ ṭhito.</p>
<p><a class='sc' id='6'></a><a class='ms' id='p_2V_2160'></a><strong>Ukkhitto</strong> nāma āpattiyā <span class='var' id='note344' title='adassane vā appaṭikamme vā diṭṭhiyā appaṭinissagge vā (bj) | adassanena vā appaṭikammena vā appaṭinissaggena vā (pts1, mr) | adassane vā appaṭikamme vā pāpikāya diṭṭhiyā appaṭinissagge vā (?)'>adassane vā appaṭikamme vā appaṭinissagge vā</span> ukkhitto.</p>
<p><a class='sc' id='7'></a><a class='ms' id='p_2V_2161'></a><strong>Dhammena vinayenā</strong>ti yena dhammena yena vinayena.</p>
<p><a class='sc' id='8'></a><a class='ms' id='p_2V_2162'></a><strong>Satthusāsanenā</strong>ti jinasāsanena buddhasāsanena.</p>
<p><a class='sc' id='9'></a><a class='ms' id='p_2V_2163'></a><strong>Anādaro</strong> nāma saṃghaṃ vā gaṇaṃ vā puggalaṃ vā kammaṃ vā nādiyati.</p>
<p><a class='sc' id='10'></a><a class='ms' id='p_2V_2164'></a><strong>Appaṭikāro</strong> nāma ukkhitto anosārito.</p>
<p><a class='sc' id='11'></a><a class='pts-vp-pli' id='pts-vp-pli4.219'></a><a class='ms' id='p_2V_2165'></a><strong>Akatasahāyo</strong> nāma samānasaṃvāsakā bhikkhū vuccanti sahāyā. So tehi saddhiṃ natthi, tena vuccati akatasahāyoti.</p>
<p><a class='sc' id='12'></a><a class='ms' id='p_2V_2166'></a><strong>Tamanuvatteyyā</strong>ti yaṃdiṭṭhiko so hoti yaṃkhantiko yaṃruciko, sāpi taṃdiṭṭhikā hoti taṃkhantikā taṃrucikā.</p>
<p><a class='sc' id='13'></a><a class='ms' id='p_2V_2167'></a><strong>Sā bhikkhunī</strong>ti yā sā ukkhittānuvattikā bhikkhunī.</p>
<p><a class='sc' id='14'></a><a class='ms' id='p_2V_2168'></a><strong>Bhikkhunīhī</strong>ti aññāhi bhikkhunīhi. Yā passanti yā suṇanti tāhi vattabbā—“eso kho, ayye, bhikkhu samaggena saṃghena ukkhitto dhammena vinayena satthusāsanena anādaro appaṭikāro akatasahāyo. Māyye, etaṃ bhikkhuṃ anuvattī”ti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṃghamajjhampi ākaḍḍhitvā vattabbā—“eso kho, ayye, bhikkhu samaggena saṃghena ukkhitto dhammena vinayena satthusāsanena anādaro appaṭikāro akatasahāyo. Māyye, etaṃ bhikkhuṃ anuvattīti. Dutiyampi vattabbā. Tatiyampi vattabbā. Sace paṭinissajjati, iccetaṃ kusalaṃ. No ce paṭinissajjati, āpatti dukkaṭassa. Sā bhikkhunī samanubhāsitabbā. Evañca pana, bhikkhave, samanubhāsitabbā. Byattāya bhikkhuniyā paṭibalāya saṃgho ñāpetabbo—</p>
<p><a class='sc' id='15'></a><a class='ms' id='p_2V_2169'></a><a class='msdiv' id='msdiv671'></a>‘Suṇātu me, ayye, saṃgho. Ayaṃ itthannāmā bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvattati, sā taṃ vatthuṃ na paṭinissajjati. Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya. Esā ñatti.</p>
<p><a class='sc' id='16'></a><a class='ms' id='p_2V_2170'></a>Suṇātu me, ayye, saṃgho. Ayaṃ itthannāmā bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvattati. Sā taṃ vatthuṃ na paṭinissajjati. Saṃgho itthannāmaṃ bhikkhuniṃ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.</p>
<p><a class='sc' id='17'></a><a class='ms' id='p_2V_2171'></a>Dutiyampi etamatthaṃ vadāmi … pe … tatiyampi etamatthaṃ vadāmi … pe ….</p>
<p><a class='sc' id='18'></a><a class='ms' id='p_2V_2172'></a>Samanubhaṭṭhā saṃghena itthannāmā bhikkhunī tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī’”ti.</p>
<p><a class='sc' id='19'></a><a class='ms' id='p_2V_2173'></a>Ñattiyā dukkaṭaṃ, dvīhi kammavācāhi thullaccayā, kammavācā pariyosāne āpatti pārājikassa.</p>
<p><a class='sc' id='20'></a><a class='ms' id='p_2V_2174'></a><strong>Ayampī</strong>ti purimāyo upādāya vuccati.</p>
<p><a class='sc' id='21'></a><a class='pts-vp-pli' id='pts-vp-pli4.220'></a><a class='ms' id='p_2V_2175'></a><strong>Pārājikā hotī</strong>ti seyyathāpi nāma puthusilā dvedhā bhinnā appaṭisandhikā hoti, evameva bhikkhunī yāvatatiyaṃ samanubhāsanāya na paṭinissajjantī assamaṇī hoti asakyadhītā. Tena vuccati pārājikā hotīti.</p>
<p><a class='sc' id='22'></a><a class='ms' id='p_2V_2176'></a><strong>Asaṃvāsā</strong>ti <strong>saṃvāso</strong> nāma ekakammaṃ ekuddeso samasikkhatā. Eso saṃvāso nāma. So tāya saddhiṃ natthi. Tena vuccati asaṃvāsāti.</p>
<p><a class='sc' id='23'></a><a class='ms' id='p_2V_2177'></a><a class='msdiv' id='msdiv672'></a>Dhammakamme dhammakammasaññā na paṭinissajjati, āpatti pārājikassa. Dhammakamme vematikā na paṭinissajjati, āpatti pārājikassa. Dhammakamme adhammakammasaññā na paṭinissajjati, āpatti pārājikassa.</p>
<p><a class='sc' id='24'></a><a class='ms' id='p_2V_2178'></a>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa.</p>
<p><a class='sc' id='25'></a><a class='ms' id='p_2V_2179'></a><a class='msdiv' id='msdiv673'></a>Anāpatti—asamanubhāsantiyā, paṭinissajjantiyā, ummattikāya … pe … ādikammikāyāti.</p>
<p class='endsutta'><a class='sc' id='26'></a><a class='ms' id='p_2V_2180'></a>Tatiyapārājikaṃ samattaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
