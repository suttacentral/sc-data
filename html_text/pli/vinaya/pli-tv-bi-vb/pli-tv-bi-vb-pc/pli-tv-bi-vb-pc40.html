<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc40' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Tuvaṭṭavagga</li>
</ul>
<h1>40. Cārikanapakkamanasikkhāpada</h1>
</header>
<p><a class='sc' id='1'></a><a class='ms' id='p_2V_2982'></a><a class='msdiv' id='msdiv973'></a>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhuniyo tattheva rājagahe vassaṃ vasanti, tattha hemantaṃ, tattha gimhaṃ. Manussā ujjhāyanti khiyyanti vipācenti—“āhundarikā bhikkhunīnaṃ disā andhakārā, na imāsaṃ disā pakkhāyantī”ti.</p>
<p><a class='sc' id='2'></a><a class='ms' id='p_2V_2983'></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—“tena hi, bhikkhave, bhikkhunīnaṃ sikkhāpadaṃ paññapessāmi dasa atthavase paṭicca—saṃghasuṭṭhutāya … pe … saddhammaṭṭhitiyā vinayānuggahāya. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2984'></a><a class='msdiv' id='msdiv974'></a><span class='rule'>“Yā pana bhikkhunī <span class='var' id='note473' title='vassaṃ vutthā (bj, s1-3, pts1)'>vassaṃvuṭṭhā</span> cārikaṃ na pakkameyya antamaso chappañcayojanānipi, pācittiyan”</span>ti. (<i>40</i>:<strong>95</strong>)</p>
<p><a class='sc' id='4'></a><a class='ms' id='p_2V_2985'></a><a class='msdiv' id='msdiv975'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2986'></a><strong>Vassaṃvuṭṭhā</strong> nāma purimaṃ vā temāsaṃ pacchimaṃ vā temāsaṃ vuṭṭhā.</p>
<p><a class='sc' id='6'></a><a class='ms' id='p_2V_2987'></a>“Cārikaṃ na pakkamissāmi antamaso chappañcayojanānipī”ti dhuraṃ nikkhittamatte āpatti pācittiyassa.</p>
<p><a class='sc' id='7'></a><a class='ms' id='p_2V_2988'></a><a class='msdiv' id='msdiv976'></a>Anāpatti—sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti.</p>
<p class='endsutta'><a class='sc' id='8'></a><a class='ms' id='p_2V_2989'></a>Dasamasikkhāpadaṃ niṭṭhitaṃ.<br>
Tuvaṭṭavaggo catuttho.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
