<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc41' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Cittāgāravagga</li>
</ul>
<h1>41. Rājāgārasikkhāpada</h1>
</header>
<p><a class='sc' id='1'></a><a class='pts-vp-pli' id='pts-vp-pli4.298'></a><a class='ms' id='p_2V_2990'></a><a class='msdiv' id='msdiv977'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena rañño pasenadissa kosalassa uyyāne cittāgāre paṭibhānacittaṃ kataṃ hoti. Bahū manussā cittāgāraṃ dassanāya gacchanti. Chabbaggiyāpi bhikkhuniyo cittāgāraṃ dassanāya agamaṃsu. Manussā ujjhāyanti khiyyanti vipācenti—“kathañhi nāma bhikkhuniyo cittāgāraṃ dassanāya gacchissanti, seyyathāpi gihiniyo kāmabhoginiyo”ti.</p>
<p><a class='sc' id='2'></a><a class='ms' id='p_2V_2991'></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma chabbaggiyā bhikkhuniyo cittāgāraṃ dassanāya gacchissantī”ti … pe … “saccaṃ kira, bhikkhave, chabbaggiyā bhikkhuniyo cittāgāraṃ dassanāya gacchantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, chabbaggiyā bhikkhuniyo cittāgāraṃ dassanāya gacchissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2992'></a><a class='msdiv' id='msdiv978'></a><span class='rule'>“Yā pana bhikkhunī rājāgāraṃ vā cittāgāraṃ vā ārāmaṃ vā uyyānaṃ vā pokkharaṇiṃ vā dassanāya gaccheyya, pācittiyan”</span>ti. (<i>41</i>:<strong>96</strong>)</p>
<p><a class='sc' id='4'></a><a class='ms' id='p_2V_2993'></a><a class='msdiv' id='msdiv979'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2994'></a><strong>Rājāgāraṃ</strong> nāma yattha katthaci rañño kīḷituṃ ramituṃ kataṃ hoti.</p>
<p><a class='sc' id='6'></a><a class='ms' id='p_2V_2995'></a><strong>Cittāgāraṃ</strong> nāma yattha katthaci manussānaṃ kīḷituṃ ramituṃ kataṃ hoti.</p>
<p><a class='sc' id='7'></a><a class='ms' id='p_2V_2996'></a><strong>Ārāmo</strong> nāma yattha katthaci manussānaṃ kīḷituṃ ramituṃ kato hoti.</p>
<p><a class='sc' id='8'></a><a class='ms' id='p_2V_2997'></a><strong>Uyyānaṃ</strong> nāma yattha katthaci manussānaṃ kīḷituṃ ramituṃ kataṃ hoti.</p>
<p><a class='sc' id='9'></a><a class='ms' id='p_2V_2998'></a><strong>Pokkharaṇī</strong> nāma yattha katthaci manussānaṃ kīḷituṃ ramituṃ katā hoti.</p>
<p><a class='sc' id='10'></a><a class='ms' id='p_2V_2999'></a><a class='msdiv' id='msdiv980'></a>Dassanāya gacchati, āpatti dukkaṭassa. Yattha ṭhitā passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa. Ekamekaṃ dassanāya gacchati, āpatti dukkaṭassa. Yattha ṭhitā passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.</p>
<p><a class='sc' id='11'></a><a class='pts-vp-pli' id='pts-vp-pli4.299'></a><a class='ms' id='p_2V_3000'></a><a class='msdiv' id='msdiv981'></a>Anāpatti—ārāme ṭhitā passati, gacchantī vā āgacchantī vā passati, sati karaṇīye gantvā passati, āpadāsu, ummattikāya, ādikammikāyāti.</p>
<p class='endsutta'><a class='sc' id='12'></a><a class='ms' id='p_2V_3001'></a>Paṭhamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
