<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc1' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Lasuṇavagga</li>
</ul>
<h1>1. Lasuṇasikkhāpada</h1>
</header>
<p><a class='sc' id='1'></a><a class='pts-vp-pli' id='pts-vp-pli4.258'></a><a class='ms' id='p_2V_2565'></a>Ime kho panāyyāyo chasaṭṭhisatā pācittiyā dhammā uddesaṃ āgacchanti.</p>
<p><a class='sc' id='2'></a><a class='ms' id='p_2V_2566'></a><a class='msdiv' id='msdiv793'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarena upāsakena bhikkhunisaṃgho lasuṇena pavārito hoti—“yāsaṃ ayyānaṃ lasuṇena attho, ahaṃ lasuṇenā”ti. Khettapālo ca āṇatto hoti—“sace bhikkhuniyo āgacchanti, ekamekāya bhikkhuniyā dvetayo bhaṇḍike dehī”ti. Tena kho pana samayena sāvatthiyaṃ ussavo hoti. Yathābhataṃ lasuṇaṃ parikkhayaṃ agamāsi. Bhikkhuniyo taṃ upāsakaṃ upasaṅkamitvā etadavocuṃ—“lasuṇena, āvuso, attho”ti. “Natthāyye. Yathābhataṃ lasuṇaṃ parikkhīṇaṃ. Khettaṃ gacchathā”ti. Thullanandā bhikkhunī khettaṃ gantvā na mattaṃ jānitvā bahuṃ lasuṇaṃ harāpesi. Khettapālo ujjhāyati khiyyati vipāceti— “kathañhi nāma bhikkhuniyo na mattaṃ jānitvā bahuṃ lasuṇaṃ harāpessantī”ti.</p>
<p><a class='sc' id='3'></a><a class='ms' id='p_2V_2567'></a>Assosuṃ kho bhikkhuniyo tassa khettapālassa ujjhāyantassa khiyyantassa vipācentassa. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā na mattaṃ jānitvā bahuṃ lasuṇaṃ harāpessatī”ti … pe … “saccaṃ kira, bhikkhave, thullanandā bhikkhunī na mattaṃ jānitvā bahuṃ lasuṇaṃ <span class='var' id='note426' title='harāpesīti (bj, pts1, mr)'>harāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī na mattaṃ jānitvā bahuṃ lasuṇaṃ harāpessati. Netaṃ, bhikkhave, appasannānaṃ vā pasādāya … pe … dhammiṃ kathaṃ katvā bhikkhū āmantesi—</p>
<p><a class='sc' id='4'></a><a class='pts-vp-pli' id='pts-vp-pli4.259'></a><a class='ms' id='p_2V_2568'></a>“Bhūtapubbaṃ, bhikkhave, thullanandā bhikkhunī aññatarassa brāhmaṇassa pajāpati ahosi. Tisso ca dhītaro—nandā, nandavatī, sundarīnandā. Atha kho, bhikkhave, so brāhmaṇo kālaṃ katvā aññataraṃ haṃsayoniṃ upapajji. Tassa sabbasovaṇṇamayā pattā ahesuṃ. So tāsaṃ ekekaṃ pattaṃ deti. Atha kho, bhikkhave, thullanandā bhikkhunī ‘ayaṃ haṃso amhākaṃ ekekaṃ pattaṃ detī’ti taṃ haṃsarājaṃ gahetvā nippattaṃ akāsi. Tassa puna jāyamānā pattā setā sampajjiṃsu. Tadāpi, bhikkhave, thullanandā bhikkhunī atilobhena suvaṇṇā parihīnā. Idāni lasuṇā parihāyissatīti.</p>
<blockquote class='gatha'>
<p><a class='sc' id='5'></a><a class='ms' id='p_2V_2569'></a>Yaṃ laddhaṃ tena tuṭṭhabbaṃ,<br>
Atilobho hi pāpako;<br>
Haṃsarājaṃ gahetvāna,<br>
Suvaṇṇā parihāyathā”ti.</p>
</blockquote>
<p><a class='sc' id='6'></a><a class='ms' id='p_2V_2570'></a>Atha kho bhagavā thullanandaṃ bhikkhuniṃ anekapariyāyena vigarahitvā dubbharatāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='7'></a><a class='ms' id='p_2V_2571'></a><a class='msdiv' id='msdiv794'></a><span class='rule'>“Yā pana bhikkhunī <span class='var' id='note428' title='lasunaṃ (bj)'>lasuṇaṃ</span> khādeyya pācittiyan”</span>ti. (<i>1</i>:<strong>56</strong>)</p>
<p><a class='sc' id='8'></a><a class='ms' id='p_2V_2572'></a><a class='msdiv' id='msdiv795'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='9'></a><a class='ms' id='p_2V_2573'></a><strong>Lasuṇaṃ</strong> nāma māgadhakaṃ vuccati.</p>
<p><a class='sc' id='10'></a><a class='ms' id='p_2V_2574'></a>“Khādissāmīti paṭiggaṇhā”ti, āpatti dukkaṭassa. Ajjhohāre ajjhohāre āpatti pācittiyassa.</p>
<p><a class='sc' id='11'></a><a class='ms' id='p_2V_2575'></a><a class='msdiv' id='msdiv796'></a>Lasuṇe lasuṇasaññā khādati, āpatti pācittiyassa. Lasuṇe vematikā khādati, āpatti pācittiyassa. Lasuṇe alasuṇasaññā khādati, āpatti pācittiyassa.</p>
<p><a class='sc' id='12'></a><a class='ms' id='p_2V_2576'></a>Alasuṇe lasuṇasaññā khādati, āpatti dukkaṭassa. Alasuṇe vematikā khādati, āpatti dukkaṭassa. Alasuṇe alasuṇasaññā khādati, anāpatti.</p>
<p><a class='sc' id='13'></a><a class='ms' id='p_2V_2577'></a><a class='msdiv' id='msdiv797'></a>Anāpatti—palaṇḍuke, bhañjanake, harītake, cāpalasuṇe, sūpasampāke, maṃsasampāke, telasampāke, sāḷave, uttaribhaṅge, ummattikāya, ādikammikāyāti.</p>
<p class='endsutta'><a class='sc' id='14'></a><a class='ms' id='p_2V_2578'></a>Lasuṇasikkhāpadaṃ paṭhamaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
