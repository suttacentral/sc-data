<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc17' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Rattandhakāravagga</li>
</ul>
<h1>17. Anāpucchāsantharaṇasikkhāpada</h1>
</header>
<p><a class='sc' id='1'></a><a class='ms' id='p_2V_2747'></a><a class='msdiv' id='msdiv864'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhuniyo kosalesu janapade sāvatthiṃ gacchantiyo sāyaṃ aññataraṃ gāmaṃ upagantvā aññataraṃ brāhmaṇakulaṃ upasaṅkamitvā okāsaṃ yāciṃsu. Atha kho sā brāhmaṇī tā bhikkhuniyo etadavoca— “āgametha, ayye, yāva brāhmaṇo āgacchatī”ti. Bhikkhuniyo—“yāva brāhmaṇo āgacchatī”ti seyyaṃ santharitvā ekaccā nisīdiṃsu ekaccā nipajjiṃsu. Atha kho so brāhmaṇo rattiṃ āgantvā taṃ brāhmaṇiṃ etadavoca—“kā imā”ti? “Bhikkhuniyo, ayyā”ti. “Nikkaḍḍhatha imā muṇḍā bandhakiniyo”ti, gharato nikkaḍḍhāpesi.</p>
<p><a class='sc' id='2'></a><a class='ms' id='p_2V_2748'></a>Atha kho tā bhikkhuniyo sāvatthiṃ gantvā bhikkhunīnaṃ etamatthaṃ ārocesuṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipī”ti … pe … “saccaṃ kira, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdantipi abhinipajjantipī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṃ santharitvā abhinisīdissantipi abhinipajjissantipi. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2749'></a><a class='msdiv' id='msdiv865'></a><span class='rule'>“Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyan”</span>ti. (<i>17</i>:<strong>72</strong>)</p>
<p><a class='sc' id='4'></a><a class='ms' id='p_2V_2750'></a><a class='msdiv' id='msdiv866'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2751'></a><strong>Vikālo</strong> nāma atthaṅgate sūriye yāva aruṇuggamanā.</p>
<p><a class='sc' id='6'></a><a class='ms' id='p_2V_2752'></a><strong>Kulaṃ</strong> nāma cattāri kulāni—khattiyakulaṃ, brāhmaṇakulaṃ, vessakulaṃ suddakulaṃ. <strong>Upasaṅkamitvā</strong>ti tattha gantvā.</p>
<p><a class='sc' id='7'></a><a class='ms' id='p_2V_2753'></a><strong>Sāmike anāpucchā</strong>ti yo tasmiṃ kule manusso sāmiko dātuṃ, taṃ anāpucchā.</p>
<p><a class='sc' id='8'></a><a class='pts-vp-pli' id='pts-vp-pli4.275'></a><a class='ms' id='p_2V_2754'></a><strong>Seyyaṃ</strong> nāma antamaso paṇṇasanthāropi. <strong>Santharitvā</strong>ti sayaṃ santharitvā. <strong>Santharāpetvā</strong>ti aññaṃ santharāpetvā. <strong>Abhinisīdeyyā</strong>ti tasmiṃ abhinisīdati, āpatti pācittiyassa. <strong>Abhinipajjeyyā</strong>ti tasmiṃ abhinipajjati, āpatti pācittiyassa.</p>
<p><a class='sc' id='9'></a><a class='ms' id='p_2V_2755'></a><a class='msdiv' id='msdiv867'></a>Anāpucchite anāpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite vematikā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite āpucchitasaññā seyyaṃ santharitvā vā santharāpetvā vā abhinisīdati vā abhinipajjati vā, āpatti pācittiyassa.</p>
<p><a class='sc' id='10'></a><a class='ms' id='p_2V_2756'></a>Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti.</p>
<p><a class='sc' id='11'></a><a class='ms' id='p_2V_2757'></a><a class='msdiv' id='msdiv868'></a>Anāpatti—āpucchā seyyaṃ santharitvā vā santharāpetvā vā abhinisīdati vā abhinipajjati vā, gilānāya, āpadāsu, ummattikāya, ādikammikāyāti.</p>
<p class='endsutta'><a class='sc' id='12'></a><a class='ms' id='p_2V_2758'></a>Sattamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
