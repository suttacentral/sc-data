<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-pc51' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Pācittiyakaṇḍa</li>
<li>Ārāmavagga</li>
</ul>
<h1>51. Ārāmapavisanasikkhāpada</h1>
</header>
<p><a class='sc' id='1'></a><a class='ms' id='p_2V_3087'></a><a class='msdiv' id='msdiv1021'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhū gāmakāvāse ekacīvarā cīvarakammaṃ karonti. Bhikkhuniyo anāpucchā ārāmaṃ pavisitvā yena te bhikkhū tenupasaṅkamiṃsu. Bhikkhū ujjhāyanti khiyyanti vipācenti—“kathañhi nāma bhikkhuniyo anāpucchā ārāmaṃ pavisissantī”ti … pe … “saccaṃ kira, bhikkhave, bhikkhuniyo anāpucchā ārāmaṃ pavisantī”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo anāpucchā ārāmaṃ pavisissanti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='2'></a><a class='ms' id='p_2V_3088'></a><span class='rule'>“Yā pana bhikkhunī anāpucchā ārāmaṃ paviseyya, pācittiyan”</span>ti.</p>
<p><a class='sc' id='3'></a><a class='ms' id='p_2V_3089'></a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='sc' id='4'></a><a class='pts-vp-pli' id='pts-vp-pli4.307'></a><a class='ms' id='p_2V_3090'></a><a class='msdiv' id='msdiv1022'></a>Tena kho pana samayena te bhikkhū tamhā āvāsā pakkamiṃsu. Bhikkhuniyo—“ayyā pakkantā”ti ārāmaṃ nāgamaṃsu. Atha kho te bhikkhū punadeva taṃ āvāsaṃ paccāgacchiṃsu. Bhikkhuniyo—“ayyā āgatā”ti āpucchā ārāmaṃ pavisitvā yena te bhikkhū tenupasaṅkamiṃsu; upasaṅkamitvā te bhikkhū abhivādetvā ekamantaṃ aṭṭhaṃsu. Ekamantaṃ ṭhitā kho tā bhikkhuniyo te bhikkhū etadavocuṃ—“kissa tumhe, bhaginiyo, ārāmaṃ neva sammajjittha na pānīyaṃ paribhojanīyaṃ upaṭṭhāpitthā”ti? “Bhagavatā, ayyā, sikkhāpadaṃ <span class='var' id='note479' title='paññattaṃ hoti (pts1, c1)'>paññattaṃ</span>—‘na anāpucchā ārāmo pavisitabbo’ti. Tena mayaṃ na āgamimhā”ti. Bhagavato etamatthaṃ ārocesuṃ … pe … anujānāmi, bhikkhave, santaṃ bhikkhuṃ āpucchā ārāmaṃ pavisituṃ. Evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='5'></a><a class='ms' id='p_2V_3091'></a><span class='rule'>“Yā pana bhikkhunī santaṃ bhikkhuṃ anāpucchā ārāmaṃ paviseyya, pācittiyan”</span>ti.</p>
<p><a class='sc' id='6'></a><a class='ms' id='p_2V_3092'></a>Evañcidaṃ bhagavatā bhikkhunīnaṃ sikkhāpadaṃ paññattaṃ hoti.</p>
<p><a class='sc' id='7'></a><a class='ms' id='p_2V_3093'></a><a class='msdiv' id='msdiv1023'></a>Tena kho pana samayena te bhikkhū tamhā āvāsā pakkamitvā punadeva taṃ āvāsaṃ paccāgacchiṃsu. Bhikkhuniyo—“ayyā pakkantā”ti anāpucchā ārāmaṃ pavisiṃsu. Tāsaṃ kukkuccaṃ ahosi—“bhagavatā sikkhāpadaṃ paññattaṃ—‘na santaṃ bhikkhuṃ anāpucchā ārāmo pavisitabbo’ti. Mayañcamhā santaṃ bhikkhuṃ anāpucchā ārāmaṃ pavisimhā. Kacci nu kho mayaṃ pācittiyaṃ āpattiṃ āpannā”ti … pe … bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='8'></a><a class='ms' id='p_2V_3094'></a><a class='msdiv' id='msdiv1024'></a><span class='rule'>“Yā pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyan”</span>ti. (<i>51</i>:<strong>106</strong>)</p>
<p><a class='sc' id='9'></a><a class='ms' id='p_2V_3095'></a><a class='msdiv' id='msdiv1025'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='10'></a><a class='ms' id='p_2V_3096'></a><strong>Jānāti</strong> nāma sāmaṃ vā jānāti, aññe vā tassā ārocenti, te vā ārocenti.</p>
<p><a class='sc' id='11'></a><a class='ms' id='p_2V_3097'></a><strong>Sabhikkhuko</strong> nāma ārāmo yattha bhikkhū rukkhamūlepi vasanti.</p>
<p><a class='sc' id='12'></a><a class='ms' id='p_2V_3098'></a><strong>Anāpucchā ārāmaṃ paviseyyā</strong>ti bhikkhuṃ vā sāmaṇeraṃ vā ārāmikaṃ vā anāpucchā parikkhittassa ārāmassa parikkhepaṃ atikkāmentiyā āpatti pācittiyassa. Aparikkhittassa ārāmassa upacāraṃ okkamantiyā āpatti pācittiyassa.</p>
<p><a class='sc' id='13'></a><a class='ms' id='p_2V_3099'></a><a class='msdiv' id='msdiv1026'></a>Sabhikkhuke sabhikkhukasaññā santaṃ bhikkhuṃ anāpucchā ārāmaṃ pavisati, āpatti pācittiyassa. Sabhikkhuke vematikā santaṃ bhikkhuṃ anāpucchā ārāmaṃ pavisati, āpatti dukkaṭassa. Sabhikkhuke abhikkhukasaññā santaṃ bhikkhuṃ anāpucchā ārāmaṃ pavisati, anāpatti.</p>
<p><a class='sc' id='14'></a><a class='pts-vp-pli' id='pts-vp-pli4.308'></a><a class='ms' id='p_2V_3100'></a>Abhikkhuke sabhikkhukasaññā, āpatti dukkaṭassa. Abhikkhuke vematikā, āpatti dukkaṭassa. Abhikkhuke abhikkhukasaññā, anāpatti.</p>
<p><a class='sc' id='15'></a><a class='ms' id='p_2V_3101'></a><a class='msdiv' id='msdiv1027'></a>Anāpatti—santaṃ bhikkhuṃ āpucchā pavisati, asantaṃ bhikkhuṃ anāpucchā pavisati, sīsānulokikā gacchati, yattha bhikkhuniyo sannipatitā honti tattha gacchati, ārāmena maggo hoti, gilānāya, āpadāsu, ummattikāya, ādikammikāyāti.</p>
<p class='endsutta'><a class='sc' id='16'></a><a class='ms' id='p_2V_3102'></a>Paṭhamasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
