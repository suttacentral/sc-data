<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-ss12' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Saṃghādisesakaṇḍa</li>
</ul>
<h1>12. Pāpasamācārasikkhāpada</h1>
</header>
<p><a class='sc' id='1'></a><a class='ms' id='p_2V_2368'></a><a class='msdiv' id='msdiv721'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandāya bhikkhuniyā antevāsikā bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā.</p>
<p><a class='sc' id='2'></a><a class='ms' id='p_2V_2369'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhuniyo saṃsaṭṭhā viharissanti pāpācārā pāpasaddā pāpasilokā bhikkhunisaṃghassa vihesikā aññamaññissā vajjappaṭicchādikā”ti … pe … “saccaṃ kira, bhikkhave, bhikkhuniyo saṃsaṭṭhā viharanti pāpācārā pāpasaddā pāpasilokā bhikkhunisaṃghassa vihesikā aññamaññissā vajjappaṭicchādikā”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhuniyo saṃsaṭṭhā viharissanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2370'></a><a class='msdiv' id='msdiv722'></a><span class='rule'>“Bhikkhuniyo paneva saṃsaṭṭhā viharanti pāpācārā pāpasaddā pāpasilokā, <span class='var' id='note375' title='bhikkhunīsaṇghassa (bj, s1-3, pts1)'>bhikkhunisaṃghassa</span> vihesikā, aññamaññissā <span class='var' id='note376' title='vajjapaṭicchādikā (bj, s1-3, pts1)'>vajjappaṭicchādikā</span>. Tā bhikkhuniyo bhikkhunīhi evamassu vacanīyā—‘bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā aññamaññissā vajjappaṭicchādikā. <span class='var' id='note377' title='viviccaṭhayye (bj) | viviccathayye (s1-3, pts1)'>Viviccathāyye</span>. Vivekaññeva bhaginīnaṃ saṃgho vaṇṇetī’ti. Evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsīyamānā taṃ paṭinissajjeyyuṃ, iccetaṃ kusalaṃ; no ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṃghādisesan”</span>ti. (<i>12</i>:<strong>20</strong>)</p>
<p><a class='sc' id='4'></a><a class='ms' id='p_2V_2371'></a><a class='msdiv' id='msdiv723'></a><strong>Bhikkhuniyo panevā</strong>ti upasampannāyo vuccanti.</p>
<p><a class='sc' id='5'></a><a class='ms' id='p_2V_2372'></a><strong>Saṃsaṭṭhā viharantī</strong>ti saṃsaṭṭhā nāma ananulomikena kāyikavācasikena saṃsaṭṭhā viharanti.</p>
<p><a class='sc' id='6'></a><a class='ms' id='p_2V_2373'></a><strong>Pāpācārā</strong>ti pāpakena ācārena samannāgatā.</p>
<p><a class='sc' id='7'></a><a class='ms' id='p_2V_2374'></a><strong>Pāpasaddā</strong>ti pāpakena kittisaddena abbhuggatā.</p>
<p><a class='sc' id='8'></a><a class='ms' id='p_2V_2375'></a><strong>Pāpasilokā</strong>ti pāpakena micchājīvena jīvitaṃ kappenti.</p>
<p><a class='sc' id='9'></a><a class='pts-vp-pli' id='pts-vp-pli4.240'></a><a class='ms' id='p_2V_2376'></a><strong>Bhikkhunisaṃghassa vihesikā</strong>ti aññamaññissā kamme karīyamāne paṭikkosanti.</p>
<p><a class='sc' id='10'></a><a class='ms' id='p_2V_2377'></a><strong>Aññamaññissā vajjappaṭicchādikā</strong>ti aññamaññaṃ vajjaṃ paṭicchādenti.</p>
<p><a class='sc' id='11'></a><a class='ms' id='p_2V_2378'></a><strong>Tā bhikkhuniyo</strong>ti yā tā saṃsaṭṭhā bhikkhuniyo.</p>
<p><a class='sc' id='12'></a><a class='ms' id='p_2V_2379'></a><strong>Bhikkhunīhī</strong>ti aññāhi bhikkhunīhi.</p>
<p><a class='sc' id='13'></a><a class='ms' id='p_2V_2380'></a>Yā passanti yā suṇanti tāhi vattabbā—“bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti. Dutiyampi vattabbā. Tatiyampi vattabbā. Sace paṭinissajjanti, iccetaṃ kusalaṃ; no ce paṭinissajjanti, āpatti dukkaṭassa. Sutvā na vadanti, āpatti dukkaṭassa. Tā bhikkhuniyo saṃghamajjhampi ākaḍḍhitvā vattabbā—“bhaginiyo kho saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṃ saṃgho vaṇṇetī”ti. Dutiyampi vattabbā. Tatiyampi vattabbā. Sace paṭinissajjanti, iccetaṃ kusalaṃ; no ce paṭinissajjanti, āpatti dukkaṭassa. Tā bhikkhuniyo samanubhāsitabbā. Evañca pana, bhikkhave, samanubhāsitabbā. Byattāya bhikkhuniyā paṭibalāya saṃgho ñāpetabbo—</p>
<p><a class='sc' id='14'></a><a class='ms' id='p_2V_2381'></a><a class='msdiv' id='msdiv724'></a>“Suṇātu me, ayye, saṃgho. Itthannāmā ca itthannāmā ca bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Tā taṃ vatthuṃ na paṭinissajjanti. Yadi saṃghassa pattakallaṃ, saṃgho itthannāmañca itthannāmañca bhikkhuniyo samanubhāseyya tassa vatthussa paṭinissaggāya. Esā ñatti.</p>
<p><a class='sc' id='15'></a><a class='ms' id='p_2V_2382'></a>Suṇātu me, ayye, saṃgho. Itthannāmā ca itthannāmā ca bhikkhuniyo saṃsaṭṭhā viharanti pāpācārā pāpasaddā pāpasilokā, bhikkhunisaṃghassa vihesikā, aññamaññissā vajjappaṭicchādikā. Tā taṃ vatthuṃ na paṭinissajjanti. Saṃgho itthannāmañca itthannāmañca bhikkhuniyo samanubhāsati tassa vatthussa paṭinissaggāya. Yassā ayyāya khamati itthannāmāya ca itthannāmāya ca bhikkhunīnaṃ samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya.</p>
<p><a class='sc' id='16'></a><a class='ms' id='p_2V_2383'></a>Dutiyampi etamatthaṃ vadāmi … pe … tatiyampi etamatthaṃ vadāmi … pe ….</p>
<p><a class='sc' id='17'></a><a class='ms' id='p_2V_2384'></a>Samanubhaṭṭhā saṃghena, itthannāmā ca itthannāmā ca bhikkhuniyo tassa vatthussa paṭinissaggāya. Khamati saṃghassa, tasmā tuṇhī, evametaṃ dhārayāmī”ti.</p>
<p><a class='sc' id='18'></a><a class='ms' id='p_2V_2385'></a>Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa. Saṃghādisesaṃ ajjhāpajjantīnaṃ ñattiyā dukkaṭaṃ dvīhi kammavācāhi thullaccayā paṭippassambhanti. Dve tisso ekato samanubhāsitabbā. Tatuttari na samanubhāsitabbā.</p>
<p><a class='sc' id='19'></a><a class='ms' id='p_2V_2386'></a><strong>Imāpi bhikkhuniyo</strong>ti purimāyo upādāya vuccanti.</p>
<p><a class='sc' id='20'></a><a class='ms' id='p_2V_2387'></a><strong>Yāvatatiyakan</strong>ti yāvatatiyaṃ samanubhāsanāya āpajjanti, na saha vatthujjhācārā.</p>
<p><a class='sc' id='21'></a><a class='ms' id='p_2V_2388'></a><strong>Nissāraṇīyan</strong>ti saṃghamhā nissārīyati.</p>
<p><a class='sc' id='22'></a><a class='ms' id='p_2V_2389'></a><strong>Saṃghādiseso</strong>ti … pe … tenapi vuccati saṃghādisesoti.</p>
<p><a class='sc' id='23'></a><a class='ms' id='p_2V_2390'></a><a class='msdiv' id='msdiv725'></a>Dhammakamme dhammakammasaññā na paṭinissajjanti, āpatti saṃghādisesassa. Dhammakamme vematikā na paṭinissajjanti, āpatti saṃghādisesassa. Dhammakamme adhammakammasaññā na paṭinissajjanti, āpatti saṃghādisesassa.</p>
<p><a class='sc' id='24'></a><a class='ms' id='p_2V_2391'></a>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa.</p>
<p><a class='sc' id='25'></a><a class='ms' id='p_2V_2392'></a><a class='msdiv' id='msdiv726'></a>Anāpatti—asamanubhāsantīnaṃ, paṭinissajjantīnaṃ, ummattikānaṃ, ādikammikānanti.</p>
<p class='endsutta'><a class='sc' id='26'></a><a class='ms' id='p_2V_2393'></a>Navamasaṃghādisesasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
