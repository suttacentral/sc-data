<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-ss6' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Saṃghādisesakaṇḍa</li>
</ul>
<h1>6. Dutiyabhojanapaṭiggahaṇasikkhāpada</h1>
</header>
<p><a class='sc' id='1'></a><a class='ms' id='p_2V_2310'></a><a class='msdiv' id='msdiv704'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sundarīnandā bhikkhunī abhirūpā hoti dassanīyā pāsādikā. Manussā bhattagge sundarīnandaṃ bhikkhuniṃ passitvā avassutā sundarīnandāya bhikkhuniyā aggamaggāni bhojanāni denti. Sundarīnandā bhikkhunī kukkuccāyantī na paṭiggaṇhāti. Anantarikā bhikkhunī sundarīnandaṃ bhikkhuniṃ etadavoca—“kissa tvaṃ, ayye, na paṭiggaṇhāsī”ti? “Avassutā, ayye”ti. “Tvaṃ pana, ayye, avassutā”ti? “Nāhaṃ, ayye, avassutā”ti. “Kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā. Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā, bhuñja vā”ti.</p>
<p><a class='sc' id='2'></a><a class='ms' id='p_2V_2311'></a>Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma bhikkhunī evaṃ vakkhati—‘kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā. Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā’”ti … pe … “saccaṃ kira, bhikkhave, bhikkhunī evaṃ vadeti— ‘kiṃ te, ayye, eso purisapuggalo karissati avassuto vā anavassuto vā yato tvaṃ anavassutā. Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā’”ti? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, bhikkhunī evaṃ vakkhati—‘kiṃ te, ayye, eso purisapuggalo karissati avassuto vā anavassuto vā yato tvaṃ anavassutā; iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā’ti. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2312'></a><a class='msdiv' id='msdiv705'></a><span class='rule'>“Yā pana bhikkhunī evaṃ vadeyya—‘kiṃ <span class='var' id='note365' title='kinte (s1-3, pts1)'>te</span>, ayye, eso purisapuggalo karissati avassuto vā anavassuto vā, yato tvaṃ anavassutā. <span class='var' id='note366' title='iṅghayye (bj, s1-3)'>Iṅgha, ayye</span>, <span class='var' id='note367' title='yante (s1-3, pts1)'>yaṃ te</span> eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā’ti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”</span>ti. (<i>6</i>:<strong>14</strong>)</p>
<p><a class='sc' id='4'></a><a class='ms' id='p_2V_2313'></a><a class='msdiv' id='msdiv706'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='pts-vp-pli' id='pts-vp-pli4.235'></a><a class='ms' id='p_2V_2314'></a><strong>Evaṃ vadeyyā</strong>ti—“kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā. Iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā taṃ tvaṃ sahatthā paṭiggahetvā khāda vā bhuñja vā”ti uyyojeti, āpatti dukkaṭassa. Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti thullaccayassa. Bhojanapariyosāne āpatti saṃghādisesassa.</p>
<p><a class='sc' id='6'></a><a class='ms' id='p_2V_2315'></a><strong>Ayampī</strong>ti purimāyo upādāya vuccati.</p>
<p><a class='sc' id='7'></a><a class='ms' id='p_2V_2316'></a><strong>Paṭhamāpattikan</strong>ti saha vatthujjhācārā āpajjati asamanubhāsanāya.</p>
<p><a class='sc' id='8'></a><a class='ms' id='p_2V_2317'></a><strong>Nissāraṇīyan</strong>ti saṃghamhā nissārīyati.</p>
<p><a class='sc' id='9'></a><a class='ms' id='p_2V_2318'></a><strong>Saṃghādiseso</strong>ti … pe … tenapi vuccati saṃghādisesoti.</p>
<p><a class='sc' id='10'></a><a class='ms' id='p_2V_2319'></a>Udakadantaponaṃ “paṭiggaṇhā”ti uyyojeti, āpatti dukkaṭassa. Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.</p>
<p><a class='sc' id='11'></a><a class='ms' id='p_2V_2320'></a><a class='msdiv' id='msdiv707'></a>Ekatoavassute yakkhassa vā petassa vā paṇḍakassa vā tiracchānagatamanussaviggahassa vā hatthato khādanīyaṃ vā bhojanīyaṃ vā “khāda vā bhuñja vā”ti uyyojeti, āpatti dukkaṭassa. Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Bhojanapariyosāne āpatti thullaccayassa. Udakadantaponaṃ paṭiggaṇhāti uyyojeti, āpatti dukkaṭassa. Tassā vacanena “khādissāmi bhuñjissāmī”ti paṭiggaṇhāti, āpatti dukkaṭassa.</p>
<p><a class='sc' id='12'></a><a class='ms' id='p_2V_2321'></a><a class='msdiv' id='msdiv708'></a>Anāpatti—“anavassuto”ti jānantī uyyojeti, “kupitā na paṭiggaṇhātī”ti uyyojeti, “kulānuddayatāya na paṭiggaṇhātī”ti uyyojeti, ummattikāya, ādikammikāyāti.</p>
<p class='endsutta'><a class='sc' id='13'></a><a class='ms' id='p_2V_2322'></a>Chaṭṭhasaṃghādisesasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
