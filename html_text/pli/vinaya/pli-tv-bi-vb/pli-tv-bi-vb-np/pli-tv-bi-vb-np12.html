<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-np12' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Nissaggiyakaṇḍa</li>
</ul>
<h1>12. Cīvaravagga</h1>
</header>
<h2>2. Lahupāvuraṇasikkhāpada</h2>
<p><a class='sc' id='1'></a><a class='ms' id='p_2V_2552'></a><a class='msdiv' id='msdiv788'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Atha kho rājā pasenadi kosalo uṇhakāle mahagghaṃ khomaṃ pārupitvā yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ abhivādetvā ekamantaṃ nisīdi. Ekamantaṃ nisinnaṃ kho rājānaṃ pasenadiṃ kosalaṃ thullanandā bhikkhunī dhammiyā kathāya sandassesi samādapesi samuttejesi sampahaṃsesi. Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṃsito thullanandaṃ bhikkhuniṃ etadavoca—“vadeyyāsi, ayye, yena attho”ti. “Sace me tvaṃ, mahārāja, dātukāmosi, imaṃ khomaṃ dehī”ti. Atha kho rājā pasenadi kosalo thullanandāya bhikkhuniyā khomaṃ datvā uṭṭhāyāsanā thullanandaṃ bhikkhuniṃ abhivādetvā padakkhiṇaṃ katvā pakkāmi. Manussā ujjhāyanti khiyyanti vipācenti—“mahicchā imā bhikkhuniyo asantuṭṭhā. Kathañhi nāma rājānaṃ khomaṃ viññāpessantī”ti.</p>
<p><a class='sc' id='2'></a><a class='ms' id='p_2V_2553'></a>Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā rājānaṃ khomaṃ viññāpessatī”ti … pe … “saccaṃ kira, bhikkhave, thullanandā bhikkhunī rājānaṃ khomaṃ <span class='var' id='note407' title='viññāpesīti (bj, pts1, mr)'>viññāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī rājānaṃ khomaṃ viññāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2554'></a><a class='msdiv' id='msdiv789'></a><span class='rule'>“Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyan”</span>ti. (<i>12</i>:<strong>37</strong>)</p>
<p><a class='sc' id='4'></a><a class='ms' id='p_2V_2555'></a><a class='msdiv' id='msdiv790'></a><strong>Lahupāvuraṇaṃ</strong> nāma yaṃ kiñci uṇhakāle pāvuraṇaṃ.</p>
<p><a class='sc' id='5'></a><a class='ms' id='p_2V_2556'></a><strong>Cetāpentiyā</strong>ti viññāpentiyā.</p>
<p><a class='sc' id='6'></a><a class='ms' id='p_2V_2557'></a><strong>Aḍḍhateyyakaṃsaparamaṃ cetāpetabban</strong>ti dasakahāpaṇagghanakaṃ cetāpetabbaṃ.</p>
<p><a class='sc' id='7'></a><a class='ms' id='p_2V_2558'></a><strong>Tato ce uttari cetāpeyyā</strong>ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ … pe … “idaṃ me, ayye, lahupāvuraṇaṃ atirekaaḍḍhateyyakaṃsaparamaṃ cetāpitaṃ nissaggiyaṃ, imāhaṃ saṃghassa nissajjāmī”ti … pe … dadeyyā”ti … pe … dadeyyun”ti … pe … ayyāya dammī”ti.</p>
<p><a class='sc' id='8'></a><a class='ms' id='p_2V_2559'></a><a class='msdiv' id='msdiv791'></a>Atirekaaḍḍhateyyakaṃse atirekasaññā cetāpeti, nissaggiyaṃ pācittiyaṃ. Atirekaaḍḍhateyyakaṃse vematikā cetāpeti, nissaggiyaṃ pācittiyaṃ. Atirekaaḍḍhateyyakaṃse ūnakasaññā cetāpeti, nissaggiyaṃ pācittiyaṃ.</p>
<p><a class='sc' id='9'></a><a class='pts-vp-pli' id='pts-vp-pli4.257'></a><a class='ms' id='p_2V_2560'></a>Ūnakaaḍḍhateyyakaṃse atirekasaññā, āpatti dukkaṭassa. Ūnakaaḍḍhateyyakaṃse vematikā, āpatti dukkaṭassa. Ūnakaaḍḍhateyyakaṃse ūnakasaññā, anāpatti.</p>
<p><a class='sc' id='10'></a><a class='ms' id='p_2V_2561'></a><a class='msdiv' id='msdiv792'></a>Anāpatti—aḍḍhateyyakaṃsaparamaṃ cetāpeti, ūnakaaḍḍhateyyakaṃsaparamaṃ cetāpeti, ñātakānaṃ, pavāritānaṃ, aññassatthāya, attano dhanena, mahagghaṃ cetāpetukāmassa appagghaṃ cetāpeti, ummattikāya, ādikammikāyāti.</p>
<p class='endsutta'><a class='sc' id='11'></a><a class='ms' id='p_2V_2562'></a>Dvādasamasikkhāpadaṃ niṭṭhitaṃ.</p>
<h2>(Dutiya) Pattavagga</h2>
<h2><span class='var' id='note415' title='^pi-tv-bu-vb-np10#7 [Nissaggiyā Pācittiyā 10: Rājasikkhāpada] (10:29)'><span class='var' id='note414' title='^pi-tv-bu-vb-np9#5 [Nissaggiyā Pācittiyā 9: Dutiyaupakkhaṭasikkhāpada] (9:28)'><span class='var' id='note413' title='^pi-tv-bu-vb-np8#5 [Nissaggiyā Pācittiyā 8: Upakkhaṭasikkhāpada] (8:27)'><span class='var' id='note412' title='^pi-tv-bu-vb-np7#5 [Nissaggiyā Pācittiyā 7: Tatuttarisikkhāpada] (7:26)'><span class='var' id='note411' title='^pi-tv-bu-vb-np6#11 [Nissaggiyā Pācittiyā 6: Aññātakaviññattisikkhāpada] (6:25)'><span class='var' id='note410' title='^pi-tv-bu-vb-np3#4 [Nissaggiyā Pācittiyā 3: Tatiyakathinasikkhāpada] (3:22)'><span class='var' id='note409' title='^pi-tv-bu-vb-np2#10 [Nissaggiyā Pācittiyā 2: Udosita(dutiyakathina)sikkhāpada] (2:21)'><span class='var' id='note408' title='^pi-tv-bu-vb-np1#7 [Nissaggiyā Pācittiyā 1: Kathinasikkhāpada] (1:20)'><span class='var' id='note425' title='^pi-tv-bu-vb-np30#3 [Nissaggiyā Pācittiyā 30: Pariṇatasikkhāpada] (30:49)'><span class='var' id='note424' title='^pi-tv-bu-vb-np28#5 [Nissaggiyā Pācittiyā 28: Accekacīvarasikkhāpada] (28:47)'><span class='var' id='note423' title='^pi-tv-bu-vb-np27#6 [Nissaggiyā Pācittiyā 27: Mahāpesakārasikkhāpada] (27:46)'><span class='var' id='note422' title='^pi-tv-bu-vb-np26#4 [Nissaggiyā Pācittiyā 26: Suttaviññattisikkhāpada] (26:45)'><span class='var' id='note421' title='^pi-tv-bu-vb-np25#3 [Nissaggiyā Pācittiyā 25: Cīvaraacchindanasikkhāpada] (25:44)'><span class='var' id='note420' title='^pi-tv-bu-vb-np23#8 [Nissaggiyā Pācittiyā 23: Bhesajjasikkhāpada] (23:42)'><span class='var' id='note419' title='^pi-tv-bu-vb-np22#9 [Nissaggiyā Pācittiyā 22: Ūnapañcabandhanasikkhāpada] (22:41)'><span class='var' id='note418' title='^pi-tv-bu-vb-np20#5 [Nissaggiyā Pācittiyā 20: Kayavikkayasikkhāpada] (20:39)'><span class='var' id='note417' title='^pi-tv-bu-vb-np19#4 [Nissaggiyā Pācittiyā 19: Rūpiyasaṃvohārasikkhāpada] (19:38)'><span class='var' id='note416' title='^pi-tv-bu-vb-np18#5 [Nissaggiyā Pācittiyā 18: Rūpiyasikkhāpada] (18:37)'>10 Pariṇatasikkhāpada</span></span></span></span></span></span></span></span></span></span></span></span></span></span></span></span></span></span></h2>
<p><a class='sc' id='12'></a><a class='ms' id='p_2V_2563'></a>Uddiṭṭhā kho, ayyāyo, tiṃsa nissaggiyā pācittiyā dhammā. Tatthāyyāyo pucchāmi— “kaccittha parisuddhā”? Dutiyampi pucchāmi—“kaccittha parisuddhā”? Tatiyampi pucchāmi—“kaccittha parisuddhā”? Parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'><a class='sc' id='13'></a><a class='ms' id='p_2V_2564'></a>Bhikkhunivibhaṅge nissaggiyakaṇḍaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
