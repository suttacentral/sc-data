<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-bi-vb-np2' lang='pli'>
<header>
<ul>
<li class='division'>Theravāda Vinaya</li>
<li>Bhikkhunivibhaṅga</li>
<li>Nissaggiyakaṇḍa</li>
<li>Pattavagga</li>
</ul>
<h1>2. Akālacīvarabhājanasikkhāpada</h1>
</header>
<p><a class='sc' id='1'></a><a class='ms' id='p_2V_2441'></a><a class='msdiv' id='msdiv738'></a>Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhuniyo gāmakāvāse <span class='var' id='note390' title='vassaṃ vutthā (bj, s1-3, pts1)'>vassaṃvuṭṭhā</span> sāvatthiṃ agamaṃsu vattasampannā iriyāpathasampannā duccoḷā lūkhacīvarā. Upāsakā tā bhikkhuniyo passitvā—“imā bhikkhuniyo vattasampannā iriyāpathasampannā duccoḷā lūkhacīvarā, imā bhikkhuniyo acchinnā bhavissantī”ti bhikkhunisaṃghassa akālacīvaraṃ adaṃsu. Thullanandā bhikkhunī—“amhākaṃ kathinaṃ atthataṃ kālacīvaran”ti adhiṭṭhahitvā bhājāpesi. Upāsakā tā bhikkhuniyo passitvā etadavocuṃ—“apayyāhi cīvaraṃ laddhan”ti? “Na mayaṃ, āvuso, cīvaraṃ labhāma. Ayyā thullanandā—‘amhākaṃ kathinaṃ atthataṃ kālacīvaran’ti adhiṭṭhahitvā bhājāpesī”ti. Upāsakā ujjhāyanti khiyyanti vipācenti—“kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti.</p>
<p><a class='sc' id='2'></a><a class='pts-vp-pli' id='pts-vp-pli4.246'></a><a class='ms' id='p_2V_2442'></a>Assosuṃ kho bhikkhuniyo tesaṃ upāsakānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā … pe … tā ujjhāyanti khiyyanti vipācenti—“kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ … pe … “saccaṃ kira, bhikkhave, thullanandā bhikkhunī akālacīvaraṃ ‘kālacīvaran’ti adhiṭṭhahitvā <span class='var' id='note391' title='bhājāpesīti (bj, pts1, mr)'>bhājāpetī”ti</span>? “Saccaṃ, bhagavā”ti. Vigarahi buddho bhagavā … pe … kathañhi nāma, bhikkhave, thullanandā bhikkhunī akālacīvaraṃ “kālacīvaran”ti adhiṭṭhahitvā bhājāpessati. Netaṃ, bhikkhave, appasannānaṃ vā pasādāya … pe … evañca pana, bhikkhave, bhikkhuniyo imaṃ sikkhāpadaṃ uddisantu—</p>
<p><a class='sc' id='3'></a><a class='ms' id='p_2V_2443'></a><a class='msdiv' id='msdiv739'></a><span class='rule'>“Yā pana bhikkhunī akālacīvaraṃ ‘kālacīvaran’ti adhiṭṭhahitvā bhājāpeyya, nissaggiyaṃ pācittiyan”</span>ti. (<i>2</i>:<strong>27</strong>)</p>
<p><a class='sc' id='4'></a><a class='ms' id='p_2V_2444'></a><a class='msdiv' id='msdiv740'></a><strong>Yā panā</strong>ti yā yādisā … pe … <strong>bhikkhunī</strong>ti … pe … ayaṃ imasmiṃ atthe adhippetā bhikkhunīti.</p>
<p><a class='sc' id='5'></a><a class='ms' id='p_2V_2445'></a><strong>Akālacīvaraṃ</strong> nāma anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.</p>
<p><a class='sc' id='6'></a><a class='ms' id='p_2V_2446'></a>Akālacīvaraṃ “kālacīvaran”ti adhiṭṭhahitvā bhājāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ … pe … “idaṃ me, ayye, akālacīvaraṃ ‘kālacīvaran’ti adhiṭṭhahitvā bhājāpitaṃ nissaggiyaṃ, imāhaṃ saṃghassa nissajjāmī”ti … pe … dadeyyā”ti … pe … dadeyyun”ti … pe … ayyāya dammī”ti.</p>
<p><a class='sc' id='7'></a><a class='ms' id='p_2V_2447'></a><a class='msdiv' id='msdiv741'></a>Akālacīvare akālacīvarasaññā “kālacīvaran”ti adhiṭṭhahitvā bhājāpeti, nissaggiyaṃ pācittiyaṃ. Akālacīvare vematikā “kālacīvaran”ti adhiṭṭhahitvā bhājāpeti, āpatti dukkaṭassa. Akālacīvare kālacīvarasaññā “kālacīvaran”ti adhiṭṭhahitvā bhājāpeti, anāpatti. Kālacīvare akālacīvarasaññā, āpatti dukkaṭassa. Kālacīvare vematikā, āpatti dukkaṭassa. Kālacīvare kālacīvarasaññā, anāpatti.</p>
<p><a class='sc' id='8'></a><a class='ms' id='p_2V_2448'></a><a class='msdiv' id='msdiv742'></a>Anāpatti—akālacīvaraṃ kālacīvarasaññā bhājāpeti, kālacīvaraṃ kālacīvarasaññā bhājāpeti, ummattikāya, ādikammikāyāti.</p>
<p class='endsutta'><a class='sc' id='9'></a><a class='ms' id='p_2V_2449'></a>Dutiyasikkhāpadaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
