<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pli-tv-pvr19' lang='pli'>
<header>
<ul>
<li class='division'>Parivāra</li>
</ul>
<h1>Dutiyagāthāsaṅgaṇika</h1>
</header>
<h2>1. Kāyikādiāpatti</h2>
<blockquote class='gatha'>
<p><a class='sc' id='1'></a><a class='pts-vp-pli' id='pts-vp-pli5.210'></a><a class='ms' id='p_5V_2232'></a><a class='msdiv' id='msdiv474'></a>Kati āpattiyo kāyikā,<br>
Kati vācasikā katā;<br>
Chādentassa kati āpattiyo,<br>
Kati saṃsaggapaccayā.</p>
<p><a class='sc' id='2'></a><a class='ms' id='p_5V_2233'></a>Chāpattiyo kāyikā,<br>
Cha vācasikā katā;<br>
Chādentassa tisso āpattiyo,<br>
Pañca saṃsaggapaccayā.</p>
<p><a class='sc' id='3'></a><a class='ms' id='p_5V_2234'></a>Aruṇugge kati āpattiyo,<br>
Kati yāvatatiyakā;<br>
Katettha aṭṭha vatthukā,<br>
Katihi sabbasaṅgaho.</p>
<p><a class='sc' id='4'></a><a class='ms' id='p_5V_2235'></a>Aruṇugge tisso āpattiyo,<br>
Dve yāvatatiyakā;<br>
Ekettha aṭṭha vatthukā,<br>
Ekena sabbasaṅgaho.</p>
<p><a class='sc' id='5'></a><a class='ms' id='p_5V_2236'></a>Vinayassa kati mūlāni,<br>
Yāni buddhena paññattā;<br>
Vinayagarukā kati vuttā,<br>
Duṭṭhullacchādanā kati.</p>
<p><a class='sc' id='6'></a><a class='ms' id='p_5V_2237'></a>Vinayassa dve mūlāni,<br>
yāni buddhena paññattā;<br>
Vinayagarukā dve vuttā,<br>
dve duṭṭhullacchādanā.</p>
<p><a class='sc' id='7'></a><a class='ms' id='p_5V_2238'></a>Gāmantare kati āpattiyo,<br>
Kati nadipārapaccayā;<br>
Katimaṃsesu thullaccayaṃ,<br>
Katimaṃsesu dukkaṭaṃ.</p>
<p><a class='sc' id='8'></a><a class='ms' id='p_5V_2239'></a>Gāmantare catasso āpattiyo,<br>
Catasso nadipārapaccayā;<br>
Ekamaṃse thullaccayaṃ,<br>
Navamaṃsesu dukkaṭaṃ.</p>
<p><a class='sc' id='9'></a><a class='ms' id='p_5V_2240'></a>Kati vācasikā rattiṃ,<br>
Kati vācasikā divā;<br>
Dadamānassa kati āpattiyo,<br>
Paṭiggaṇhantassa kittakā.</p>
<p><a class='sc' id='10'></a><a class='ms' id='p_5V_2241'></a>Dve vācasikā rattiṃ,<br>
Dve vācasikā divā;<br>
Dadamānassa tisso āpattiyo,<br>
Cattāro ca paṭiggahe.</p>
</blockquote>
<h2>2. Desanāgāminiyādiāpatti</h2>
<blockquote class='gatha'>
<p><a class='sc' id='11'></a><a class='ms' id='p_5V_2242'></a><a class='msdiv' id='msdiv475'></a>Kati desanāgāminiyo,<br>
Kati sappaṭikammā katā;<br>
Katettha appaṭikammā vuttā,<br>
Buddhenādiccabandhunā.</p>
<p><a class='sc' id='12'></a><a class='ms' id='p_5V_2243'></a>Pañca desanāgāminiyo,<br>
Cha sappaṭikammā katā;<br>
Ekettha appaṭikammā vuttā,<br>
Buddhenādiccabandhunā.</p>
<p><a class='sc' id='13'></a><a class='ms' id='p_5V_2244'></a>Vinayagarukā kati vuttā,<br>
Kāyavācasikāni ca;<br>
Kati vikāle dhaññaraso,<br>
Kati ñatticatutthena sammuti.</p>
<p><a class='sc' id='14'></a><a class='ms' id='p_5V_2245'></a>Vinayagarukā dve vuttā,<br>
Kāyavācasikāni ca;<br>
Eko vikāle dhaññaraso,<br>
Ekā ñatticatutthena sammuti.</p>
<p><a class='sc' id='15'></a><a class='pts-vp-pli' id='pts-vp-pli5.211'></a><a class='ms' id='p_5V_2246'></a>Pārājikā kāyikā kati,<br>
kati saṃvāsakabhūmiyo;<br>
<span class='var' id='note359' title='katinnaṃ (bj) | katīnañca (s1-3) | katīnaṃ ca (pts1)'>Katinaṃ</span> ratticchedo,<br>
paññattā dvaṅgulā kati.</p>
<p><a class='sc' id='16'></a><a class='ms' id='p_5V_2247'></a>Pārājikā kāyikā dve,<br>
dve saṃvāsakabhūmiyo;<br>
Dvinnaṃ ratticchedo,<br>
paññattā dvaṅgulā duve.</p>
<p><a class='sc' id='17'></a><a class='ms' id='p_5V_2248'></a>Katattānaṃ vadhitvāna,<br>
katihi saṃgho bhijjati;<br>
Katettha paṭhamāpattikā,<br>
ñattiyā karaṇā kati.</p>
<p><a class='sc' id='18'></a><a class='ms' id='p_5V_2249'></a>Dve attānaṃ vadhitvāna,<br>
dvīhi saṃgho bhijjati;<br>
Dvettha paṭhamāpattikā,<br>
ñattiyā karaṇā duve.</p>
<p><a class='sc' id='19'></a><a class='ms' id='p_5V_2250'></a>Pāṇātipāte kati āpattiyo,<br>
Vācā pārājikā kati;<br>
Obhāsanā kati vuttā,<br>
Sañcarittena vā kati.</p>
<p><a class='sc' id='20'></a><a class='ms' id='p_5V_2251'></a>Pāṇātipāte tisso āpattiyo,<br>
Vācā pārājikā tayo;<br>
Obhāsanā tayo vuttā,<br>
Sañcarittena vā tayo.</p>
<p><a class='sc' id='21'></a><a class='ms' id='p_5V_2252'></a>Kati puggalā na upasampādetabbā,<br>
Kati kammānaṃ saṅgahā;<br>
Nāsitakā kati vuttā,<br>
Katinaṃ ekavācikā.</p>
<p><a class='sc' id='22'></a><a class='ms' id='p_5V_2253'></a>Tayo puggalā na upasampādetabbā,<br>
Tayo kammānaṃ saṅgahā;<br>
Nāsitakā tayo vuttā,<br>
Tiṇṇannaṃ ekavācikā.</p>
<p><a class='sc' id='23'></a><a class='ms' id='p_5V_2254'></a>Adinnādāne kati āpattiyo,<br>
Kati methunapaccayā;<br>
Chindantassa kati āpattiyo,<br>
Kati chaḍḍitapaccayā.</p>
<p><a class='sc' id='24'></a><a class='ms' id='p_5V_2255'></a>Adinnādāne tisso āpattiyo,<br>
Catasso methunapaccayā;<br>
Chindantassa tisso āpattiyo,<br>
Pañca chaḍḍitapaccayā.</p>
<p><a class='sc' id='25'></a><a class='ms' id='p_5V_2256'></a>Bhikkhunovādakavaggasmiṃ,<br>
pācittiyena dukkaṭā;<br>
Katettha navakā vuttā,<br>
katinaṃ cīvarena ca.</p>
<p><a class='sc' id='26'></a><a class='ms' id='p_5V_2257'></a>Bhikkhunovādakavaggasmiṃ,<br>
Pācittiyena dukkaṭā katā;<br>
Caturettha navakā vuttā,<br>
Dvinnaṃ cīvarena ca.</p>
<p><a class='sc' id='27'></a><a class='ms' id='p_5V_2258'></a>Bhikkhunīnañca akkhātā,<br>
Pāṭidesaniyā kati;<br>
Bhuñjantāmakadhaññena,<br>
Pācittiyena dukkaṭā kati.</p>
<p><a class='sc' id='28'></a><a class='ms' id='p_5V_2259'></a>Bhikkhunīnañca akkhātā,<br>
Aṭṭha pāṭidesanīyā katā;<br>
Bhuñjantāmakadhaññena,<br>
Pācittiyena dukkaṭā katā.</p>
<p><a class='sc' id='29'></a><a class='ms' id='p_5V_2260'></a>Gacchantassa kati āpattiyo,<br>
Ṭhitassa cāpi kittakā;<br>
Nisinnassa kati āpattiyo,<br>
Nipannassāpi kittakā.</p>
<p><a class='sc' id='30'></a><a class='ms' id='p_5V_2261'></a>Gacchantassa catasso āpattiyo,<br>
Ṭhitassa cāpi tattakā;<br>
Nisinnassa catasso āpattiyo,<br>
Nipannassāpi tattakā.</p>
</blockquote>
<h2>3. Pācittiya</h2>
<blockquote class='gatha'>
<p><a class='sc' id='31'></a><a class='ms' id='p_5V_2262'></a><a class='msdiv' id='msdiv476'></a>Kati pācittiyāni,<br>
sabbāni nānāvatthukāni;<br>
Apubbaṃ acarimaṃ,<br>
āpajjeyya ekato.</p>
<p><a class='sc' id='32'></a><a class='ms' id='p_5V_2263'></a>Pañca pācittiyāni,<br>
sabbāni nānāvatthukāni;<br>
Apubbaṃ acarimaṃ,<br>
āpajjeyya ekato.</p>
<p><a class='sc' id='33'></a><a class='ms' id='p_5V_2264'></a>Kati pācittiyāni,<br>
sabbāni nānāvatthukāni;<br>
Apubbaṃ acarimaṃ,<br>
āpajjeyya ekato.</p>
<p><a class='sc' id='34'></a><a class='pts-vp-pli' id='pts-vp-pli5.212'></a><a class='ms' id='p_5V_2265'></a>Nava pācittiyāni,<br>
sabbāni nānāvatthukāni;<br>
Apubbaṃ acarimaṃ,<br>
āpajjeyya ekato.</p>
<p><a class='sc' id='35'></a><a class='ms' id='p_5V_2266'></a>Kati pācittiyāni,<br>
sabbāni nānāvatthukāni;<br>
Kati vācāya deseyya,<br>
vuttā ādiccabandhunā.</p>
<p><a class='sc' id='36'></a><a class='ms' id='p_5V_2267'></a>Pañca pācittiyāni,<br>
sabbāni nānāvatthukāni;<br>
Ekavācāya deseyya,<br>
vuttā ādiccabandhunā.</p>
<p><a class='sc' id='37'></a><a class='ms' id='p_5V_2268'></a>Kati pācittiyāni,<br>
sabbāni nānāvatthukāni;<br>
Kati vācāya deseyya,<br>
vuttā ādiccabandhunā.</p>
<p><a class='sc' id='38'></a><a class='ms' id='p_5V_2269'></a>Nava pācittiyāni,<br>
sabbāni nānāvatthukāni;<br>
Ekavācāya deseyya,<br>
vuttā ādiccabandhunā.</p>
<p><a class='sc' id='39'></a><a class='ms' id='p_5V_2270'></a>Kati pācittiyāni,<br>
sabbāni nānāvatthukāni;<br>
Kiñca kittetvā deseyya,<br>
vuttā ādiccabandhunā.</p>
<p><a class='sc' id='40'></a><a class='ms' id='p_5V_2271'></a>Pañca pācittiyāni,<br>
sabbāni nānāvatthukāni;<br>
Vatthuṃ kittetvā deseyya,<br>
vuttā ādiccabandhunā.</p>
<p><a class='sc' id='41'></a><a class='ms' id='p_5V_2272'></a>Kati pācittiyāni,<br>
sabbāni nānāvatthukāni;<br>
Kiñca kittetvā deseyya,<br>
vuttā ādiccabandhunā.</p>
<p><a class='sc' id='42'></a><a class='ms' id='p_5V_2273'></a>Nava pācittiyāni,<br>
sabbāni nānāvatthukāni;<br>
Vatthuṃ kittetvā deseyya,<br>
vuttā ādiccabandhunā.</p>
<p><a class='sc' id='43'></a><a class='ms' id='p_5V_2274'></a>Yāvatatiyake kati āpattiyo,<br>
Kati vohārapaccayā;<br>
Khādantassa kati āpattiyo,<br>
Kati bhojanapaccayā.</p>
<p><a class='sc' id='44'></a><a class='ms' id='p_5V_2275'></a>Yāvatatiyake tisso āpattiyo,<br>
Cha vohārapaccayā;<br>
Khādantassa tisso āpattiyo,<br>
Pañca bhojanapaccayā.</p>
<p><a class='sc' id='45'></a><a class='ms' id='p_5V_2276'></a>Sabbā yāvatatiyakā,<br>
Kati ṭhānāni gacchanti;<br>
Katinañceva āpatti,<br>
Katinaṃ adhikaraṇena ca.</p>
<p><a class='sc' id='46'></a><a class='ms' id='p_5V_2277'></a>Sabbā yāvatatiyakā,<br>
Pañca ṭhānāni gacchanti;<br>
Pañcannañceva āpatti,<br>
Pañcannaṃ adhikaraṇena ca.</p>
<p><a class='sc' id='47'></a><a class='ms' id='p_5V_2278'></a>Katinaṃ vinicchayo hoti,<br>
katinaṃ vūpasamena ca;<br>
Katinañceva anāpatti,<br>
katihi ṭhānehi sobhati.</p>
<p><a class='sc' id='48'></a><a class='ms' id='p_5V_2279'></a>Pañcannaṃ vinicchayo hoti,<br>
pañcannaṃ vūpasamena ca;<br>
Pañcannañceva anāpatti,<br>
tīhi ṭhānehi sobhati.</p>
<p><a class='sc' id='49'></a><a class='ms' id='p_5V_2280'></a>Kati kāyikā rattiṃ,<br>
Kati kāyikā divā;<br>
Nijjhāyantassa kati āpatti,<br>
Kati piṇḍapātapaccayā.</p>
<p><a class='sc' id='50'></a><a class='ms' id='p_5V_2281'></a>Dve kāyikā rattiṃ,<br>
Dve kāyikā divā;<br>
Nijjhāyantassa ekā āpatti,<br>
Ekā piṇḍapātapaccayā.</p>
<p><a class='sc' id='51'></a><a class='ms' id='p_5V_2282'></a>Katānisaṃse sampassaṃ,<br>
paresaṃ saddhāya desaye;<br>
Ukkhittakā kati vuttā,<br>
kati sammāvattanā.</p>
<p><a class='sc' id='52'></a><a class='ms' id='p_5V_2283'></a>Aṭṭhānisaṃse sampassaṃ,<br>
Paresaṃ saddhāya desaye;<br>
Ukkhittakā tayo vuttā,<br>
Tecattālīsa sammāvattanā.</p>
<p><a class='sc' id='53'></a><a class='pts-vp-pli' id='pts-vp-pli5.213'></a><a class='ms' id='p_5V_2284'></a>Kati ṭhāne musāvādo,<br>
kati paramanti vuccati;<br>
Kati pāṭidesanīyā,<br>
katinaṃ desanāya ca.</p>
<p><a class='sc' id='54'></a><a class='ms' id='p_5V_2285'></a>Pañca ṭhāne musāvādo,<br>
Cuddasa paramanti vuccati;<br>
Dvādasa pāṭidesanīyā,<br>
Catunnaṃ desanāya ca.</p>
<p><a class='sc' id='55'></a><a class='ms' id='p_5V_2286'></a>Kataṅgiko musāvādo,<br>
kati uposathaṅgāni;<br>
Kati dūteyyaṅgāni,<br>
kati titthiyavattanā.</p>
<p><a class='sc' id='56'></a><a class='ms' id='p_5V_2287'></a>Aṭṭhaṅgiko musāvādo,<br>
aṭṭha uposathaṅgāni;<br>
Aṭṭha dūteyyaṅgāni,<br>
aṭṭha titthiyavattanā.</p>
<p><a class='sc' id='57'></a><a class='ms' id='p_5V_2288'></a>Kativācikā upasampadā,<br>
Katinaṃ paccuṭṭhātabbaṃ;<br>
Katinaṃ āsanaṃ dātabbaṃ,<br>
Bhikkhunovādako katihi.</p>
<p><a class='sc' id='58'></a><a class='ms' id='p_5V_2289'></a>Aṭṭhavācikā upasampadā,<br>
Aṭṭhannaṃ paccuṭṭhātabbaṃ;<br>
Aṭṭhannaṃ āsanaṃ dātabbaṃ,<br>
Bhikkhunovādako aṭṭhahi.</p>
<p><a class='sc' id='59'></a><a class='ms' id='p_5V_2290'></a>Katinaṃ chejjaṃ hoti,<br>
katinaṃ thullaccayaṃ;<br>
Katinañceva anāpatti,<br>
sabbesaṃ ekavatthukā.</p>
<p><a class='sc' id='60'></a><a class='ms' id='p_5V_2291'></a>Ekassa chejjaṃ hoti,<br>
catunnaṃ thullaccayaṃ;<br>
Catunnañceva anāpatti,<br>
sabbesaṃ ekavatthukā.</p>
<p><a class='sc' id='61'></a><a class='ms' id='p_5V_2292'></a>Kati āghātavatthūni,<br>
katihi saṃgho bhijjati;<br>
Katettha paṭhamāpattikā,<br>
ñattiyā karaṇā kati.</p>
<p><a class='sc' id='62'></a><a class='ms' id='p_5V_2293'></a>Nava āghātavatthūni,<br>
navahi saṃgho bhijjati;<br>
Navettha paṭhamāpattikā,<br>
ñattiyā karaṇā nava.</p>
</blockquote>
<h2>4. Avandanīyapuggalādi</h2>
<blockquote class='gatha'>
<p><a class='sc' id='63'></a><a class='ms' id='p_5V_2294'></a><a class='msdiv' id='msdiv477'></a>Kati puggalā nābhivādetabbā,<br>
Añjalisāmicena ca;<br>
Katinaṃ dukkaṭaṃ hoti,<br>
Kati cīvaradhāraṇā.</p>
<p><a class='sc' id='64'></a><a class='ms' id='p_5V_2295'></a>Dasa puggalā nābhivādetabbā,<br>
Añjalisāmicena ca;<br>
Dasannaṃ dukkaṭaṃ hoti,<br>
Dasa cīvaradhāraṇā.</p>
<p><a class='sc' id='65'></a><a class='ms' id='p_5V_2296'></a>Katinaṃ vassaṃvuṭṭhānaṃ,<br>
dātabbaṃ idha cīvaraṃ;<br>
Katinaṃ sante dātabbaṃ,<br>
katinañceva na dātabbaṃ.</p>
<p><a class='sc' id='66'></a><a class='ms' id='p_5V_2297'></a>Pañcannaṃ vassaṃvuṭṭhānaṃ,<br>
dātabbaṃ idha cīvaraṃ;<br>
Sattannaṃ sante dātabbaṃ,<br>
soḷasannaṃ na dātabbaṃ.</p>
<p><a class='sc' id='67'></a><a class='ms' id='p_5V_2298'></a>Katisataṃ rattisataṃ,<br>
āpattiyo chādayitvāna;<br>
Kati rattiyo vasitvāna,<br>
mucceyya pārivāsiko.</p>
<p><a class='sc' id='68'></a><a class='ms' id='p_5V_2299'></a>Dasasataṃ rattisataṃ,<br>
āpattiyo chādayitvāna;<br>
Dasa rattiyo vasitvāna,<br>
mucceyya pārivāsiko.</p>
<p><a class='sc' id='69'></a><a class='ms' id='p_5V_2300'></a>Kati kammadosā vuttā,<br>
buddhenādiccabandhunā;<br>
Campāyaṃ vinayavatthusmiṃ,<br>
<span class='var' id='note360' title='sabbe adhammikā (bj, s1-3)'>sabbeva adhammikā</span> kati.</p>
<p><a class='sc' id='70'></a><a class='ms' id='p_5V_2301'></a>Dvādasa kammadosā vuttā,<br>
buddhenādiccabandhunā;<br>
Campāyaṃ vinayavatthusmiṃ,<br>
<span class='var' id='note361' title='sabbevādhammikā (bj) | sabbe adhammikā (s1-3)'>sabbeva adhammikā</span> katā.</p>
<p><a class='sc' id='71'></a><a class='ms' id='p_5V_2302'></a>Kati kammasampattiyo vuttā,<br>
Buddhenādiccabandhunā;<br>
Campāyaṃ vinayavatthusmiṃ,<br>
Sabbeva dhammikā kati.</p>
<p><a class='sc' id='72'></a><a class='pts-vp-pli' id='pts-vp-pli5.214'></a><a class='ms' id='p_5V_2303'></a>Catasso kammasampattiyo vuttā,<br>
Buddhenādiccabandhunā;<br>
Campāyaṃ vinayavatthusmiṃ,<br>
Sabbeva dhammikā katā.</p>
<p><a class='sc' id='73'></a><a class='ms' id='p_5V_2304'></a>Kati kammāni vuttāni,<br>
buddhenādiccabandhunā;<br>
Campāyaṃ vinayavatthusmiṃ,<br>
dhammikā adhammikā kati.</p>
<p><a class='sc' id='74'></a><a class='ms' id='p_5V_2305'></a>Cha kammāni vuttāni,<br>
buddhenādiccabandhunā;<br>
Campāyaṃ vinayavatthusmiṃ,<br>
ekettha dhammikā katā;<br>
Pañca adhammikā vuttā,<br>
buddhenādiccabandhunā.</p>
<p><a class='sc' id='75'></a><a class='ms' id='p_5V_2306'></a>Kati kammāni vuttāni,<br>
buddhenādiccabandhunā;<br>
Campāyaṃ vinayavatthusmiṃ,<br>
dhammikā adhammikā kati.</p>
<p><a class='sc' id='76'></a><a class='ms' id='p_5V_2307'></a>Cattāri kammāni vuttāni,<br>
buddhenādiccabandhunā;<br>
Campāyaṃ vinayavatthusmiṃ,<br>
ekettha dhammikā katā;<br>
Tayo adhammikā vuttā,<br>
buddhenādiccabandhunā.</p>
<p><a class='sc' id='77'></a><a class='ms' id='p_5V_2308'></a>Yaṃ desitaṃnantajinena tādinā,<br>
Āpattikkhandhāni vivekadassinā;<br>
Katettha sammanti vinā samathehi,<br>
Pucchāmi taṃ brūhi vibhaṅgakovida.</p>
<p><a class='sc' id='78'></a><a class='ms' id='p_5V_2309'></a>Yaṃ desitaṃnantajinena tādinā,<br>
Āpattikkhandhāni vivekadassinā;<br>
Ekettha sammati vinā samathehi,<br>
Etaṃ te akkhāmi vibhaṅgakovida.</p>
<p><a class='sc' id='79'></a><a class='ms' id='p_5V_2310'></a>Kati āpāyikā vuttā,<br>
buddhenādiccabandhunā;<br>
Vinayaṃ paṭijānantassa,<br>
<span class='var' id='note362' title='visayāni (bj, s1-3, pts1)'>vinayāni</span> suṇoma te.</p>
<p><a class='sc' id='80'></a><a class='ms' id='p_5V_2311'></a>Chaūnadiyaḍḍhasatā vuttā,<br>
Buddhenādiccabandhunā;<br>
Āpāyikā nerayikā,<br>
Kappaṭṭhā saṃghabhedakā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='81'></a><a class='ms' id='p_5V_2312'></a>Kati nāpāyikā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='82'></a><a class='ms' id='p_5V_2313'></a>Aṭṭhārasa nāpāyikā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='83'></a><a class='ms' id='p_5V_2314'></a>Kati aṭṭhakā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='84'></a><a class='ms' id='p_5V_2315'></a>Aṭṭhārasa aṭṭhakā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
</blockquote>
<h2>5. Soḷasakammādi</h2>
<blockquote class='gatha'>
<p><a class='sc' id='85'></a><a class='ms' id='p_5V_2316'></a><a class='msdiv' id='msdiv478'></a>Kati kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='86'></a><a class='ms' id='p_5V_2317'></a>Soḷasa kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='87'></a><a class='pts-vp-pli' id='pts-vp-pli5.215'></a><a class='ms' id='p_5V_2318'></a>Kati kammadosā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='88'></a><a class='ms' id='p_5V_2319'></a>Dvādasa kammadosā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='89'></a><a class='ms' id='p_5V_2320'></a>Kati kammasampattiyo vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇoma te.</p>
<p><a class='sc' id='90'></a><a class='ms' id='p_5V_2321'></a>Catasso kammasampattiyo vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='91'></a><a class='ms' id='p_5V_2322'></a>Kati kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='92'></a><a class='ms' id='p_5V_2323'></a>Cha kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='93'></a><a class='ms' id='p_5V_2324'></a>Kati kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='94'></a><a class='ms' id='p_5V_2325'></a>Cattāri kammāni vuttāni,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='95'></a><a class='ms' id='p_5V_2326'></a>Kati pārājikā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='96'></a><a class='ms' id='p_5V_2327'></a>Aṭṭha pārājikā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='97'></a><a class='ms' id='p_5V_2328'></a>Kati saṃghādisesā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='98'></a><a class='ms' id='p_5V_2329'></a>Tevīsa saṃghādisesā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='99'></a><a class='ms' id='p_5V_2330'></a>Kati aniyatā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='100'></a><a class='ms' id='p_5V_2331'></a>Dve aniyatā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇohi me.</p>
<p><a class='sc' id='101'></a><a class='ms' id='p_5V_2332'></a>Kati nissaggiyā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='102'></a><a class='ms' id='p_5V_2333'></a>Dvecattālīsa nissaggiyā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='103'></a><a class='ms' id='p_5V_2334'></a>Kati pācittiyā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='104'></a><a class='ms' id='p_5V_2335'></a>Aṭṭhāsītisataṃ pācittiyā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='105'></a><a class='ms' id='p_5V_2336'></a>Kati pāṭidesanīyā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇoma te.</p>
<p><a class='sc' id='106'></a><a class='ms' id='p_5V_2337'></a>Dvādasa pāṭidesanīyā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='107'></a><a class='ms' id='p_5V_2338'></a>Kati sekhiyā vuttā,<br>
buddhenādiccabandhunā;<br>
Vinayaṃ paṭijānantassa,<br>
vinayāni suṇoma te.</p>
<p><a class='sc' id='108'></a><a class='ms' id='p_5V_2339'></a>Pañcasattati sekhiyā vuttā,<br>
Buddhenādiccabandhunā;<br>
Vinayaṃ paṭijānantassa,<br>
Vinayāni suṇohi me.</p>
<p><a class='sc' id='109'></a><a class='ms' id='p_5V_2340'></a>Yāva supucchitaṃ tayā,<br>
yāva suvissajjitaṃ mayā;<br>
Pucchāvissajjanāya vā,<br>
natthi kiñci asuttakanti.</p>
</blockquote>
<p class='endsection'><a class='sc' id='110'></a><a class='ms' id='p_5V_2341'></a>Dutiyagāthāsaṅgaṇikaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
