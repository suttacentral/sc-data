<!DOCTYPE html>
<html>
<head>
<meta charset='UTF-8'>
<meta name='author' content='Chaṭṭha Saṅgāyana Tipiṭaka'>
<title></title>
</head>
<body>
<article id='pli-tv-bi-pm' lang='pli'>
<header>
<h1>Bhikkhunīpātimokkhapāḷi</h1>
</header>
<p class='namo'>Namo tassa bhagavato arahato sammāsambuddhassa</p>
<h2><span class='add'><a id='prelim'>Preliminaries</a></span></h2>
<h3>Pubbakaraṇaṃ</h3>
<blockquote class='gatha'>
<p><a class='ref sc' id='sc1' href='#sc1'>SC 1</a>Sammajjanī padīpo ca, udakaṃ āsanena ca;<br>
Uposathassa etāni, “pubbakaraṇa”nti vuccati.</p>
</blockquote>
<h3>Pubbakiccaṃ</h3>
<blockquote class='gatha'>
<p><a class='ref sc' id='sc2' href='#sc2'>SC 2</a>Chanda, pārisuddhi, utukkhānaṃ, bhikkhunigaṇanā ca ovādo;<br>
Uposathassa etāni, “pubbakicca”nti vuccati.</p>
</blockquote>
<h3>Pattakallaaṅgā</h3>
<blockquote class='gatha'>
<p><a class='ref sc' id='sc3' href='#sc3'>SC 3</a>Uposatho, yāvatikā ca bhikkhunī kammappattā;<br>
Sabhāgāpattiyo ca na vijjanti;<br>
Vajjanīyā ca puggalā tasmiṃ na honti, “pattakalla”nti vuccati.</p>
</blockquote>
<p><a class='ref sc' id='sc4' href='#sc4'>SC 4</a>Pubbakaraṇapubbakiccāni samāpetvā desitāpattikassa samaggassa bhikkhunisaṅghassa anumatiyā pātimokkhaṃ uddisituṃ ārādhanaṃ karoma.</p>
<h2><span class='add'><a id='nidana'>Nidānuddeso</a></span></h2>
<p><a class='ref sc' id='sc5'>SC 5</a><span class='evam' href='#sc5'>SC 5</a><span class='evam'>Suṇātu me ayye saṅgho</span>. Ajjuposatho pannaraso, yadi saṅghassa pattakallaṃ, saṅgho uposathaṃ kareyya, pātimokkhaṃ uddiseyya.</p>
<p><a class='ref sc' id='sc6' href='#sc6'>SC 6</a>Kiṃ saṅghassa pubbakiccaṃ? Pārisuddhiṃ ayyāyo ārocetha, pātimokkhaṃ uddisissāmi, taṃ sabbāva santā sādhukaṃ suṇoma manasi karoma. Yassā siyā āpatti, sā āvikareyya, asantiyā āpattiyā tuṇhī bhavitabbaṃ, tuṇhībhāvena kho panāyyāyo, “parisuddhā”ti vedissāmi. Yathā kho pana paccekapuṭṭhassā veyyākaraṇaṃ hoti, evamevaṃ evarūpāya parisāya yāvatatiyaṃ anusāvitaṃ hoti. Yā pana bhikkhunī yāvatatiyaṃ anusāviyamāne saramānā santiṃ āpattiṃ nāvikareyya, sampajānamusāvādassā hoti. Sampajānamusāvādo kho panāyyāyo, antarāyiko dhammo vutto bhagavatā, tasmā saramānāya bhikkhuniyā āpannāya visuddhāpekkhāya santī āpatti āvikātabbā, āvikatā hissā phāsu hoti.</p>
<p><a class='ref sc' id='sc7' href='#sc7'>SC 7</a>Uddiṭṭhaṃ kho, ayyāyo, nidānaṃ. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Nidānaṃ niṭṭhitaṃ.</p>
<h2><span class='add'><a id='pj'>Pārājikuddeso</a></span></h2>
<p>Tatrime aṭṭha pārājikā dhammā uddesaṃ āgacchanti.</p>
<h4><span class='add'><a id='pj1'>Pārājika 1. Methunadhammasikkhāpadaṃ</a></span></h4>
<p><a class='ref sc' id='sc8' href='#sc8'>SC 8</a>Yā pana bhikkhunī chandaso methunaṃ dhammaṃ paṭiseveyya, antamaso tiracchānagatenapi, pārājikā hoti asaṃvāsā.</p>
<h4><span class='add'><a id='pj2'>Pārājika 2. Adinnādānasikkhāpadaṃ</a></span></h4>
<p><a class='ref sc' id='sc9' href='#sc9'>SC 9</a>Yā pana bhikkhunī gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā corāsi bālāsi mūḷhāsi thenāsīti, tathārūpaṃ bhikkhunī adinnaṃ ādiyamānā ayampi pārājikā hoti asaṃvāsā.</p>
<h4><span class='add'><a id='pj3'>Pārājika 3. Manussaviggahasikkhāpadaṃ</a></span></h4>
<p><a class='ref sc' id='sc10' href='#sc10'>SC 10</a>Yā pana bhikkhunī sañcicca manussaviggahaṃ jīvitā voropeyya, satthahārakaṃ vāssa pariyeseyya, maraṇavaṇṇaṃ vā saṃvaṇṇeyya, maraṇāya vā samādapeyya, “ambho purisa, kiṃ tuyhiminā pāpakena dujjīvitena, mataṃ te jīvitā seyyo”ti, iti cittamanā cittasaṅkappā anekapariyāyena maraṇavaṇṇaṃ vā saṃvaṇṇeyya, maraṇāya vā samādapeyya, ayampi pārājikā hoti asaṃvāsā.</p>
<h4><span class='add'><a id='pj4'>Pārājika 4. Uttarimanussadhammasikkhāpadaṃ</a></span></h4>
<p><a class='ref sc' id='sc11' href='#sc11'>SC 11</a>Yā pana bhikkhunī anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya, “iti jānāmi, iti passāmī”ti, tato aparena samayena samanuggāhīyamānā vā asamanuggāhīyamānā vā āpannā visuddhāpekkhā evaṃ vadeyya, “ajānamevaṃ, ayye, avacaṃ jānāmi, apassaṃ passāmi, tucchaṃ musā vilapi”nti, aññatra adhimānā, ayampi pārājikā hoti asaṃvāsā.</p>
<h4><span class='add'><a id='pj5'>Pārājika 5. Ubbhajāṇumaṇḍalikāsikkhāpadaṃ</a></span></h4>
<p><a class='ref sc' id='sc12' href='#sc12'>SC 12</a>Yā pana bhikkhunī avassutā avassutassa purisapuggalassa, adhakkhakaṃ ubbhajāṇumaṇḍalaṃ āmasanaṃ vā parāmasanaṃ vā gahaṇaṃ vā chupanaṃ vā paṭipīḷanaṃ vā sādiyeyya, ayampi pārājikā hoti asaṃvāsā ubbhajāṇumaṇḍalikā.</p>
<h4><span class='add'><a id='pj6'>Pārājika 6. Vajjappaṭicchādikāsikkhāpadaṃ</a></span></h4>
<p><a class='ref sc' id='sc13' href='#sc13'>SC 13</a>Yā pana bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodeyya, na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṃ vadeyya: “pubbevāhaṃ, ayye, aññāsiṃ etaṃ bhikkhuniṃ ‘evarūpā ca evarūpā ca sā bhaginī’ti, no ca kho attanā paṭicodessaṃ, na gaṇassa ārocessa”nti, ayampi pārājikā hoti asaṃvāsā vajjappaṭicchādikā.</p>
<h4><span class='add'><a id='pj7'>Pārājika 7. Ukkhittānuvattikāsikkhāpadaṃ</a></span></h4>
<p><a class='ref sc' id='sc14' href='#sc14'>SC 14</a>Yā pana bhikkhunī samaggena saṅghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvatteyya, sā bhikkhunī bhikkhunīhi evamassa vacanīyā: “eso kho, ayye, bhikkhu samaggena saṅghena ukkhitto, dhammena vinayena satthusāsanena anādaro appaṭikāro akatasahāyo, māyye, etaṃ bhikkhuṃ anuvattī”ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyaṃ ce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi pārājikā hoti asaṃvāsā ukkhittānuvattikā.</p>
<h4><span class='add'><a id='pj8'>Pārājika 8. Aṭṭhavatthukāsikkhāpadaṃ</a></span></h4>
<p><a class='ref sc' id='sc15' href='#sc15'>SC 15</a>Yā pana bhikkhunī avassutā avassutassa purisapuggalassa hatthaggahaṇaṃ vā sādiyeyya, saṅghāṭikaṇṇaggahaṇaṃ vā sādiyeyya, santiṭṭheyya vā, sallapeyya vā, saṅketaṃ vā gaccheyya, purisassa vā abbhāgamanaṃ sādiyeyya, channaṃ vā anupaviseyya, kāyaṃ vā tadatthāya upasaṃhareyya etassa asaddhammassa paṭisevanatthāya, ayampi pārājikā hoti asaṃvāsā aṭṭhavatthukā.</p>
<hr>
<p><a class='ref sc' id='sc16' href='#sc16'>SC 16</a>Uddiṭṭhā kho, ayyāyo, aṭṭha pārājikā dhammā. Yesaṃ bhikkhunī aññataraṃ vā aññataraṃ vā āpajjitvā na labhati bhikkhunīhi saddhiṃ saṃvāsaṃ yathā pure, tathā pacchā, pārājikā hoti asaṃvāsā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Pārājikaṃ niṭṭhitaṃ.</p>
<h2><span class='add'><a id='ss'>Saṅghādisesuddeso</a></span></h2>
<p><a class='ref sc' id='sc17' href='#sc17'>SC 17</a>Ime kho panāyyāyo sattarasa saṅghādisesā dhammā uddesaṃ āgacchanti.</p>
<h4><span class='add'><a id='ss1'>Saṅghādisesa 1. Ussayavādikāsikkhāpadaṃ</a></span></h4>
<p><a class='ref sc' id='sc18' href='#sc18'>SC 18</a>Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss2'>Saṅghādisesa 2. Corīvuṭṭhāpikāsikkhāpadaṃ</a></span></h4>
<p><a class='ref sc' id='sc19' href='#sc19'>SC 19</a>Yā pana bhikkhunī jānaṃ coriṃ vajjhaṃ viditaṃ anapaloketvā rājānaṃ vā saṅghaṃ vā gaṇaṃ vā pūgaṃ vā seṇiṃ vā, aññatra kappā vuṭṭhāpeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss3'>Saṅghādisesa 3. Ekagāmantaragamanasikkhāpadaṃ</a></span></h4>
<p><a class='ref sc' id='sc20' href='#sc20'>SC 20</a>Yā pana bhikkhunī ekā vā gāmantaraṃ gaccheyya, ekā vā nadīpāraṃ gaccheyya, ekā vā rattiṃ vippavaseyya, ekā vā gaṇamhā ohiyeyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss4'>Saṅghādisesa 4. Ukkhittakaosāraṇasikkhāpadaṃ</a></span></h4>
<p><a class='ref sc' id='sc21' href='#sc21'>SC 21</a>Yā pana bhikkhunī samaggena saṅghena ukkhittaṃ bhikkhuniṃ dhammena vinayena satthusāsanena anapaloketvā kārakasaṅghaṃ, anaññāya gaṇassa chandaṃ osāreyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss5'>Saṅghādisesa 5. Bhojanapaṭiggahaṇapaṭhamasikkhāpadaṃ</a></span></h4>
<p><a class='ref sc' id='sc22' href='#sc22'>SC 22</a>Yā pana bhikkhunī avassutā avassutassa purisapuggalassa hatthato khādanīyaṃ vā, bhojanīyaṃ vā sahatthā paṭiggahetvā khādeyya vā bhuñjeyya vā, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss6'>Saṅghādisesa 6. Bhojanapaṭiggahaṇadutiyasikkhāpadaṃ</a></span></h4>
<p><a class='ref sc' id='sc23' href='#sc23'>SC 23</a>Yā pana bhikkhunī evaṃ vadeyya: “kiṃ te, ayye, eso purisapuggalo karissati avassuto vā anavassuto vā, yato tvaṃ anavassutā, iṅgha, ayye, yaṃ te eso purisapuggalo deti khādanīyaṃ vā bhojanīyaṃ vā, taṃ tvaṃ sahatthā paṭiggahetvā khāda vā bhuñja vā”ti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss7'>Saṅghādisesa 7. Sañcarittasikkhāpadaṃ</a></span></h4>
<p><a class='ref sc' id='sc24' href='#sc24'>SC 24</a>Yā pana bhikkhunī sañcarittaṃ samāpajjeyya itthiyā vā purisamatiṃ, purisassa vā itthimatiṃ, jāyattane vā jārattane vā antamaso taṅkhaṇikāyapi, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss8'>Saṅghādisesa 8. Duṭṭhadosasikkhāpadaṃ</a></span></h4>
<p><a class='ref sc' id='sc25' href='#sc25'>SC 25</a>Yā pana bhikkhunī bhikkhuniṃ duṭṭhā dosā appatītā amūlakena pārājikena dhammena anuddhaṃseyya: “appeva nāma naṃ imamhā brahmacariyā cāveyya”nti, tato aparena samayena samanuggāhīyamānā vā asa manuggāhīyamānā vā amūlakañceva taṃ adhikaraṇaṃ hoti, bhikkhunī ca dosaṃ patiṭṭhāti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss9'>Saṅghādisesa 9. Aññabhāgiyasikkhāpadaṃ</a></span></h4>
<p><a class='ref sc' id='sc26' href='#sc26'>SC 26</a>Yā pana bhikkhunī bhikkhuniṃ duṭṭhā dosā appatītā aññabhāgiyassa adhikaraṇassa kiñcidesaṃ lesamattaṃ upādāya pārājikena dhammena anuddhaṃseyya, “appeva nāma naṃ imamhā brahmacariyā cāveyya”nti, tato aparena samayena samanuggāhīyamānā vā asamanuggāhīyamānā vā aññabhāgiyañceva taṃ adhikaraṇaṃ hoti. Kocideso lesamatto upādinno, bhikkhunī ca dosaṃ patiṭṭhāti, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss10'>Saṅghādisesa 10. Sikkhaṃpaccācikkhaṇasikkhāpadaṃ</a></span></h4>
<p><a class='ref sc' id='sc27' href='#sc27'>SC 27</a>Yā pana bhikkhunī kupitā anattamanā evaṃ vadeyya: “buddhaṃ paccācikkhāmi dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī”ti. Sā bhikkhunī bhikkhunīhi evamassa vacanīyā: “māyye kupitā anattamanā evaṃ avaca ‘buddhaṃ paccācikkhāmi, dhammaṃ paccācikkhāmi, saṅghaṃ paccācikkhāmi, sikkhaṃ paccācikkhāmi, kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṃ santike brahmacariyaṃ carissāmī’ti, abhiramāyye, svākkhāto dhammo, cara brahmacariyaṃ sammā dukkhassa antakiriyāyā”ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss11'>Saṅghādisesa 11. Adhikaraṇakupitasikkhāpadaṃ</a></span></h4>
<p><a class='ref sc' id='sc28' href='#sc28'>SC 28</a>Yā pana bhikkhunī kismiñcideva adhikaraṇe paccākatā kupitā anattamanā evaṃ vadeyya: “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti, sā bhikkhunī bhikkhunīhi evamassa vacanīyā: “māyye, kismiñcideva adhikaraṇe paccākatā kupitā anattamanā evaṃ avaca ‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’ti, ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss12'>Saṅghādisesa 12. Pāpasamācārapaṭhamasikkhāpadaṃ</a></span></h4>
<p><a class='ref sc' id='sc29' href='#sc29'>SC 29</a>Bhikkhuniyo paneva saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, tā bhikkhuniyo bhikkhunīhi evamassu vacanīyā: “bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī”ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyyuṃ, iccetaṃ kusalaṃ, no ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss13'>Saṅghādisesa 13. Pāpasamācāradutiyasikkhāpadaṃ</a></span></h4>
<p><a class='ref sc' id='sc30' href='#sc30'>SC 30</a>Yā pana bhikkhunī evaṃ vadeyya: “saṃsaṭṭhāva, ayye, tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā bhikkhunisaṅghassa vihesikā aññamaññissā vajjappaṭicchādikā, tā saṅgho na kiñci āha tumhaññeva saṅgho uññāya paribhavena akkhantiyā vebhassiyā dubbalyā evamāha: ‘bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī”’ti, sā bhikkhunī bhikkhunīhi evamassa vacanīyā: “māyye, evaṃ avaca, saṃsaṭṭhāva ayye tumhe viharatha, mā tumhe nānā viharittha, santi saṅghe aññāpi bhikkhuniyo evācārā evaṃsaddā evaṃsilokā bhikkhunisaṅghassa vihesikā aññamaññissā vajjappaṭicchādikā, tā saṅgho na kiñci āha, tumhaññeva saṅgho uññāya paribhavena akkhantiyā vebhassiyā dubbalyā evamāha: ‘bhaginiyo kho saṃsaṭṭhā viharanti pāpācārā pāpasaddā pāpasilokā bhikkhunisaṅghassa vihesikā aññamaññissā vajjappaṭicchādikā, viviccathāyye, vivekaññeva bhaginīnaṃ saṅgho vaṇṇetī”’ti, evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ, no ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss14'>Saṅghādisesa 14. Saṅghabhedakasikkhāpadaṃ</a></span></h4>
<p><a class='ref sc' id='sc31' href='#sc31'>SC 31</a>Yā pana bhikkhunī samaggassa saṅghassa bhedāya parakkameyya, bhedanasaṃvattanikaṃ vā adhikaraṇaṃ samādāya paggayha tiṭṭheyya, sā bhikkhunī bhikkhunīhi evamassa vacanīyā: “māyyā, samaggassa saṅghassa bhedāya parakkami, bhedanasaṃvattanikaṃ vā adhikaraṇaṃ samādāya paggayha aṭṭhāsi, sametāyyā, saṅghena, samaggo hi saṅgho sammodamāno avivadamāno ekuddeso phāsu viharatī”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss15'>Saṅghādisesa 15. Bhedānuvattakasikkhāpadaṃ</a></span></h4>
<p><a class='ref sc' id='sc32' href='#sc32'>SC 32</a>Tassāyeva kho pana bhikkhuniyā bhikkhuniyo honti anuvattikā vaggavādikā ekā vā dve vā tisso vā, tā evaṃ vadeyyuṃ: “māyyāyo, etaṃ bhikkhuniṃ kiñci avacuttha dhammavādinī cesā bhikkhunī, vinayavādinī cesā bhikkhunī, amhākañcesā bhikkhunī chandañca ruciñca ādāya voharati, jānāti, no bhāsati, amhākampetaṃ khamatī”ti, tā bhikkhuniyo bhikkhunīhi evamassu vacanīyā: “māyyāyo, evaṃ avacuttha, na cesā bhikkhunī dhammavādinī, na cesā bhikkhunī vinayavādinī, māyyānampi saṅghabhedo ruccittha, sametāyyānaṃ saṅghena, samaggo hi saṅgho sammodamāno avivadamāno ekuddeso phāsu viharatī”ti, evañca tā bhikkhuniyo bhikkhunīhi vuccamānā tatheva paggaṇheyyuṃ, tā bhikkhuniyo bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyyuṃ. Iccetaṃ kusalaṃ. No ce paṭinissajjeyyuṃ, imāpi bhikkhuniyo yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss16'>Saṅghādisesa 16. Dubbacasikkhāpadaṃ</a></span></h4>
<p><a class='ref sc' id='sc33' href='#sc33'>SC 33</a>Bhikkhunī paneva dubbacajātikā hoti uddesapariyāpannesu sikkhāpadesu bhikkhunīhi sahadhammikaṃ vuccamānā attānaṃ avacanīyaṃ karoti: “mā maṃ ayyāyo kiñci avacuttha kalyāṇaṃ vā pāpakaṃ vā, ahampāyyāyo, na kiñci vakkhāmi kalyāṇaṃ vā pāpakaṃ vā, viramathāyyāyo, mama vacanāyā”ti, sā bhikkhunī bhikkhunīhi evamassa vacanīyā: “māyyā, attānaṃ avacanīyaṃ akāsi, vacanīyameva, ayyā, attānaṃ karotu, ayyāpi bhikkhuniyo vadatu sahadhammena, bhikkhuniyopi ayyaṃ vakkhanti sahadhammena, evaṃ saṃvaddhā hi tassa bhagavato parisā yadidaṃ aññamaññavacanena aññamaññavuṭṭhāpanenā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<h4><span class='add'><a id='ss17'>Saṅghādisesa 17. Kuladūsakasikkhāpadaṃ</a></span></h4>
<p><a class='ref sc' id='sc34' href='#sc34'>SC 34</a>Bhikkhunī paneva aññataraṃ gāmaṃ vā nigamaṃ vā upanissāya viharati kuladūsikā pāpasamācārā, tassā kho pāpakā samācārā dissanti ceva suyyanti ca, kulāni ca tāya duṭṭhāni dissanti ceva suyyanti ca, sā bhikkhunī bhikkhunīhi evamassa vacanīyā: “ayyā, kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya, duṭṭhāni dissanti ceva suyyanti ca, pakkamatāyyā imamhā āvāsā, alaṃ te idha vāsenā”ti. Evañca sā bhikkhunī bhikkhunīhi vuccamānā tā bhikkhuniyo evaṃ vadeyya: “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo, tādisikāya āpattiyā ekaccaṃ pabbājenti ekaccaṃ na pabbājentī”ti, sā bhikkhunī bhikkhunīhi evamassa vacanīyā: “māyyā, evaṃ avaca, na ca bhikkhuniyo chandagāminiyo, na ca bhikkhuniyo dosagāminiyo , na ca bhikkhuniyo mohagāminiyo, na ca bhikkhuniyo bhayagāminiyo, ayyā kho kuladūsikā pāpasamācārā, ayyāya kho pāpakā samācārā dissanti ceva suyyanti ca, kulāni cāyyāya duṭṭhāni dissanti ceva suyyanti ca, pakkamatāyyā, imamhā āvāsā alaṃ te idha vāsenā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, ayampi bhikkhunī yāvatatiyakaṃ dhammaṃ āpannā nissāraṇīyaṃ saṅghādisesaṃ.</p>
<hr>
<p><a class='ref sc' id='sc35' href='#sc35'>SC 35</a>Uddiṭṭhā kho ayyāyo sattarasa saṅghādisesā dhammā nava paṭhamāpattikā, aṭṭha yāvatatiyakā, yesaṃ bhikkhunī aññataraṃ vā aññataraṃ vā āpajjati, tāya bhikkhuniyā ubhatosaṅghe pakkhamānattaṃ caritabbaṃ. Ciṇṇamānattā bhikkhunī yattha siyā vīsatigaṇo bhikkhunisaṅgho, tattha sā bhikkhunī abbhetabbā. Ekāyapi ce ūno vīsatigaṇo bhikkhunisaṅgho taṃ bhikkhuniṃ abbheyya, sā ca bhikkhunī anabbhitā, tā ca bhikkhuniyo gārayhā, ayaṃ tattha sāmīci. Tatthāyyāyo pucchāmi, kaccittha parisuddhā, dutiyampi, pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Saṅghādiseso niṭṭhito.</p>
<h2><span class='add'><a id='np'>Nissaggiya pācittiyā</a></span></h2>
<p><a class='ref sc' id='sc36' href='#sc36'>SC 36</a>Ime kho panāyyāyo tiṃsa nissaggiyā pācittiyā dhammā uddesaṃ āgacchanti.</p>
<h3><span class='add' id='vagga1' href='#vagga1'>Pattavaggo</span></h3>
<h4><span class='add'><a id='np1'>Nissaggiya pācittiya 1. Pattasannicayasikkhāpadaṃ</a></span></h4>
<p><a class='ref sc' id='sc37' href='#sc37'>SC 37</a>Yā pana bhikkhunī pattasannicayaṃ kareyya, nissaggiyaṃ pācittiyaṃ.</p>
<h4><span class='add'><a id='np2'>Nissaggiya pācittiya 2. Akālacīvarabhājanasikkhāpadaṃ</a></span></h4>
<p><a class='ref sc' id='sc38' href='#sc38'>SC 38</a>Yā pana bhikkhunī akālacīvaraṃ “kālacīvara”nti adhiṭṭhahitvā bhājāpeyya, nissaggiyaṃ pācittiyaṃ.</p>
<h4><span class='add'><a id='np3'>Nissaggiya pācittiya 3. Cīvaraparivattanasikkhāpadaṃ</a></span></h4>
<p><a class='ref sc' id='sc39' href='#sc39'>SC 39</a>Yā pana bhikkhunī bhikkhuniyā saddhiṃ cīvaraṃ parivattetvā sā pacchā evaṃ vadeyya: “handāyye, tuyhaṃ cīvaraṃ, āhara metaṃ cīvaraṃ, yaṃ tuyhaṃ tuyhamevetaṃ, yaṃ mayhaṃ mayhamevetaṃ, āhara metaṃ cīvaraṃ, sakaṃ paccāharā”ti acchindeyya vā acchindāpeyya vā, nissaggiyaṃ pācittiyaṃ.</p>
<h4><span class='add'><a id='np4'>Nissaggiya pācittiya 4. Aññaviññāpanasikkhāpadaṃ</a></span></h4>
<p><a class='ref sc' id='sc40' href='#sc40'>SC 40</a>Yā pana bhikkhunī aññaṃ viññāpetvā aññaṃ viññāpeyya, nissaggiyaṃ pācittiyaṃ.</p>
<h4><span class='add'><a id='np5'>Nissaggiya pācittiya 5. Aññacetāpana sikkhāpadaṃ</a></span></h4>
<p><a class='ref sc' id='sc41' href='#sc41'>SC 41</a>Yā pana bhikkhunī aññaṃ cetāpetvā aññaṃ cetāpeyya, nissaggiyaṃ pācittiyaṃ.</p>
<h4><span class='add'><a id='np6'>Nissaggiya pācittiya 6. Paṭhamasaṅghikacetāpanasikkhāpadaṃ</a></span></h4>
<p><a class='ref sc' id='sc42' href='#sc42'>SC 42</a>Yā pana bhikkhunī aññadatthikena parikkhārena aññuddisikena saṅghikena aññaṃ cetāpeyya, nissaggiyaṃ pācittiyaṃ.</p>
<h4><span class='add'><a id='np7'>Nissaggiya pācittiya 7. Dutiyasaṅghikacetāpanasikkhāpadaṃ</a></span></h4>
<p><a class='ref sc' id='sc43' href='#sc43'>SC 43</a>Yā pana bhikkhunī aññadatthikena parikkhārena aññuddisikena saṅghikena saññācikena aññaṃ cetāpeyya, nissaggiyaṃ pācittiyaṃ.</p>
<h4><span class='add'><a id='np8'>Nissaggiya pācittiya 8. Paṭhamagaṇikacetāpanasikkhāpadaṃ</a></span></h4>
<p><a class='ref sc' id='sc44' href='#sc44'>SC 44</a>Yā pana bhikkhunī aññadatthikena parikkhārena aññuddisikena mahājanikena aññaṃ cetāpeyya, nissaggiyaṃ pācittiyaṃ.</p>
<h4><span class='add'><a id='np9'>Nissaggiya pācittiya 9. Dutiyagaṇikacetāpanasikkhāpadaṃ</a></span></h4>
<p><a class='ref sc' id='sc45' href='#sc45'>SC 45</a>Yā pana bhikkhunī aññadatthikena parikkhārena aññuddisikena mahājanikena saññācikena aññaṃ cetāpeyya, nissaggiyaṃ pācittiyaṃ.</p>
<h4><span class='add'><a id='np10'>Nissaggiya pācittiya 10. Puggalikacetāpanasikkhāpadaṃ</a></span></h4>
<p><a class='ref sc' id='sc46' href='#sc46'>SC 46</a>Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyaṃ.</p>
<p class='endsection'>Pattavaggo paṭhamo.</p>
<h3><span class='add' id='vagga2' href='#vagga2'>Cīvaravaggo</span></h3>
<h4><span class='add'><a id='np11'>Nissaggiya pācittiya 11. Garupāvuraṇasikkhāpadaṃ</a></span></h4>
<p><a class='ref sc' id='sc47' href='#sc47'>SC 47</a>Garupāvuraṇaṃ pana bhikkhuniyā cetāpentiyā catukkaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</p>
<h4><span class='add'><a id='np12'>Nissaggiya pācittiya 12. Lahupāvuraṇasikkhāpadaṃ</a></span></h4>
<p><a class='ref sc' id='sc48' href='#sc48'>SC 48</a>Lahupāvuraṇaṃ pana bhikkhuniyā cetāpentiyā aḍḍhateyyakaṃsaparamaṃ cetāpetabbaṃ. Tato ce uttari cetāpeyya, nissaggiyaṃ pācittiyaṃ.</p>
<h4><span class='add'><a id='np13'>Nissaggiya pācittiya 13. Kathinasikkhāpadaṃ</a></span></h4>
<p><a class='ref sc' id='sc49' href='#sc49'>SC 49</a>Niṭṭhitacīvarasmiṃ bhikkhuniyā ubbhatasmiṃ kathine dasāhaparamaṃ atirekacīvaraṃ dhāretabbaṃ. Taṃ atikkāmentiyā, nissaggiyaṃ pācittiyaṃ.</p>
<h4><span class='add'><a id='np14'>Nissaggiya pācittiya 14. Udositasikkhāpadaṃ</a></span></h4>
<p><a class='ref sc' id='sc50' href='#sc50'>SC 50</a>Niṭṭhitacīvarasmiṃ bhikkhuniyā ubbhatasmiṃ kathine ekarattampi ce bhikkhunī ticīvarena vippavaseyya, aññatra bhikkhunisammutiyā nissaggiyaṃ pācittiyaṃ.</p>
<h4><span class='add'><a id='np15'>Nissaggiya pācittiya 15. Akālacīvarasikkhāpadaṃ</a></span></h4>
<p><a class='ref sc' id='sc51' href='#sc51'>SC 51</a>Niṭṭhitacīvarasmiṃ bhikkhuniyā ubbhatasmiṃ kathine bhikkhuniyā paneva akālacīvaraṃ uppajjeyya, ākaṅkhamānāya bhikkhuniyā paṭiggahetabbaṃ, paṭiggahetvā khippameva kāretabbaṃ, no cassa pāripūri, māsaparamaṃ tāya bhikkhuniyā taṃ cīvaraṃ nikkhipitabbaṃ ūnassa pāripūriyā satiyā paccāsāya. Tato ce uttari nikkhipeyya satiyāpi paccāsāya, nissaggiyaṃ pācittiyaṃ.</p>
<h4><span class='add'><a id='np16'>Nissaggiya pācittiya 16. Aññātakaviññattisikkhāpadaṃ</a></span></h4>
<p><a class='ref sc' id='sc52' href='#sc52'>SC 52</a>Yā pana bhikkhunī aññātakaṃ gahapatiṃ vā gahapatāniṃ vā cīvaraṃ viññāpeyya aññatra samayā, nissaggiyaṃ pācittiyaṃ. Tatthāyaṃ samayo acchinnacīvarā vā hoti bhikkhunī, naṭṭhacīvarā vā, ayaṃ tattha samayo.</p>
<h4><span class='add'><a id='np17'>Nissaggiya pācittiya 17. Tatuttarisikkhāpadaṃ</a></span></h4>
<p><a class='ref sc' id='sc53' href='#sc53'>SC 53</a>Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya, santaruttaraparamaṃ tāya bhikkhuniyā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyaṃ.</p>
<h4><span class='add'><a id='np18'>Nissaggiya pācittiya 18. Paṭhamaupakkhaṭasikkhāpadaṃ</a></span></h4>
<p><a class='ref sc' id='sc54' href='#sc54'>SC 54</a>Bhikkhuniṃ paneva uddissa aññātakassa gahapatissa vā gahapatāniyā vā cīvaracetāpannaṃ upakkhaṭaṃ hoti: “iminā cīvaracetāpannena cīvaraṃ cetāpetvā itthannāmaṃ bhikkhuniṃ cīvarena acchādessāmī”ti. Tatra cesā bhikkhunī pubbe appavāritā upasaṅkamitvā cīvare vikappaṃ āpajjeyya: “sādhu vata, maṃ āyasmā iminā cīvaracetāpannena evarūpaṃ vā evarūpaṃ vā cīvaraṃ cetāpetvā acchādehī”ti kalyāṇakamyataṃ upādāya, nissaggiyaṃ pācittiyaṃ.</p>
<h4><span class='add'><a id='np19'>Nissaggiya pācittiya 19. Dutiyaupakkhaṭasikkhāpadaṃ</a></span></h4>
<p><a class='ref sc' id='sc55' href='#sc55'>SC 55</a>Bhikkhuniṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti: “imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuniṃ cīvarehi acchādessāmā”ti. Tatra cesā bhikkhūnī pubbe appavāritā upasaṅkamitvā cīvare vikappaṃ āpajjeyya: “sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha ubhova santā ekenā”ti kalyāṇakamyataṃ upādāya, nissaggiyaṃ pācittiyaṃ.</p>
<h4><span class='add'><a id='np20'>Nissaggiya pācittiya 20. Rājasikkhāpadaṃ</a></span></h4>
<p><a class='ref sc' id='sc56' href='#sc56'>SC 56</a>Bhikkhuniṃ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṃ pahiṇeyya: “iminā cīvaracetāpannena cīvaraṃ cetāpetvā itthannāmaṃ bhikkhuniṃ cīvarena acchādehī”ti. So ce dūto taṃ bhikkhuniṃ upasaṅkamitvā evaṃ vadeyya: “idaṃ kho, ayye, ayyaṃ uddissa cīvaracetāpannaṃ ābhataṃ, paṭiggaṇhātāyyā cīvaracetāpanna”nti. Tāya bhikkhuniyā so dūto evamassa vacanīyo: “na kho mayaṃ, āvuso, cīvaracetāpannaṃ paṭiggaṇhāma, cīvarañca kho mayaṃ paṭiggaṇhāma kālena kappiya”nti. So ce dūto taṃ bhikkhuniṃ evaṃ vadeyya: “atthi panāyyāya, koci veyyāvaccakaro”ti, cīvaratthikāya, bhikkhave, bhikkhuniyā veyyāvaccakaro niddisitabbo ārāmiko vā upāsako vā: “eso kho, āvuso, bhikkhunīnaṃ veyyāvaccakaro”ti. So ce dūto taṃ veyyāvaccakaraṃ saññāpetvā taṃ bhikkhuniṃ upasaṅkamitvā evaṃ vadeyya: “yaṃ kho, ayye, ayyā veyyāvaccakaraṃ niddisi, saññatto so mayā, upasaṅkamatāyyā kālena, cīvarena taṃ acchādessatī”ti. Cīvaratthikāya, bhikkhave, bhikkhuniyā veyyāvaccakaro upasaṅkamitvā dvattikkhattuṃ codetabbo sāretabbo: “attho me, āvuso, cīvarenā”ti, dvattikkhattuṃ codayamānā sārayamānā taṃ cīvaraṃ abhinipphādeyya, iccetaṃ kusalaṃ, no ce abhinipphādeyya, catukkhattuṃ pañcakkhattuṃ chakkhattuparamaṃ tuṇhībhūtāya uddissa ṭhātabbaṃ, catukkhattuṃ pañcakkhattuṃ chakkhattuparamaṃ tuṇhībhūtā uddissa tiṭṭhamānā taṃ cīvaraṃ abhinipphādeyya, iccetaṃ kusalaṃ. Tato ce uttari vāyamamānā taṃ cīvaraṃ abhinipphādeyya, nissaggiyaṃ pācittiyaṃ. No ce abhinipphādeyya, yatassā cīvaracetāpannaṃ ābhataṃ, tattha sāmaṃ vā gantabbaṃ, dūto vā pāhetabbo: “yaṃ kho tumhe āyasmanto bhikkhuniṃ uddissa cīvaracetāpannaṃ pahiṇittha, na taṃ tassā bhikkhuniyā kiñci atthaṃ anubhoti, yuñjantāyasmanto sakaṃ, mā vo sakaṃ vinassā”ti, ayaṃ tattha sāmīci.</p>
<p class='endsection'>Cīvaravaggo dutiyo.</p>
<h3><span class='add' id='vagga3' href='#vagga3'>Pattavaggo</span></h3>
<h4><span class='add'><a id='np21'>Nissaggiya pācittiya 21. Rūpiyasikkhāpadaṃ</a></span></h4>
<p><a class='ref sc' id='sc57' href='#sc57'>SC 57</a>Yā pana bhikkhunī jātarūparajataṃ uggaṇheyya vā uggaṇhāpeyya vā upanikkhittaṃ vā sādiyeyya, nissaggiyaṃ pācittiyaṃ.</p>
<h4><span class='add'><a id='np22'>Nissaggiya pācittiya 22. Rūpiyasaṃvohārasikkhāpadaṃ</a></span></h4>
<p><a class='ref sc' id='sc58' href='#sc58'>SC 58</a>Yā pana bhikkhunī nānappakārakaṃ rūpiyasaṃvohāraṃ samāpajjeyya, nissaggiyaṃ pācittiyaṃ.</p>
<h4><span class='add'><a id='np23'>Nissaggiya pācittiya 23. Kayavikkayasikkhāpadaṃ</a></span></h4>
<p><a class='ref sc' id='sc59' href='#sc59'>SC 59</a>Yā pana bhikkhunī nānappakārakaṃ kayavikkayaṃ samāpajjeyya, nissaggiyaṃ pācittiyaṃ.</p>
<h4><span class='add'><a id='np24'>Nissaggiya pācittiya 24. Ūnapañcabandhanasikkhāpadaṃ</a></span></h4>
<p><a class='ref sc' id='sc60' href='#sc60'>SC 60</a>Yā pana bhikkhunī ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ. Tāya bhikkhuniyā so patto bhikkhuniparisāya nissajjitabbo, yo ca tassā bhikkhuniparisāya pattapariyanto, so tassā bhikkhuniyā padātabbo: “ayaṃ te bhikkhuni patto yāvabhedanāya dhāretabbo”ti, ayaṃ tattha sāmīci.</p>
<h4><span class='add'><a id='np25'>Nissaggiya pācittiya 25. Bhesajjasikkhāpadaṃ</a></span></h4>
<p><a class='ref sc' id='sc61' href='#sc61'>SC 61</a>Yāni kho pana tāni gilānānaṃ bhikkhunīnaṃ paṭisāyanīyāni bhesajjāni, seyyathidaṃ: sappi navanītaṃ telaṃ madhu phāṇitaṃ, tāni paṭiggahetvā sattāhaparamaṃ sannidhikārakaṃ paribhuñjitabbāni. Taṃ atikkāmentiyā, nissaggiyaṃ pācittiyaṃ.</p>
<h4><span class='add'><a id='np26'>Nissaggiya pācittiya 26. Cīvaraacchindanasikkhāpadaṃ</a></span></h4>
<p><a class='ref sc' id='sc62' href='#sc62'>SC 62</a>Yā pana bhikkhunī bhikkhuniyā sāmaṃ cīvaraṃ datvā kupitā anattamanā acchindeyya vā acchindāpeyya vā, nissaggiyaṃ pācittiyaṃ.</p>
<h4><span class='add'><a id='np27'>Nissaggiya pācittiya 27. Suttaviññattisikkhāpadaṃ</a></span></h4>
<p><a class='ref sc' id='sc63' href='#sc63'>SC 63</a>Yā pana bhikkhunī sāmaṃ suttaṃ viññāpetvā tantavāyehi cīvaraṃ vāyāpeyya, nissaggiyaṃ pācittiyaṃ.</p>
<h4><span class='add'><a id='np28'>Nissaggiya pācittiya 28. Mahāpesakārasikkhāpadaṃ</a></span></h4>
<p><a class='ref sc' id='sc64' href='#sc64'>SC 64</a>Bhikkhuniṃ paneva uddissa aññātako gahapati vā gahapatānī vā tantavāyehi cīvaraṃ vāyāpeyya, tatra cesā bhikkhunī pubbe appavāritā tantavāye upasaṅkamitvā cīvare vikappaṃ āpajjeyya: “idaṃ kho āvuso cīvaraṃ maṃ uddissa viyyati, āyatañca karotha, vitthatañca appitañca suvītañca suppavāyitañca suvilekhitañca suvitacchitañca karotha, appeva nāma mayampi āyasmantānaṃ kiñcimattaṃ anupadajjeyyāmā”ti, evañca sā bhikkhunī vatvā kiñcimattaṃ anupadajjeyya antamaso piṇḍapātamattampi, nissaggiyaṃ pācittiyaṃ.</p>
<h4><span class='add'><a id='np29'>Nissaggiya pācittiya 29. Accekacīvarasikkhāpadaṃ</a></span></h4>
<p><a class='ref sc' id='sc65' href='#sc65'>SC 65</a>Dasāhānāgataṃ kattikatemāsikapuṇṇamaṃ bhikkhuniyā paneva accekacīvaraṃ uppajjeyya, accekaṃ maññamānāya bhikkhuniyā paṭiggahetabbaṃ, paṭiggahetvā yāva cīvarakālasamayaṃ nikkhipitabbaṃ. Tato ce uttari nikkhipeyya, nissaggiyaṃ pācittiyaṃ.</p>
<h4><span class='add'><a id='np30'>Nissaggiya pācittiya 30. Pariṇatasikkhāpadaṃ</a></span></h4>
<p><a class='ref sc' id='sc66' href='#sc66'>SC 66</a>Yā pana bhikkhunī jānaṃ saṅghikaṃ lābhaṃ pariṇataṃ attano pariṇāmeyya, nissaggiyaṃ pācittiyaṃ.</p>
<p class='endsection'>Pattavaggo tatiyo.</p>
<hr>
<p><a class='ref sc' id='sc67' href='#sc67'>SC 67</a>Uddiṭṭhā kho, ayyāyo, tiṃsa nissaggiyā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Nissaggiyapācittiyā niṭṭhitā.</p>
<h2><span class='add'><a id='pc'>Suddhapācittiyā</a></span></h2>
<p><a class='ref sc' id='sc68' href='#sc68'>SC 68</a>Ime kho panāyyāyo, chasaṭṭhisatā pācittiyā dhammā uddesaṃ āgacchanti.</p>
<h3><span class='add' id='vagga4' href='#vagga4'>Lasuṇavaggo</span></h3>
<h4><span class='add'><a id='pc1'>Pācittiya 1. Lasuṇasikkhāpadaṃ</a></span></h4>
<p>Yā pana bhikkhunī lasuṇaṃ khādeyya pācittiyaṃ.</p>
<h4><span class='add'><a id='pc2'>Pācittiya 2. Sambādhalomasikkhāpadaṃ</a></span></h4>
<p><a class='ref sc' id='sc69' href='#sc69'>SC 69</a>Yā pana bhikkhunī sambādhe lomaṃ saṃharāpeyya, pācittiyaṃ.</p>
<h4><span class='add'><a id='pc3'>Pācittiya 3. Talaghātakasikkhāpadaṃ</a></span></h4>
<p>Talaghātake pācittiyaṃ.</p>
<h4><span class='add'><a id='pc4'>Pācittiya 4. Jatumaṭṭhakasikkhāpadaṃ</a></span></h4>
<p>Jatumaṭṭhake pācittiyaṃ.</p>
<h4><span class='add'><a id='pc5'>Pācittiya 5. Udakasuddhikasikkhāpadaṃ</a></span></h4>
<p><a class='ref sc' id='sc70' href='#sc70'>SC 70</a>Udakasuddhikaṃ pana bhikkhuniyā ādiyamānāya dvaṅgulapabbaparamaṃ ādātabbaṃ. Taṃ atikkāmentiyā pācittiyaṃ.</p>
<h4><span class='add'><a id='pc6'>Pācittiya 6. Upatiṭṭhanasikkhāpadaṃ</a></span></h4>
<p><a class='ref sc' id='sc71' href='#sc71'>SC 71</a>Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyaṃ.</p>
<h4><span class='add'><a id='pc7'>Pācittiya 7. Āmakadhaññasikkhāpadaṃ</a></span></h4>
<p><a class='ref sc' id='sc72' href='#sc72'>SC 72</a>Yā pana bhikkhunī āmakadhaññaṃ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyaṃ.</p>
<h4><span class='add'><a id='pc8'>Pācittiya 8. Paṭhamauccārachaḍḍanasikkhāpadaṃ</a></span></h4>
<p><a class='ref sc' id='sc73' href='#sc73'>SC 73</a>Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyaṃ.</p>
<h4><span class='add'><a id='pc9'>Pācittiya 9. Dutiyauccārachaḍḍanasikkhāpadaṃ</a></span></h4>
<p><a class='ref sc' id='sc74' href='#sc74'>SC 74</a>Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyaṃ.</p>
<h4><span class='add'><a id='pc10'>Pācittiya 10. Naccagītasikkhāpadaṃ</a></span></h4>
<p><a class='ref sc' id='sc75' href='#sc75'>SC 75</a>Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyaṃ.</p>
<p class='endsection'>Lasuṇavaggo paṭhamo.</p>
<h3><span class='add' id='vagga5' href='#vagga5'>Rattandhakāravaggo</span></h3>
<h4><span class='add'><a id='pc11'>Pācittiya 11. Rattandhakārasikkhāpadaṃ</a></span></h4>
<p><a class='ref sc' id='sc76' href='#sc76'>SC 76</a>Yā pana bhikkhunī rattandhakāre appadīpe purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class='add'><a id='pc12'>Pācittiya 12. Paṭicchannokāsasikkhāpadaṃ</a></span></h4>
<p><a class='ref sc' id='sc77' href='#sc77'>SC 77</a>Yā pana bhikkhunī paṭicchanne okāse purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class='add'><a id='pc13'>Pācittiya 13. Ajjhokāsasallapanasikkhāpadaṃ</a></span></h4>
<p><a class='ref sc' id='sc78' href='#sc78'>SC 78</a>Yā pana bhikkhunī ajjhokāse purisena saddhiṃ ekenekā santiṭṭheyya vā sallapeyya vā, pācittiyaṃ.</p>
<h4><span class='add'><a id='pc14'>Pācittiya 14. Dutiyikauyyojanasikkhāpadaṃ</a></span></h4>
<p><a class='ref sc' id='sc79' href='#sc79'>SC 79</a>Yā pana bhikkhunī rathikāya vā byūhe vā siṅghāṭake vā purisena saddhiṃ ekenekā santiṭṭheyya vā sallapeyya vā nikaṇṇikaṃ vā jappeyya dutiyikaṃ vā bhikkhuniṃ uyyojeyya, pācittiyaṃ.</p>
<h4><span class='add'><a id='pc15'>Pācittiya 15. Anāpucchāpakkamanasikkhāpadaṃ</a></span></h4>
<p><a class='ref sc' id='sc80' href='#sc80'>SC 80</a>Yā pana bhikkhunī purebhattaṃ kulāni upasaṅkamitvā āsane nisīditvā sāmike anāpucchā pakkameyya, pācittiyaṃ.</p>
<h4><span class='add'><a id='pc16'>Pācittiya 16. Anāpucchāabhinisīdanasikkhāpadaṃ</a></span></h4>
<p><a class='ref sc' id='sc81' href='#sc81'>SC 81</a>Yā pana bhikkhunī pacchābhattaṃ kulāni upasaṅkamitvā sāmike anāpucchā āsane abhinisīdeyya vā abhinipajjeyya vā, pācittiyaṃ.</p>
<h4><span class='add'><a id='pc17'>Pācittiya 17. Anāpucchāsantharaṇasikkhāpadaṃ</a></span></h4>
<p><a class='ref sc' id='sc82' href='#sc82'>SC 82</a>Yā pana bhikkhunī vikāle kulāni upasaṅkamitvā sāmike anāpucchā seyyaṃ santharitvā vā santharāpetvā vā abhinisīdeyya vā abhinipajjeyya vā, pācittiyaṃ.</p>
<h4><span class='add'><a id='pc18'>Pācittiya 18. Paraujjhāpanakasikkhāpadaṃ</a></span></h4>
<p><a class='ref sc' id='sc83' href='#sc83'>SC 83</a>Yā pana bhikkhunī duggahitena dūpadhāritena paraṃ ujjhāpeyya, pācittiyaṃ.</p>
<h4><span class='add'><a id='pc19'>Pācittiya 19. Paraabhisapanasikkhāpadaṃ</a></span></h4>
<p><a class='ref sc' id='sc84' href='#sc84'>SC 84</a>Yā pana bhikkhunī attānaṃ vā paraṃ vā nirayena vā brahmacariyena vā abhisapeyya, pācittiyaṃ.</p>
<h4><span class='add'><a id='pc20'>Pācittiya 20. Rodanasikkhāpadaṃ</a></span></h4>
<p><a class='ref sc' id='sc85' href='#sc85'>SC 85</a>Yā pana bhikkhunī attānaṃ vadhitvā vadhitvā rodeyya, pācittiyaṃ.</p>
<p class='endsection'>Rattandhakāravaggo dutiyo.</p>
<h3><span class='add' id='vagga6' href='#vagga6'>Naggavaggo</span></h3>
<h4><span class='add'><a id='pc21'>Pācittiya 21. Naggasikkhāpadaṃ</a></span></h4>
<p>Yā pana bhikkhunī naggā nahāyeyya, pācittiyaṃ.</p>
<h4><span class='add'><a id='pc22'>Pācittiya 22. Udakasāṭikasikkhāpadaṃ</a></span></h4>
<p><a class='ref sc' id='sc86' href='#sc86'>SC 86</a>Udakasāṭikaṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ , dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</p>
<h4><span class='add'><a id='pc23'>Pācittiya 23. Cīvarasibbanasikkhāpadaṃ</a></span></h4>
<p><a class='ref sc' id='sc87' href='#sc87'>SC 87</a>Yā pana bhikkhunī bhikkhuniyā cīvaraṃ visibbetvā vā visibbāpetvā vā sā pacchā anantarāyikinī neva sibbeyya, na sibbāpanāya ussukkaṃ kareyya aññatra catūhapañcāhā, pācittiyaṃ.</p>
<h4><span class='add'><a id='pc24'>Pācittiya 24. Saṅghāṭicārasikkhāpadaṃ</a></span></h4>
<p><a class='ref sc' id='sc88' href='#sc88'>SC 88</a>Yā pana bhikkhunī pañcāhikaṃ saṅghāṭicāraṃ atikkāmeyya, pācittiyaṃ.</p>
<h4><span class='add'><a id='pc25'>Pācittiya 25. Cīvarasaṅkamanīyasikkhāpadaṃ</a></span></h4>
<p><a class='ref sc' id='sc89' href='#sc89'>SC 89</a>Yā pana bhikkhunī cīvarasaṅkamanīyaṃ dhāreyya, pācittiyaṃ.</p>
<h4><span class='add'><a id='pc26'>Pācittiya 26. Gaṇacīvarasikkhāpadaṃ</a></span></h4>
<p><a class='ref sc' id='sc90' href='#sc90'>SC 90</a>Yā pana bhikkhunī gaṇassa cīvaralābhaṃ antarāyaṃ kareyya, pācittiyaṃ.</p>
<h4><span class='add'><a id='pc27'>Pācittiya 27. Paṭibāhanasikkhāpadaṃ</a></span></h4>
<p><a class='ref sc' id='sc91' href='#sc91'>SC 91</a>Yā pana bhikkhunī dhammikaṃ cīvaravibhaṅgaṃ paṭibāheyya, pācittiyaṃ.</p>
<h4><span class='add'><a id='pc28'>Pācittiya 28. Cīvaradānasikkhāpadaṃ</a></span></h4>
<p><a class='ref sc' id='sc92' href='#sc92'>SC 92</a>Yā pana bhikkhunī agārikassa vā paribbājakassa vā paribbājikāya vā samaṇacīvaraṃ dadeyya, pācittiyaṃ.</p>
<h4><span class='add'><a id='pc29'>Pācittiya 29. Kālaatikkamanasikkhāpadaṃ</a></span></h4>
<p><a class='ref sc' id='sc93' href='#sc93'>SC 93</a>Yā pana bhikkhunī dubbalacīvarapaccāsāya cīvarakālasamayaṃ atikkāmeyya, pācittiyaṃ.</p>
<h4><span class='add'><a id='pc30'>Pācittiya 30. Kathinuddhārasikkhāpadaṃ</a></span></h4>
<p><a class='ref sc' id='sc94' href='#sc94'>SC 94</a>Yā pana bhikkhunī dhammikaṃ kathinuddhāraṃ paṭibāheyya, pācittiyaṃ.</p>
<p class='endsection'>Naggavaggo tatiyo.</p>
<h3><span class='add' id='vagga7' href='#vagga7'>Tuvaṭṭavaggo</span></h3>
<h4><span class='add'><a id='pc31'>Pācittiya 31. Ekamañcatuvaṭṭanasikkhāpadaṃ</a></span></h4>
<p><a class='ref sc' id='sc95' href='#sc95'>SC 95</a>Yā pana bhikkhuniyo dve ekamañce tuvaṭṭeyyuṃ, pācittiyaṃ.</p>
<h4><span class='add'><a id='pc32'>Pācittiya 32. Ekattharaṇatuvaṭṭanasikkhāpadaṃ</a></span></h4>
<p><a class='ref sc' id='sc96' href='#sc96'>SC 96</a>Yā pana bhikkhuniyo dve ekattharaṇapāvuraṇā tuvaṭṭeyyuṃ, pācittiyaṃ.</p>
<h4><span class='add'><a id='pc33'>Pācittiya 33. Aphāsukaraṇasikkhāpadaṃ</a></span></h4>
<p><a class='ref sc' id='sc97' href='#sc97'>SC 97</a>Yā pana bhikkhunī bhikkhuniyā sañcicca aphāsuṃ kareyya, pācittiyaṃ.</p>
<h4><span class='add'><a id='pc34'>Pācittiya 34. Naupaṭṭhāpanasikkhāpadaṃ</a></span></h4>
<p><a class='ref sc' id='sc98' href='#sc98'>SC 98</a>Yā pana bhikkhunī dukkhitaṃ sahajīviniṃ neva upaṭṭhaheyya, na upaṭṭhāpanāya ussukkaṃ kareyya, pācittiyaṃ.</p>
<h4><span class='add'><a id='pc35'>Pācittiya 35. Nikkaḍḍhanasikkhāpadaṃ</a></span></h4>
<p><a class='ref sc' id='sc99' href='#sc99'>SC 99</a>Yā pana bhikkhunī bhikkhuniyā upassayaṃ datvā kupitā anattamanā nikkaḍḍheyya vā nikkaḍḍhāpeyya vā, pācittiyaṃ.</p>
<h4><span class='add'><a id='pc36'>Pācittiya 36. Saṃsaṭṭhasikkhāpadaṃ</a></span></h4>
<p><a class='ref sc' id='sc100' href='#sc100'>SC 100</a>Yā pana bhikkhunī saṃsaṭṭhā vihareyya gahapatinā vā gahapatiputtena vā, sā bhikkhunī bhikkhunīhi evamassa vacanīyā: “māyye, saṃsaṭṭhā vihari gahapatināpi gahapatiputtenāpi, viviccāyye, vivekaññeva bhaginiyā saṅgho vaṇṇetī”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya, yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, pācittiyaṃ.</p>
<h4><span class='add'><a id='pc37'>Pācittiya 37. Antoraṭṭhasikkhāpadaṃ</a></span></h4>
<p><a class='ref sc' id='sc101' href='#sc101'>SC 101</a>Yā pana bhikkhunī antoraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</p>
<h4><span class='add'><a id='pc38'>Pācittiya 38. Tiroraṭṭhasikkhāpadaṃ</a></span></h4>
<p><a class='ref sc' id='sc102' href='#sc102'>SC 102</a>Yā pana bhikkhunī tiroraṭṭhe sāsaṅkasammate sappaṭibhaye asatthikā cārikaṃ careyya, pācittiyaṃ.</p>
<h4><span class='add'><a id='pc39'>Pācittiya 39. Antovassasikkhāpadaṃ</a></span></h4>
<p><a class='ref sc' id='sc103' href='#sc103'>SC 103</a>Yā pana bhikkhunī antovassaṃ cārikaṃ careyya, pācittiyaṃ.</p>
<h4><span class='add'><a id='pc40'>Pācittiya 40. Cārikanapakkamanasikkhāpadaṃ</a></span></h4>
<p><a class='ref sc' id='sc104' href='#sc104'>SC 104</a>Yā pana bhikkhunī vassaṃvuṭṭhā cārikaṃ na pakkameyya antamaso chappañcayojanānipi, pācittiyaṃ.</p>
<p class='endsection'>Tuvaṭṭavaggo catuttho.</p>
<h3><span class='add' id='vagga8' href='#vagga8'>Cittāgāravaggo</span></h3>
<h4><span class='add'><a id='pc41'>Pācittiya 41. Rājāgārasikkhāpadaṃ</a></span></h4>
<p><a class='ref sc' id='sc105' href='#sc105'>SC 105</a>Yā pana bhikkhunī rājāgāraṃ vā cittāgāraṃ vā ārāmaṃ vā uyyānaṃ vā pokkharaṇiṃ vā dassanāya gaccheyya, pācittiyaṃ.</p>
<h4><span class='add'><a id='pc42'>Pācittiya 42. Āsandiparibhuñjanasikkhāpadaṃ</a></span></h4>
<p><a class='ref sc' id='sc106' href='#sc106'>SC 106</a>Yā pana bhikkhunī āsandiṃ vā pallaṅkaṃ vā paribhuñjeyya, pācittiyaṃ.</p>
<h4><span class='add'><a id='pc43'>Pācittiya 43. Suttakantanasikkhāpadaṃ</a></span></h4>
<p>Yā pana bhikkhunī suttaṃ kanteyya, pācittiyaṃ.</p>
<h4><span class='add'><a id='pc44'>Pācittiya 44. Gihiveyyāvaccasikkhāpadaṃ</a></span></h4>
<p><a class='ref sc' id='sc107' href='#sc107'>SC 107</a>Yā pana bhikkhunī gihiveyyāvaccaṃ kareyya, pācittiyaṃ.</p>
<h4><span class='add'><a id='pc45'>Pācittiya 45. Adhikaraṇasikkhāpadaṃ</a></span></h4>
<p><a class='ref sc' id='sc108' href='#sc108'>SC 108</a>Yā pana bhikkhunī bhikkhuniyā: “ehāyye, imaṃ adhikaraṇaṃ vūpasamehī”ti vuccamānā: “sādhū”ti paṭissuṇitvā sā pacchā anantarāyikinī neva vūpasameyya, na vūpasamāya ussukkaṃ kareyya, pācittiyaṃ.</p>
<h4><span class='add'><a id='pc46'>Pācittiya 46. Bhojanadānasikkhāpadaṃ</a></span></h4>
<p><a class='ref sc' id='sc109' href='#sc109'>SC 109</a>Yā pana bhikkhunī agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyya, pācittiyaṃ.</p>
<h4><span class='add'><a id='pc47'>Pācittiya 47. Āvasathacīvarasikkhāpadaṃ</a></span></h4>
<p><a class='ref sc' id='sc110' href='#sc110'>SC 110</a>Yā pana bhikkhunī āvasathacīvaraṃ anissajjetvā paribhuñjeyya, pācittiyaṃ.</p>
<h4><span class='add'><a id='pc48'>Pācittiya 48. Āvasathavihārasikkhāpadaṃ</a></span></h4>
<p><a class='ref sc' id='sc111' href='#sc111'>SC 111</a>Yā pana bhikkhunī āvasathaṃ anissajjitvā cārikaṃ pakkameyya, pācittiyaṃ.</p>
<h4><span class='add'><a id='pc49'>Pācittiya 49. Tiracchānavijjāpariyāpuṇanasikkhāpadaṃ</a></span></h4>
<p><a class='ref sc' id='sc112' href='#sc112'>SC 112</a>Yā pana bhikkhunī tiracchānavijjaṃ pariyāpuṇeyya, pācittiyaṃ.</p>
<h4><span class='add'><a id='pc50'>Pācittiya 50. Tiracchānavijjāvācanasikkhāpadaṃ</a></span></h4>
<p><a class='ref sc' id='sc113' href='#sc113'>SC 113</a>Yā pana bhikkhunī tiracchānavijjaṃ vāceyya, pācittiyaṃ.</p>
<p class='endsection'>Cittāgāravaggo pañcamo.</p>
<h3><span class='add' id='vagga9' href='#vagga9'>Ārāmavaggo</span></h3>
<h4><span class='add'><a id='pc51'>Pācittiya 51. Ārāmapavisanasikkhāpadaṃ</a></span></h4>
<p><a class='ref sc' id='sc114' href='#sc114'>SC 114</a>Yā pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyaṃ.</p>
<h4><span class='add'><a id='pc52'>Pācittiya 52. Bhikkhuakkosanasikkhāpadaṃ</a></span></h4>
<p><a class='ref sc' id='sc115' href='#sc115'>SC 115</a>Yā pana bhikkhunī bhikkhuṃ akkoseyya vā paribhāseyya vā, pācittiyaṃ.</p>
<h4><span class='add'><a id='pc53'>Pācittiya 53. Gaṇaparibhāsanasikkhāpadaṃ</a></span></h4>
<p><a class='ref sc' id='sc116' href='#sc116'>SC 116</a>Yā pana bhikkhunī caṇḍīkatā gaṇaṃ paribhāseyya, pācittiyaṃ.</p>
<h4><span class='add'><a id='pc54'>Pācittiya 54. Pavāritasikkhāpadaṃ</a></span></h4>
<p><a class='ref sc' id='sc117' href='#sc117'>SC 117</a>Yā pana bhikkhunī nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class='add'><a id='pc55'>Pācittiya 55. Kulamaccharinīsikkhāpadaṃ</a></span></h4>
<p>Yā pana bhikkhunī kulamaccharinī assa, pācittiyaṃ.</p>
<h4><span class='add'><a id='pc56'>Pācittiya 56. Abhikkhukāvāsasikkhāpadaṃ</a></span></h4>
<p><a class='ref sc' id='sc118' href='#sc118'>SC 118</a>Yā pana bhikkhunī abhikkhuke āvāse vassaṃ vaseyya, pācittiyaṃ.</p>
<h4><span class='add'><a id='pc57'>Pācittiya 57. Apavāraṇāsikkhāpadaṃ</a></span></h4>
<p><a class='ref sc' id='sc119' href='#sc119'>SC 119</a>Yā pana bhikkhunī vassaṃvuṭṭhā ubhatosaṅghe tīhi ṭhānehi na pavāreyya diṭṭhena vā sutena vā parisaṅkāya vā, pācittiyaṃ.</p>
<h4><span class='add'><a id='pc58'>Pācittiya 58. Ovādasikkhāpadaṃ</a></span></h4>
<p><a class='ref sc' id='sc120' href='#sc120'>SC 120</a>Yā pana bhikkhunī ovādāya vā saṃvāsāya vā na gaccheyya, pācittiyaṃ.</p>
<h4><span class='add'><a id='pc59'>Pācittiya 59. Ovādūpasaṅkamanasikkhāpadaṃ</a></span></h4>
<p><a class='ref sc' id='sc121' href='#sc121'>SC 121</a>Anvaddhamāsaṃ bhikkhuniyā bhikkhusaṅghato dve dhammā paccāsīsitabbā uposathapucchakañca ovādūpasaṅkamanañca. Taṃ atikkāmentiyā pācittiyaṃ.</p>
<h4><span class='add'><a id='pc60'>Pācittiya 60. Pasākhejātasikkhāpadaṃ</a></span></h4>
<p><a class='ref sc' id='sc122' href='#sc122'>SC 122</a>Yā pana bhikkhunī pasākhe jātaṃ gaṇḍaṃ vā rudhitaṃ vā anapaloketvā saṅghaṃ vā gaṇaṃ vā purisena saddhiṃ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyaṃ.</p>
<p class='endsection'>Ārāmavaggo chaṭṭho.</p>
<h3><span class='add' id='vagga10' href='#vagga10'>Gabbhinivaggo</span></h3>
<h4><span class='add'><a id='pc61'>Pācittiya 61. Gabbhinīsikkhāpadaṃ</a></span></h4>
<p><a class='ref sc' id='sc123' href='#sc123'>SC 123</a>Yā pana bhikkhunī gabbhiniṃ vuṭṭhāpeyya, pācittiyaṃ.</p>
<h4><span class='add'><a id='pc62'>Pācittiya 62. Pāyantīsikkhāpadaṃ</a></span></h4>
<p><a class='ref sc' id='sc124' href='#sc124'>SC 124</a>Yā pana bhikkhunī pāyantiṃ vuṭṭhāpeyya, pācittiyaṃ.</p>
<h4><span class='add'><a id='pc63'>Pācittiya 63. Paṭhamasikkhamānasikkhāpadaṃ</a></span></h4>
<p><a class='ref sc' id='sc125' href='#sc125'>SC 125</a>Yā pana bhikkhunī dve vassāni chasu dhammesu asikkhitasikkhaṃ sikkhamānaṃ vuṭṭhāpeyya, pācittiyaṃ.</p>
<h4><span class='add'><a id='pc64'>Pācittiya 64. Dutiyasikkhamānasikkhāpadaṃ</a></span></h4>
<p><a class='ref sc' id='sc126' href='#sc126'>SC 126</a>Yā pana bhikkhunī dve vassāni chasu dhammesu sikkhitasikkhaṃ sikkhamānaṃ saṅghena asammataṃ vuṭṭhāpeyya, pācittiyaṃ.</p>
<h4><span class='add'><a id='pc65'>Pācittiya 65. Paṭhamagihigatasikkhāpadaṃ</a></span></h4>
<p><a class='ref sc' id='sc127' href='#sc127'>SC 127</a>Yā pana bhikkhunī ūnadvādasavassaṃ gihigataṃ vuṭṭhāpeyya, pācittiyaṃ.</p>
<h4><span class='add'><a id='pc66'>Pācittiya 66. Dutiyagihigatasikkhāpadaṃ</a></span></h4>
<p><a class='ref sc' id='sc128' href='#sc128'>SC 128</a>Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpeyya, pācittiyaṃ.</p>
<h4><span class='add'><a id='pc67'>Pācittiya 67. Tatiyagihigatasikkhāpadaṃ</a></span></h4>
<p><a class='ref sc' id='sc129' href='#sc129'>SC 129</a>Yā pana bhikkhunī paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṅghena asammataṃ vuṭṭhāpeyya, pācittiyaṃ.</p>
<h4><span class='add'><a id='pc68'>Pācittiya 68. Paṭhamasahajīvinīsikkhāpadaṃ</a></span></h4>
<p><a class='ref sc' id='sc130' href='#sc130'>SC 130</a>Yā pana bhikkhunī sahajīviniṃ vuṭṭhāpetvā dve vassāni neva anuggaṇheyya na anuggaṇhāpeyya, pācittiyaṃ.</p>
<h4><span class='add'><a id='pc69'>Pācittiya 69. Pavattinīnānubandhanasikkhāpadaṃ</a></span></h4>
<p><a class='ref sc' id='sc131' href='#sc131'>SC 131</a>Yā pana bhikkhunī vuṭṭhāpitaṃ pavattiniṃ dve vassāni nānubandheyya, pācittiyaṃ.</p>
<h4><span class='add'><a id='pc70'>Pācittiya 70. Dutiyasahajīvinīsikkhāpadaṃ</a></span></h4>
<p><a class='ref sc' id='sc132' href='#sc132'>SC 132</a>Yā pana bhikkhunī sahajīviniṃ vuṭṭhāpetvā neva vūpakāseyya na vūpakāsāpeyya antamaso chappañcayojanānipi, pācittiyaṃ.</p>
<p class='endsection'>Gabbhinivaggo sattamo.</p>
<h3><span class='add' id='vagga11' href='#vagga11'>Kumāribhūtavaggo</span></h3>
<h4><span class='add'><a id='pc71'>Pācittiya 71. Paṭhamakumāribhūtasikkhāpadaṃ</a></span></h4>
<p><a class='ref sc' id='sc133' href='#sc133'>SC 133</a>Yā pana bhikkhunī ūnavīsativassaṃ kumāribhūtaṃ vuṭṭhāpeyya, pācittiyaṃ.</p>
<h4><span class='add'><a id='pc72'>Pācittiya 72. Dutiyakumāribhūtasikkhāpadaṃ</a></span></h4>
<p><a class='ref sc' id='sc134' href='#sc134'>SC 134</a>Yā pana bhikkhunī paripuṇṇavīsativassaṃ kumāribhūtaṃ dve vassāni chasu dhammesu asikkhitasikkhaṃ vuṭṭhāpeyya, pācittiyaṃ.</p>
<h4><span class='add'><a id='pc73'>Pācittiya 73. Tatiyakumāribhūtasikkhāpadaṃ</a></span></h4>
<p><a class='ref sc' id='sc135' href='#sc135'>SC 135</a>Yā pana bhikkhunī paripuṇṇavīsativassaṃ kumāribhūtaṃ dve vassāni chasu dhammesu sikkhitasikkhaṃ saṅghena asammataṃ vuṭṭhāpeyya, pācittiyaṃ.</p>
<h4><span class='add'><a id='pc74'>Pācittiya 74. Ūnadvādasavassasikkhāpadaṃ</a></span></h4>
<p><a class='ref sc' id='sc136' href='#sc136'>SC 136</a>Yā pana bhikkhunī ūnadvādasavassā vuṭṭhāpeyya, pācittiyaṃ.</p>
<h4><span class='add'><a id='pc75'>Pācittiya 75. Paripuṇṇadvādasavassasikkhāpadaṃ</a></span></h4>
<p><a class='ref sc' id='sc137' href='#sc137'>SC 137</a>Yā pana bhikkhunī paripuṇṇadvādasavassā saṅghena asammatā vuṭṭhāpeyya, pācittiyaṃ.</p>
<h4><span class='add'><a id='pc76'>Pācittiya 76. Khiyyanadhammasikkhāpadaṃ</a></span></h4>
<p><a class='ref sc' id='sc138' href='#sc138'>SC 138</a>Yā pana bhikkhunī, “alaṃ tāva te, ayye, vuṭṭhāpitenā”ti vuccamānā, “sādhū”ti paṭissuṇitvā sā pacchā khiyyanadhammaṃ āpajjeyya, pācittiyaṃ.</p>
<h4><span class='add'><a id='pc77'>Pācittiya 77. Paṭhamasikkhamānanavuṭṭhāpanasikkhāpadaṃ</a></span></h4>
<p><a class='ref sc' id='sc139' href='#sc139'>SC 139</a>Yā pana bhikkhunī sikkhamānaṃ, “sace me tvaṃ, ayye, cīvaraṃ dassasi, evāhaṃ taṃ vuṭṭhāpessāmī”ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</p>
<h4><span class='add'><a id='pc78'>Pācittiya 78. Dutiyasikkhamānanavuṭṭhāpanasikkhāpadaṃ</a></span></h4>
<p><a class='ref sc' id='sc140' href='#sc140'>SC 140</a>Yā pana bhikkhunī sikkhamānaṃ, “sace maṃ tvaṃ, ayye, dve vassāni anubandhissasi, evāhaṃ taṃ vuṭṭhāpessāmī”ti vatvā sā pacchā anantarāyikinī neva vuṭṭhāpeyya, na vuṭṭhāpanāya ussukkaṃ kareyya, pācittiyaṃ.</p>
<h4><span class='add'><a id='pc79'>Pācittiya 79. Sokāvāsasikkhāpadaṃ</a></span></h4>
<p><a class='ref sc' id='sc141' href='#sc141'>SC 141</a>Yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyaṃ.</p>
<h4><span class='add'><a id='pc80'>Pācittiya 80. Ananuññātasikkhāpadaṃ</a></span></h4>
<p><a class='ref sc' id='sc142' href='#sc142'>SC 142</a>Yā pana bhikkhunī mātāpitūhi vā sāmikena vā ananuññātaṃ sikkhamānaṃ vuṭṭhāpeyya, pācittiyaṃ.</p>
<h4><span class='add'><a id='pc81'>Pācittiya 81. Pārivāsikasikkhāpadaṃ</a></span></h4>
<p><a class='ref sc' id='sc143' href='#sc143'>SC 143</a>Yā pana bhikkhunī pārivāsikachandadānena sikkhamānaṃ vuṭṭhāpeyya, pācittiyaṃ.</p>
<h4><span class='add'><a id='pc82'>Pācittiya 82. Anuvassasikkhāpadaṃ</a></span></h4>
<p><a class='ref sc' id='sc144' href='#sc144'>SC 144</a>Yā pana bhikkhunī anuvassaṃ vuṭṭhāpeyya, pācittiyaṃ.</p>
<h4><span class='add'><a id='pc83'>Pācittiya 83. Ekavassasikkhāpadaṃ</a></span></h4>
<p><a class='ref sc' id='sc145' href='#sc145'>SC 145</a>Yā pana bhikkhunī ekaṃ vassaṃ dve vuṭṭhāpeyya, pācittiyaṃ.</p>
<p class='endsection'>Kumāribhūtavaggo aṭṭhamo.</p>
<h3><span class='add' id='vagga12' href='#vagga12'>Chattupāhanavaggo</span></h3>
<h4><span class='add'><a id='pc84'>Pācittiya 84. Chattupāhanasikkhāpadaṃ</a></span></h4>
<p><a class='ref sc' id='sc146' href='#sc146'>SC 146</a>Yā pana bhikkhunī agilānā chattupāhanaṃ dhāreyya, pācittiyaṃ.</p>
<h4><span class='add'><a id='pc85'>Pācittiya 85. Yānasikkhāpadaṃ</a></span></h4>
<p><a class='ref sc' id='sc147' href='#sc147'>SC 147</a>Yā pana bhikkhunī agilānā yānena yāyeyya, pācittiyaṃ.</p>
<h4><span class='add'><a id='pc86'>Pācittiya 86. Saṅghāṇisikkhāpadaṃ</a></span></h4>
<p>Yā pana bhikkhunī saṅghāṇiṃ dhāreyya, pācittiyaṃ.</p>
<h4><span class='add'><a id='pc87'>Pācittiya 87. Itthālaṅkārasikkhāpadaṃ</a></span></h4>
<p><a class='ref sc' id='sc148' href='#sc148'>SC 148</a>Yā pana bhikkhunī itthālaṅkāraṃ dhāreyya, pācittiyaṃ.</p>
<h4><span class='add'><a id='pc88'>Pācittiya 88. Gandhavaṇṇakasikkhāpadaṃ</a></span></h4>
<p><a class='ref sc' id='sc149' href='#sc149'>SC 149</a>Yā pana bhikkhunī gandhavaṇṇakena nahāyeyya, pācittiyaṃ.</p>
<h4><span class='add'><a id='pc89'>Pācittiya 89. Vāsitakasikkhāpadaṃ</a></span></h4>
<p><a class='ref sc' id='sc150' href='#sc150'>SC 150</a>Yā pana bhikkhunī vāsitakena piññākena nahāyeyya, pācittiyaṃ.</p>
<h4><span class='add'><a id='pc90'>Pācittiya 90. Bhikkhuniummaddāpanasikkhāpadaṃ</a></span></h4>
<p><a class='ref sc' id='sc151' href='#sc151'>SC 151</a>Yā pana bhikkhunī bhikkhuniyā ummaddāpeyya vā parimaddāpeyya vā, pācittiyaṃ.</p>
<h4><span class='add'><a id='pc91'>Pācittiya 91. Sikkhamānaummaddāpanasikkhāpadaṃ</a></span></h4>
<p><a class='ref sc' id='sc152' href='#sc152'>SC 152</a>Yā pana bhikkhunī sikkhamānāya ummaddāpeyya vā parimaddāpeyya vā, pācittiyaṃ.</p>
<h4><span class='add'><a id='pc92'>Pācittiya 92. Sāmaṇerīummaddāpanasikkhāpadaṃ</a></span></h4>
<p><a class='ref sc' id='sc153' href='#sc153'>SC 153</a>Yā pana bhikkhunī sāmaṇeriyā ummaddāpeyya vā parimaddāpeyya vā, pācittiyaṃ.</p>
<h4><span class='add'><a id='pc93'>Pācittiya 93. Gihiniummaddāpanasikkhāpadaṃ</a></span></h4>
<p><a class='ref sc' id='sc154' href='#sc154'>SC 154</a>Yā pana bhikkhunī gihiniyā ummaddāpeyya vā parimaddāpeyya vā, pācittiyaṃ.</p>
<h4><span class='add'><a id='pc94'>Pācittiya 94. Anāpucchāsikkhāpadaṃ</a></span></h4>
<p><a class='ref sc' id='sc155' href='#sc155'>SC 155</a>Yā pana bhikkhunī bhikkhussa purato anāpucchā āsane nisīdeyya, pācittiyaṃ.</p>
<h4><span class='add'><a id='pc95'>Pācittiya 95. Pañhāpucchanasikkhāpadaṃ</a></span></h4>
<p><a class='ref sc' id='sc156' href='#sc156'>SC 156</a>Yā pana bhikkhunī anokāsakataṃ bhikkhuṃ pañhaṃ puccheyya, pācittiyaṃ.</p>
<h4><span class='add'><a id='pc96'>Pācittiya 96. Asaṃkaccikasikkhāpadaṃ</a></span></h4>
<p><a class='ref sc' id='sc157' href='#sc157'>SC 157</a>Yā pana bhikkhunī asaṃkaccikā gāmaṃ paviseyya, pācittiyaṃ.</p>
<p class='endsection'>Chattupāhanavaggo navamo.</p>
<h3><span class='add' id='vagga13' href='#vagga13'>Musāvādavaggo</span></h3>
<h4><span class='add'><a id='pc97'>Pācittiya 97. Musāvādasikkhāpadaṃ</a></span></h4>
<p>Sampajānamusāvāde pācittiyaṃ.</p>
<h4><span class='add'><a id='pc98'>Pācittiya 98. Omasavādasikkhāpadaṃ</a></span></h4>
<p>Omasavāde pācittiyaṃ.</p>
<h4><span class='add'><a id='pc99'>Pācittiya 99. Pesuññasikkhāpadaṃ</a></span></h4>
<p>Bhikkhunipesuññe pācittiyaṃ.</p>
<h4><span class='add'><a id='pc100'>Pācittiya 100. Padasodhammasikkhāpadaṃ</a></span></h4>
<p><a class='ref sc' id='sc158' href='#sc158'>SC 158</a>Yā pana bhikkhunī anupasampannaṃ padaso dhammaṃ vāceyya, pācittiyaṃ.</p>
<h4><span class='add'><a id='pc101'>Pācittiya 101. Paṭhamasahaseyyasikkhāpadaṃ</a></span></h4>
<p><a class='ref sc' id='sc159' href='#sc159'>SC 159</a>Yā pana bhikkhunī anupasampannāya uttaridirattatirattaṃ sahaseyyaṃ kappeyya, pācittiyaṃ.</p>
<h4><span class='add'><a id='pc102'>Pācittiya 102. Dutiyasahaseyyasikkhāpadaṃ</a></span></h4>
<p><a class='ref sc' id='sc160' href='#sc160'>SC 160</a>Yā pana bhikkhunī purisena sahaseyyaṃ kappeyya, pācittiyaṃ.</p>
<h4><span class='add'><a id='pc103'>Pācittiya 103. Dhammadesanāsikkhāpadaṃ</a></span></h4>
<p><a class='ref sc' id='sc161' href='#sc161'>SC 161</a>Yā pana bhikkhunī purisassa uttarichappañcavācāhi dhammaṃ deseyya aññatra viññunā itthiviggahena, pācittiyaṃ.</p>
<h4><span class='add'><a id='pc104'>Pācittiya 104. Bhūtārocanasikkhāpadaṃ</a></span></h4>
<p><a class='ref sc' id='sc162' href='#sc162'>SC 162</a>Yā pana bhikkhunī anupasampannāya uttarimanussadhammaṃ āroceyya, bhūtasmiṃ pācittiyaṃ.</p>
<h4><span class='add'><a id='pc105'>Pācittiya 105. Duṭṭhullārocanasikkhāpadaṃ</a></span></h4>
<p><a class='ref sc' id='sc163' href='#sc163'>SC 163</a>Yā pana bhikkhunī bhikkhuniyā duṭṭhullaṃ āpattiṃ anupasampannāya āroceyya aññatra bhikkhunisammutiyā, pācittiyaṃ.</p>
<h4><span class='add'><a id='pc106'>Pācittiya 106. Pathavīkhaṇanasikkhāpadaṃ</a></span></h4>
<p><a class='ref sc' id='sc164' href='#sc164'>SC 164</a>Yā pana bhikkhunī pathaviṃ khaṇeyya vā khaṇāpeyya vā, pācittiyaṃ.</p>
<p class='endsection'>Musāvādavaggo dasamo.</p>
<h3><span class='add' id='vagga14' href='#vagga14'>Bhūtagāmavaggo</span></h3>
<h4><span class='add'><a id='pc107'>Pācittiya 107. Bhūtagāmasikkhāpadaṃ</a></span></h4>
<p>Bhūtagāmapātabyatāya pācittiyaṃ.</p>
<h4><span class='add'><a id='pc108'>Pācittiya 108. Aññavādakasikkhāpadaṃ</a></span></h4>
<p>Aññavādake, vihesake pācittiyaṃ.</p>
<h4><span class='add'><a id='pc109'>Pācittiya 109. Ujjhāpanakasikkhāpadaṃ</a></span></h4>
<p>Ujjhāpanake, khiyyanake pācittiyaṃ.</p>
<h4><span class='add'><a id='pc110'>Pācittiya 110. Paṭhamasenāsanasikkhāpadaṃ</a></span></h4>
<p><a class='ref sc' id='sc165' href='#sc165'>SC 165</a>Yā pana bhikkhunī saṅghikaṃ mañcaṃ vā pīṭhaṃ vā bhisiṃ vā kocchaṃ vā ajjhokāse santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class='add'><a id='pc111'>Pācittiya 111. Dutiyasenāsanasikkhāpadaṃ</a></span></h4>
<p><a class='ref sc' id='sc166' href='#sc166'>SC 166</a>Yā pana bhikkhunī saṅghike vihāre seyyaṃ santharitvā vā santharāpetvā vā taṃ pakkamantī neva uddhareyya, na uddharāpeyya, anāpucchaṃ vā gaccheyya, pācittiyaṃ.</p>
<h4><span class='add'><a id='pc112'>Pācittiya 112. Anupakhajjasikkhāpadaṃ</a></span></h4>
<p><a class='ref sc' id='sc167' href='#sc167'>SC 167</a>Yā pana bhikkhunī saṅghike vihāre jānaṃ pubbupagataṃ bhikkhuniṃ anupakhajja seyyaṃ kappeyya, “yassā sambādho bhavissati, sā pakkamissatī”ti etadeva paccayaṃ karitvā anaññaṃ, pācittiyaṃ.</p>
<h4><span class='add'><a id='pc113'>Pācittiya 113. Nikkaḍḍhanasikkhāpadaṃ</a></span></h4>
<p><a class='ref sc' id='sc168' href='#sc168'>SC 168</a>Yā pana bhikkhunī bhikkhuniṃ kupitā anattamanā saṅghikā vihārā nikkaḍḍheyya vā nikkaḍḍhāpeyya vā, pācittiyaṃ.</p>
<h4><span class='add'><a id='pc114'>Pācittiya 114. Vehāsakuṭisikkhāpadaṃ</a></span></h4>
<p><a class='ref sc' id='sc169' href='#sc169'>SC 169</a>Yā pana bhikkhunī saṅghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyaṃ.</p>
<h4><span class='add'><a id='pc115'>Pācittiya 115. Mahallakavihārasikkhāpadaṃ</a></span></h4>
<p><a class='ref sc' id='sc170' href='#sc170'>SC 170</a>Mahallakaṃ pana bhikkhuniyā vihāraṃ kārayamānāya yāva dvārakosā aggaḷaṭṭhapanāya, ālokasandhiparikammāya dvatticchadanassa pariyāyaṃ appaharite ṭhitāya adhiṭṭhātabbaṃ. Tato ce uttari appaharitepi ṭhitā adhiṭṭhaheyya, pācittiyaṃ.</p>
<h4><span class='add'><a id='pc116'>Pācittiya 116. Sappāṇakasikkhāpadaṃ</a></span></h4>
<p><a class='ref sc' id='sc171' href='#sc171'>SC 171</a>Yā pana bhikkhunī jānaṃ sappāṇakaṃ udakaṃ tiṇaṃ vā mattikaṃ vā siñceyya vā siñcāpeyya vā, pācittiyaṃ.</p>
<p class='endsection'>Bhūtagāmavaggo ekādasamo.</p>
<h3><span class='add' id='vagga15' href='#vagga15'>Bhojanavaggo</span></h3>
<h4><span class='add'><a id='pc117'>Pācittiya 117. Āvasathapiṇḍasikkhāpadaṃ</a></span></h4>
<p><a class='ref sc' id='sc172' href='#sc172'>SC 172</a>Agilānāya bhikkhuniyā eko āvasathapiṇḍo bhuñjitabbo. Tato ce uttari bhuñjeyya, pācittiyaṃ.</p>
<h4><span class='add'><a id='pc118'>Pācittiya 118. Gaṇabhojanasikkhāpadaṃ</a></span></h4>
<p><a class='ref sc' id='sc173' href='#sc173'>SC 173</a>Gaṇabhojane aññatra samayā pācittiyaṃ. Tatthāyaṃ samayo, gilānasamayo, cīvaradānasamayo , cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo, ayaṃ tattha samayo.</p>
<h4><span class='add'><a id='pc119'>Pācittiya 119. Kāṇamātusikkhāpadaṃ</a></span></h4>
<p><a class='ref sc' id='sc174' href='#sc174'>SC 174</a>Bhikkhuniṃ paneva kulaṃ upagataṃ pūvehi vā manthehi vā abhihaṭṭhuṃ pavāreyya, ākaṅkhamānāya bhikkhuniyā dvattipattapūrā paṭiggahetabbā. Tato ce uttari paṭiggaṇheyya, pācittiyaṃ. Dvattipattapūre paṭiggahetvā tato nīharitvā bhikkhunīhi saddhiṃ saṃvibhajitabbaṃ, ayaṃ tattha sāmīci.</p>
<h4><span class='add'><a id='pc120'>Pācittiya 120. Vikālabhojanasikkhāpadaṃ</a></span></h4>
<p><a class='ref sc' id='sc175' href='#sc175'>SC 175</a>Yā pana bhikkhunī vikāle khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class='add'><a id='pc121'>Pācittiya 121. Sannidhikārakasikkhāpadaṃ</a></span></h4>
<p><a class='ref sc' id='sc176' href='#sc176'>SC 176</a>Yā pana bhikkhunī sannidhikārakaṃ khādanīyaṃ vā bhojanīyaṃ vā khādeyya vā bhuñjeyya vā, pācittiyaṃ.</p>
<h4><span class='add'><a id='pc122'>Pācittiya 122. Dantaponasikkhāpadaṃ</a></span></h4>
<p><a class='ref sc' id='sc177' href='#sc177'>SC 177</a>Yā pana bhikkhunī adinnaṃ mukhadvāraṃ āhāraṃ āhareyya aññatra udakadantaponā, pācittiyaṃ.</p>
<h4><span class='add'><a id='pc123'>Pācittiya 123. Uyyojanasikkhāpadaṃ</a></span></h4>
<p><a class='ref sc' id='sc178' href='#sc178'>SC 178</a>Yā pana bhikkhunī bhikkhuniṃ, “ehāyye, gāmaṃ vā nigamaṃ vā piṇḍāya pavisissāmā”ti tassā dāpetvā vā adāpetvā vā uyyojeyya, “gacchāyye, na me tayā saddhiṃ kathā vā nisajjā vā phāsu hoti, ekikāya me kathā vā nisajjā vā phāsu hotī”ti etadeva paccayaṃ karitvā anaññaṃ, pācittiyaṃ.</p>
<h4><span class='add'><a id='pc124'>Pācittiya 124. Sabhojanasikkhāpadaṃ</a></span></h4>
<p><a class='ref sc' id='sc179' href='#sc179'>SC 179</a>Yā pana bhikkhunī sabhojane kule anupakhajja nisajjaṃ kappeyya, pācittiyaṃ.</p>
<h4><span class='add'><a id='pc125'>Pācittiya 125. Rahopaṭicchannasikkhāpadaṃ</a></span></h4>
<p><a class='ref sc' id='sc180' href='#sc180'>SC 180</a>Yā pana bhikkhunī purisena saddhiṃ raho paṭicchanne āsane nisajjaṃ kappeyya, pācittiyaṃ.</p>
<h4><span class='add'><a id='pc126'>Pācittiya 126. Rahonisajjasikkhāpadaṃ</a></span></h4>
<p><a class='ref sc' id='sc181' href='#sc181'>SC 181</a>Yā pana bhikkhunī purisena saddhiṃ ekenekā raho nisajjaṃ kappeyya, pācittiyaṃ.</p>
<p class='endsection'>Bhojanavaggo dvādasamo.</p>
<h3><span class='add' id='vagga16' href='#vagga16'>Cārittavaggo</span></h3>
<h4><span class='add'><a id='pc127'>Pācittiya 127. Cārittasikkhāpadaṃ</a></span></h4>
<p><a class='ref sc' id='sc182' href='#sc182'>SC 182</a>Yā pana bhikkhunī nimantitā sabhattā samānā santiṃ bhikkhuniṃ anāpucchā purebhattaṃ vā pacchābhattaṃ vā kulesu cārittaṃ āpajjeyya aññatra samayā, pācittiyaṃ. Tatthāyaṃ samayo, cīvaradānasamayo, cīvarakārasamayo, ayaṃ tattha samayo.</p>
<h4><span class='add'><a id='pc128'>Pācittiya 128. Mahānāmasikkhāpadaṃ</a></span></h4>
<p><a class='ref sc' id='sc183' href='#sc183'>SC 183</a>Agilānāya bhikkhuniyā catumāsappaccayapavāraṇā sāditabbā aññatra punapavāraṇāya, aññatra niccapavāraṇāya. Tato ce uttari sādiyeyya, pācittiyaṃ.</p>
<h4><span class='add'><a id='pc129'>Pācittiya 129. Uyyuttasenāsikkhāpadaṃ</a></span></h4>
<p><a class='ref sc' id='sc184' href='#sc184'>SC 184</a>Yā pana bhikkhunī uyyuttaṃ senaṃ dassanāya gaccheyya aññatra tathārūpappaccayā, pācittiyaṃ.</p>
<h4><span class='add'><a id='pc130'>Pācittiya 130. Senāvāsasikkhāpadaṃ</a></span></h4>
<p><a class='ref sc' id='sc185' href='#sc185'>SC 185</a>Siyā ca tassā bhikkhuniyā kocideva paccayo senaṃ gamanāya, dirattatirattaṃ tāya bhikkhuniyā senāya vasitabbaṃ. Tato ce uttari vaseyya, pācittiyaṃ.</p>
<h4><span class='add'><a id='pc131'>Pācittiya 131. Uyyodhikasikkhāpadaṃ</a></span></h4>
<p><a class='ref sc' id='sc186' href='#sc186'>SC 186</a>Dirattatirattaṃ ce bhikkhunī senāya vasamānā uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyaṃ.</p>
<h4><span class='add'><a id='pc132'>Pācittiya 132. Surāpānasikkhāpadaṃ</a></span></h4>
<p>Surāmerayapāne pācittiyaṃ.</p>
<h4><span class='add'><a id='pc133'>Pācittiya 133. Aṅgulipatodakasikkhāpadaṃ</a></span></h4>
<p>Aṅgulipatodake pācittiyaṃ.</p>
<h4><span class='add'><a id='pc134'>Pācittiya 134. Hasadhammasikkhāpadaṃ</a></span></h4>
<p>Udake hasadhamme pācittiyaṃ.</p>
<h4><span class='add'><a id='pc135'>Pācittiya 135. Anādariyasikkhāpadaṃ</a></span></h4>
<p>Anādariye pācittiyaṃ.</p>
<h4><span class='add'><a id='pc136'>Pācittiya 136. Bhiṃsāpanasikkhāpadaṃ</a></span></h4>
<p><a class='ref sc' id='sc187' href='#sc187'>SC 187</a>Yā pana bhikkhunī bhikkhuniṃ bhiṃsāpeyya, pācittiyaṃ.</p>
<p class='endsection'>Cārittavaggo terasamo.</p>
<h3><span class='add' id='vagga17' href='#vagga17'>Jotivaggo</span></h3>
<h4><span class='add'><a id='pc137'>Pācittiya 137. Jotisikkhāpadaṃ</a></span></h4>
<p><a class='ref sc' id='sc188' href='#sc188'>SC 188</a>Yā pana bhikkhunī agilānā visibbanāpekkhā jotiṃ samādaheyya vā samādahāpeyya vā aññatra tathārūpappaccayā, pācittiyaṃ.</p>
<h4><span class='add'><a id='pc138'>Pācittiya 138. Nahānasikkhāpadaṃ</a></span></h4>
<p><a class='ref sc' id='sc189' href='#sc189'>SC 189</a>Yā pana bhikkhunī orenaddhamāsaṃ nahāyeyya aññatra samayā, pācittiyaṃ. Tatthāyaṃ samayo “diyaḍḍho māso seso gimhāna”nti “vassānassa paṭhamo māso” iccete aḍḍhateyyamāsā uṇhasamayo, pariḷāhasamayo, gilānasamayo, kammasamayo, addhānagamanasamayo, vātavuṭṭhisamayo, ayaṃ tattha samayo.</p>
<h4><span class='add'><a id='pc139'>Pācittiya 139. Dubbaṇṇakaraṇasikkhāpadaṃ</a></span></h4>
<p><a class='ref sc' id='sc190' href='#sc190'>SC 190</a>Navaṃ pana bhikkhuniyā cīvaralābhāya tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ nīlaṃ vā kaddamaṃ vā kāḷasāmaṃ vā. Anādā ce bhikkhunī tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyaṃ.</p>
<h4><span class='add'><a id='pc140'>Pācittiya 140. Vikappanasikkhāpadaṃ</a></span></h4>
<p><a class='ref sc' id='sc191' href='#sc191'>SC 191</a>Yā pana bhikkhunī bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā apaccuddhāraṇaṃ paribhuñjeyya, pācittiyaṃ.</p>
<h4><span class='add'><a id='pc141'>Pācittiya 141. Apanidhāpanasikkhāpadaṃ</a></span></h4>
<p><a class='ref sc' id='sc192' href='#sc192'>SC 192</a>Yā pana bhikkhunī bhikkhuniyā pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidheyya vā apanidhāpeyya vā antamaso hasāpekkhāpi, pācittiyaṃ.</p>
<h4><span class='add'><a id='pc142'>Pācittiya 142. Sañciccasikkhāpadaṃ</a></span></h4>
<p><a class='ref sc' id='sc193' href='#sc193'>SC 193</a>Yā pana bhikkhunī sañcicca pāṇaṃ jīvitā voropeyya, pācittiyaṃ.</p>
<h4><span class='add'><a id='pc143'>Pācittiya 143. Sappāṇakasikkhāpadaṃ</a></span></h4>
<p><a class='ref sc' id='sc194' href='#sc194'>SC 194</a>Yā pana bhikkhunī jānaṃ sappāṇakaṃ udakaṃ paribhuñjeyya, pācittiyaṃ.</p>
<h4><span class='add'><a id='pc144'>Pācittiya 144. Ukkoṭanasikkhāpadaṃ</a></span></h4>
<p><a class='ref sc' id='sc195' href='#sc195'>SC 195</a>Yā pana bhikkhunī jānaṃ yathādhammaṃ nihatādhikaraṇaṃ punakammāya ukkoṭeyya, pācittiyaṃ.</p>
<h4><span class='add'><a id='pc145'>Pācittiya 145. Theyyasatthasikkhāpadaṃ</a></span></h4>
<p><a class='ref sc' id='sc196' href='#sc196'>SC 196</a>Yā pana bhikkhunī jānaṃ theyyasatthena saddhiṃ saṃvidhāya ekaddhānamaggaṃ paṭipajjeyya antamaso gāmantarampi, pācittiyaṃ.</p>
<h4><span class='add'><a id='pc146'>Pācittiya 146. Ariṭṭhasikkhāpadaṃ</a></span></h4>
<p><a class='ref sc' id='sc197' href='#sc197'>SC 197</a>Yā pana bhikkhunī evaṃ vadeyya: “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Sā bhikkhunī bhikkhunīhi evamassa vacanīyā: “māyye evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāyye antarāyikā dhammā antarāyikā vuttā bhagavatā, alañca pana te paṭisevato antarāyāyā”ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya. Yāvatatiyañce samanubhāsiyamānā taṃ paṭinissajjeyya, iccetaṃ kusalaṃ. No ce paṭinissajjeyya, pācittiyaṃ.</p>
<p class='endsection'>Jotivaggo cuddasamo.</p>
<h3><span class='add' id='vagga18' href='#vagga18'>Diṭṭhivaggo</span></h3>
<h4><span class='add'><a id='pc147'>Pācittiya 147. Ukkhittasambhogasikkhāpadaṃ</a></span></h4>
<p><a class='ref sc' id='sc198' href='#sc198'>SC 198</a>Yā pana bhikkhunī jānaṃ tathāvādiniyā bhikkhuniyā akaṭānudhammāya taṃ diṭṭhiṃ appaṭinissaṭṭhāya saddhiṃ sambhuñjeyya vā, saṃvaseyya vā, saha vā seyyaṃ kappeyya, pācittiyaṃ.</p>
<h4><span class='add'><a id='pc148'>Pācittiya 148. Kaṇṭakasikkhāpadaṃ</a></span></h4>
<p><a class='ref sc' id='sc199' href='#sc199'>SC 199</a>Samaṇuddesāpi ce evaṃ vadeyya: “tathāhaṃ bhagavatā dhammaṃ desitaṃ ājānāmi, yathā yeme antarāyikā dhammā vuttā bhagavatā, te paṭisevato nālaṃ antarāyāyā”ti. Sā samaṇuddesā bhikkhunīhi evamassa vacanīyā: “māyye, samaṇuddese evaṃ avaca, mā bhagavantaṃ abbhācikkhi, na hi sādhu bhagavato abbhakkhānaṃ, na hi bhagavā evaṃ vadeyya, anekapariyāyenāyye, samaṇuddese antarāyikā dhammā antarāyikā vuttā bhagavatā, alañca pana te paṭisevato antarāyāyā”ti. Evañca sā samaṇuddesā bhikkhunīhi vuccamānā tatheva paggaṇheyya, sā samaṇuddesā bhikkhunīhi evamassa vacanīyā: “ajjatagge te, ayye, samaṇuddese na ceva so bhagavā satthā apadisitabbo, yampi caññā samaṇuddesā labhanti bhikkhunīhi saddhiṃ dirattatirattaṃ sahaseyyaṃ, sāpi te natthi, cara pire, vinassā”ti. Yā pana bhikkhunī jānaṃ tathānāsitaṃ samaṇuddesaṃ upalāpeyya vā, upaṭṭhāpeyya vā, sambhuñjeyya vā, saha vā seyyaṃ kappeyya, pācittiyaṃ.</p>
<h4><span class='add'><a id='pc149'>Pācittiya 149. Sahadhammikasikkhāpadaṃ</a></span></h4>
<p><a class='ref sc' id='sc200' href='#sc200'>SC 200</a>Yā pana bhikkhunī bhikkhunīhi sahadhammikaṃ vuccamānā evaṃ vadeyya: “na tāvāhaṃ, ayye, etasmiṃ sikkhāpade sikkhissāmi, yāva na aññaṃ bhikkhuniṃ byattaṃ vinayadharaṃ paripucchāmī”ti, pācittiyaṃ. Sikkhamānāya, bhikkhave, bhikkhuniyā aññātabbaṃ paripucchitabbaṃ paripañhitabbaṃ, ayaṃ tattha sāmīci.</p>
<h4><span class='add'><a id='pc150'>Pācittiya 150. Vilekhanasikkhāpadaṃ</a></span></h4>
<p><a class='ref sc' id='sc201' href='#sc201'>SC 201</a>Yā pana bhikkhunī pātimokkhe uddissamāne evaṃ vadeyya: “kiṃ panimehi khuddānukhuddakehi sikkhāpadehi uddiṭṭhehi, yāvadeva kukkuccāya vihesāya vilekhāya saṃvattantī”ti, sikkhāpadavivaṇṇake pācittiyaṃ.</p>
<h4><span class='add'><a id='pc151'>Pācittiya 151. Mohanasikkhāpadaṃ</a></span></h4>
<p><a class='ref sc' id='sc202' href='#sc202'>SC 202</a>Yā pana bhikkhunī anvaddhamāsaṃ pātimokkhe uddissamāne evaṃ vadeyya: “idāneva kho ahaṃ, ayye, jānāmi ayampi kira dhammo suttāgato suttapariyāpanno anvaddhamāsaṃ uddesaṃ āgacchatī”ti, tañce bhikkhuniṃ aññā bhikkhuniyo jāneyyuṃ nisinnapubbaṃ imāya bhikkhuniyā dvattikkhattuṃ pātimokkhe uddissamāne, ko pana vādo bhiyyo, na ca tassā bhikkhuniyā aññāṇakena mutti atthi, yañca tattha āpattiṃ āpannā, tañca yathādhammo kāretabbo, uttari cassā moho āropetabbo: “tassā te, ayye, alābhā, tassā te dulladdhaṃ, yaṃ tvaṃ pātimokkhe uddissamāne na sādhukaṃ aṭṭhiṃ katvā manasi karosī”ti, idaṃ tasmiṃ mohanake pācittiyaṃ.</p>
<h4><span class='add'><a id='pc152'>Pācittiya 152. Pahārasikkhāpadaṃ</a></span></h4>
<p><a class='ref sc' id='sc203' href='#sc203'>SC 203</a>Yā pana bhikkhunī bhikkhuniyā kupitā anattamanā pahāraṃ dadeyya, pācittiyaṃ.</p>
<h4><span class='add'><a id='pc153'>Pācittiya 153. Talasattikasikkhāpadaṃ</a></span></h4>
<p><a class='ref sc' id='sc204' href='#sc204'>SC 204</a>Yā pana bhikkhunī bhikkhuniyā kupitā anattamanā talasattikaṃ uggireyya, pācittiyaṃ.</p>
<h4><span class='add'><a id='pc154'>Pācittiya 154. Amūlakasikkhāpadaṃ</a></span></h4>
<p><a class='ref sc' id='sc205' href='#sc205'>SC 205</a>Yā pana bhikkhunī bhikkhuniṃ amūlakena saṅghādisesena anuddhaṃseyya, pācittiyaṃ.</p>
<h4><span class='add'><a id='pc155'>Pācittiya 155. Sañciccasikkhāpadaṃ</a></span></h4>
<p><a class='ref sc' id='sc206' href='#sc206'>SC 206</a>Yā pana bhikkhunī bhikkhuniyā sañcicca kukkuccaṃ upadaheyya, “itissā muhuttampi aphāsu bhavissatī”ti etadeva paccayaṃ karitvā anaññaṃ, pācittiyaṃ.</p>
<h4><span class='add'><a id='pc156'>Pācittiya 156. Upassuti sikkhāpadaṃ</a></span></h4>
<p><a class='ref sc' id='sc207' href='#sc207'>SC 207</a>Yā pana bhikkhunī bhikkhunīnaṃ bhaṇḍanajātānaṃ kalahajātānaṃ vivādāpannānaṃ upassutiṃ tiṭṭheyya, “yaṃ imā bhaṇissanti, taṃ sossāmī”ti etadeva paccayaṃ karitvā anaññaṃ, pācittiyaṃ.</p>
<p class='endsection'>Diṭṭhivaggo pannarasamo.</p>
<h3><span class='add' id='vagga19' href='#vagga19'>Dhammikavaggo</span></h3>
<h4><span class='add'><a id='pc157'>Pācittiya 157. Kammappaṭibāhanasikkhāpadaṃ</a></span></h4>
<p><a class='ref sc' id='sc208' href='#sc208'>SC 208</a>Yā pana bhikkhunī dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyaṃ.</p>
<h4><span class='add'><a id='pc158'>Pācittiya 158. Chandaṃadatvāgamanasikkhāpadaṃ</a></span></h4>
<p><a class='ref sc' id='sc209' href='#sc209'>SC 209</a>Yā pana bhikkhunī saṅghe vinicchayakathāya vattamānāya chandaṃ adatvā uṭṭhāyāsanā pakkameyya, pācittiyaṃ.</p>
<h4><span class='add'><a id='pc159'>Pācittiya 159. Dubbalasikkhāpadaṃ</a></span></h4>
<p><a class='ref sc' id='sc210' href='#sc210'>SC 210</a>Yā pana bhikkhunī samaggena saṅghena cīvaraṃ datvā pacchā khīyanadhammaṃ āpajjeyya, “yathāsanthutaṃ bhikkhuniyo saṅghikaṃ lābhaṃ pariṇāmentī”ti, pācittiyaṃ.</p>
<h4><span class='add'><a id='pc160'>Pācittiya 160. Pariṇāmanasikkhāpadaṃ</a></span></h4>
<p><a class='ref sc' id='sc211' href='#sc211'>SC 211</a>Yā pana bhikkhunī jānaṃ saṅghikaṃ lābhaṃ pariṇataṃ puggalassa pariṇāmeyya, pācittiyaṃ.</p>
<h4><span class='add'><a id='pc161'>Pācittiya 161. Ratanasikkhāpadaṃ</a></span></h4>
<p><a class='ref sc' id='sc212' href='#sc212'>SC 212</a>Yā pana bhikkhunī ratanaṃ vā ratanasammataṃ vā aññatra ajjhārāmā vā ajjhāvasathā vā uggaṇheyya vā uggaṇhāpeyya vā, pācittiyaṃ. Ratanaṃ vā pana bhikkhuniyā ratanasammataṃ vā ajjhārāme vā ajjhāvasathe vā uggahetvā vā uggahāpetvā vā nikkhipitabbaṃ, “yassa bhavissati, so harissatī”ti, ayaṃ tattha sāmīci.</p>
<h4><span class='add'><a id='pc162'>Pācittiya 162. Sūcigharasikkhāpadaṃ</a></span></h4>
<p><a class='ref sc' id='sc213' href='#sc213'>SC 213</a>Yā pana bhikkhunī aṭṭhimayaṃ vā dantamayaṃ vā visāṇamayaṃ vā sūcigharaṃ kārāpeyya, bhedanakaṃ pācittiyaṃ.</p>
<h4><span class='add'><a id='pc163'>Pācittiya 163. Mañcapīṭhasikkhāpadaṃ</a></span></h4>
<p><a class='ref sc' id='sc214' href='#sc214'>SC 214</a>Navaṃ pana bhikkhuniyā mañcaṃ vā pīṭhaṃ vā kārayamānāya aṭṭhaṅgulapādakaṃ kāretabbaṃ sugataṅgulena aññatra heṭṭhimāya aṭaniyā. Taṃ atikkāmentiyā chedanakaṃ pācittiyaṃ.</p>
<h4><span class='add'><a id='pc164'>Pācittiya 164. Tūlonaddhasikkhāpadaṃ</a></span></h4>
<p><a class='ref sc' id='sc215' href='#sc215'>SC 215</a>Yā pana bhikkhunī mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyaṃ.</p>
<h4><span class='add'><a id='pc165'>Pācittiya 165. Kaṇḍuppaṭicchādisikkhāpadaṃ</a></span></h4>
<p><a class='ref sc' id='sc216' href='#sc216'>SC 216</a>Kaṇḍuppaṭicchādiṃ pana bhikkhuniyā kārayamānāya pamāṇikā kāretabbā, tatridaṃ pamāṇaṃ, dīghaso catasso vidatthiyo sugatavidatthiyā, tiriyaṃ dve vidatthiyo. Taṃ atikkāmentiyā chedanakaṃ pācittiyaṃ.</p>
<h4><span class='add'><a id='pc166'>Pācittiya 166. Nandasikkhāpadaṃ</a></span></h4>
<p><a class='ref sc' id='sc217' href='#sc217'>SC 217</a>Yā pana bhikkhunī sugatacīvarappamāṇaṃ cīvaraṃ kārāpeyya, atirekaṃ vā, chedanakaṃ pācittiyaṃ. Tatridaṃ sugatassa sugatacīvarappamāṇaṃ, dīghaso nava vidatthiyo sugatavidatthiyā, tiriyaṃ cha vidatthiyo, idaṃ sugatassa sugatacīvarappamāṇanti.</p>
<p class='endsection'>Dhammikavaggo soḷasamo.</p>
<hr>
<p><a class='ref sc' id='sc218' href='#sc218'>SC 218</a>Uddiṭṭhā kho, ayyāyo, chasaṭṭhisatā pācittiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Pācittiyā niṭṭhitā.</p>
<h2><span class='add'><a id='pd'>Pāṭidesanīyā</a></span></h2>
<p><a class='ref sc' id='sc219' href='#sc219'>SC 219</a>Ime kho panāyyāyo aṭṭha pāṭidesanīyā dhammā uddesaṃ āgacchanti.</p>
<h4><span class='add'><a id='pd1'>Pāṭidesanīya 1. Sappiviññāpanasikkhāpadaṃ</a></span></h4>
<p><a class='ref sc' id='sc220' href='#sc220'>SC 220</a>Yā pana bhikkhunī agilānā sappiṃ viññāpetvā bhuñjeyya, paṭidesetabbaṃ tāya bhikkhuniyā: “gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<h4><span class='add'><a id='pd2'>Pāṭidesanīya 2. Telaviññāpanasikkhāpadaṃ</a></span></h4>
<p><a class='ref sc' id='sc221' href='#sc221'>SC 221</a>Yā pana bhikkhunī agilānā telaṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd3'>Pāṭidesanīya 3. Madhuviññāpanasikkhāpadaṃ</a></span></h4>
<p><a class='ref sc' id='sc222' href='#sc222'>SC 222</a>Yā pana bhikkhunī agilānā madhuṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd4'>Pāṭidesanīya 4. Phāṇitaviññāpanasikkhāpadaṃ</a></span></h4>
<p><a class='ref sc' id='sc223' href='#sc223'>SC 223</a>Yā pana bhikkhunī agilānā phāṇitaṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd5'>Pāṭidesanīya 5. Macchaviññāpanasikkhāpadaṃ</a></span></h4>
<p><a class='ref sc' id='sc224' href='#sc224'>SC 224</a>Yā pana bhikkhunī agilānā macchaṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd6'>Pāṭidesanīya 6. Maṃsaviññāpanasikkhāpadaṃ</a></span></h4>
<p><a class='ref sc' id='sc225' href='#sc225'>SC 225</a>Yā pana bhikkhunī agilānā maṃsaṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd7'>Pāṭidesanīya 7. Khīraviññāpanasikkhāpadaṃ</a></span></h4>
<p><a class='ref sc' id='sc226' href='#sc226'>SC 226</a>Yā pana bhikkhunī agilānā khīraṃ viññāpetvā bhuñjeyya … pe … taṃ paṭidesemīti.</p>
<h4><span class='add'><a id='pd8'>Pāṭidesanīya 8. Dadhiviññāpanasikkhāpadaṃ</a></span></h4>
<p><a class='ref sc' id='sc227' href='#sc227'>SC 227</a>Yā pana bhikkhunī agilānā dadhiṃ viññāpetvā bhuñjeyya, paṭidesetabbaṃ tāya bhikkhuniyā: “gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī”ti.</p>
<hr>
<p><a class='ref sc' id='sc228' href='#sc228'>SC 228</a>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Pāṭidesanīyā niṭṭhitā.</p>
<h2><span class='add'><a id='sk'>Sekhiyā</a></span></h2>
<p><a class='ref sc' id='sc229' href='#sc229'>SC 229</a>Ime kho panāyyāyo, sekhiyā dhammā uddesaṃ āgacchanti.</p>
<h3><span class='add' id='vagga20' href='#vagga20'>Parimaṇḍalavaggo</span></h3>
<h4><span class='add'><a id='sk1'>Sekhiya 1. Parimaṇḍalasikkhāpadaṃ</a></span></h4>
<p>Parimaṇḍalaṃ nivāsessāmīti sikkhā karaṇīyā.</p>
<h4><span class='add'><a id='sk2'>Sekhiya 2. Dutiyaparimaṇḍalasikkhāpadaṃ</a></span></h4>
<p>Parimaṇḍalaṃ pārupissāmīti sikkhā karaṇīyā.</p>
<h4><span class='add'><a id='sk3'>Sekhiya 3. Suppaṭicchannasikkhāpadaṃ</a></span></h4>
<p><a class='ref sc' id='sc230' href='#sc230'>SC 230</a>Suppaṭicchannā antaraghare gamissāmīti sikkhā karaṇīyā.</p>
<h4><span class='add'><a id='sk4'>Sekhiya 4. Dutiyasuppaṭicchannasikkhāpadaṃ</a></span></h4>
<p><a class='ref sc' id='sc231' href='#sc231'>SC 231</a>Suppaṭicchannā antaraghare nisīdissāmīti sikkhā karaṇīyā.</p>
<h4><span class='add'><a id='sk5'>Sekhiya 5. Susaṃvutasikkhāpadaṃ</a></span></h4>
<p>Susaṃvutā antaraghare gamissāmīti sikkhā karaṇīyā.</p>
<h4><span class='add'><a id='sk6'>Sekhiya 6. Dutiyasusaṃvutasikkhāpadaṃ</a></span></h4>
<p><a class='ref sc' id='sc232' href='#sc232'>SC 232</a>Susaṃvutā antaraghare nisīdissāmīti sikkhā karaṇīyā.</p>
<h4><span class='add'><a id='sk7'>Sekhiya 7. Okkhittacakkhusikkhāpadaṃ</a></span></h4>
<p><a class='ref sc' id='sc233' href='#sc233'>SC 233</a>Okkhittacakkhunī antaraghare gamissāmīti sikkhā karaṇīyā.</p>
<h4><span class='add'><a id='sk8'>Sekhiya 8. Dutiya-okkhittacakkhusikkhāpadaṃ</a></span></h4>
<p><a class='ref sc' id='sc234' href='#sc234'>SC 234</a>Okkhittacakkhunī antaraghare nisīdissāmīti sikkhā karaṇīyā.</p>
<h4><span class='add'><a id='sk9'>Sekhiya 9. Ukkhittakasikkhāpadaṃ</a></span></h4>
<p><a class='ref sc' id='sc235' href='#sc235'>SC 235</a>Na ukkhittakāya antaraghare gamissāmīti sikkhā karaṇīyā.</p>
<h4><span class='add'><a id='sk10'>Sekhiya 10. Dutiya-ukkhittakasikkhāpadaṃ</a></span></h4>
<p><a class='ref sc' id='sc236' href='#sc236'>SC 236</a>Na ukkhittakāya antaraghare nisīdissāmīti sikkhā karaṇīyā.</p>
<p class='endsection'>Parimaṇḍalavaggo paṭhamo.</p>
<h3><span class='add' id='vagga21' href='#vagga21'>Ujjagghikavaggo</span></h3>
<h4><span class='add'><a id='sk11'>Sekhiya 11. Ujjagghikasikkhāpadaṃ</a></span></h4>
<p><a class='ref sc' id='sc237' href='#sc237'>SC 237</a>Na ujjagghikāya antaraghare gamissāmīti sikkhā karaṇīyā.</p>
<h4><span class='add'><a id='sk12'>Sekhiya 12. Dutiya-ujjagghikasikkhāpadaṃ</a></span></h4>
<p><a class='ref sc' id='sc238' href='#sc238'>SC 238</a>Na ujjagghikāya antaraghare nisīdissāmīti sikkhā karaṇīyā.</p>
<h4><span class='add'><a id='sk13'>Sekhiya 13. Uccasaddasikkhāpadaṃ</a></span></h4>
<p>Appasaddā antaraghare gamissāmīti sikkhā karaṇīyā.</p>
<h4><span class='add'><a id='sk14'>Sekhiya 14. Dutiya-uccasaddasikkhāpadaṃ</a></span></h4>
<p><a class='ref sc' id='sc239' href='#sc239'>SC 239</a>Appasaddā antaraghare nisīdissāmīti sikkhā karaṇīyā.</p>
<h4><span class='add'><a id='sk15'>Sekhiya 15. Kāyappacālakasikkhāpadaṃ</a></span></h4>
<p><a class='ref sc' id='sc240' href='#sc240'>SC 240</a>Na kāyappacālakaṃ antaraghare gamissāmīti sikkhā karaṇīyā.</p>
<h4><span class='add'><a id='sk16'>Sekhiya 16. Dutiyakāyappacālakasikkhāpadaṃ</a></span></h4>
<p><a class='ref sc' id='sc241' href='#sc241'>SC 241</a>Na kāyappacālakaṃ antaraghare nisīdissāmīti sikkhā karaṇīyā.</p>
<h4><span class='add'><a id='sk17'>Sekhiya 17. Bāhuppacālakasikkhāpadaṃ</a></span></h4>
<p><a class='ref sc' id='sc242' href='#sc242'>SC 242</a>Na bāhuppacālakaṃ antaraghare gamissāmīti sikkhā karaṇīyā.</p>
<h4><span class='add'><a id='sk18'>Sekhiya 18. Dutiyabāhuppacālakasikkhāpadaṃ</a></span></h4>
<p><a class='ref sc' id='sc243' href='#sc243'>SC 243</a>Na bāhuppacālakaṃ antaraghare nisīdissāmīti sikkhā karaṇīyā.</p>
<h4><span class='add'><a id='sk19'>Sekhiya 19. Sīsappacālakasikkhāpadaṃ</a></span></h4>
<p><a class='ref sc' id='sc244' href='#sc244'>SC 244</a>Na sīsappacālakaṃ antaraghare gamissāmīti sikkhā karaṇīyā.</p>
<h4><span class='add'><a id='sk20'>Sekhiya 20. Dutiyasīsappacālakasikkhāpadaṃ</a></span></h4>
<p><a class='ref sc' id='sc245' href='#sc245'>SC 245</a>Na sīsappacālakaṃ antaraghare nisīdissāmīti sikkhā karaṇīyā.</p>
<p class='endsection'>Ujjagghikavaggo dutiyo.</p>
<h3><span class='add' id='vagga22' href='#vagga22'>Khambhakatavaggo</span></h3>
<h4><span class='add'><a id='sk21'>Sekhiya 21. Khambhakatasikkhāpadaṃ</a></span></h4>
<p><a class='ref sc' id='sc246' href='#sc246'>SC 246</a>Na khambhakatā antaraghare gamissāmīti sikkhā karaṇīyā.</p>
<h4><span class='add'><a id='sk22'>Sekhiya 22. Dutiyakhambhakatasikkhāpadaṃ</a></span></h4>
<p><a class='ref sc' id='sc247' href='#sc247'>SC 247</a>Na khambhakatā antaraghare nisīdissāmīti sikkhā karaṇīyā.</p>
<h4><span class='add'><a id='sk23'>Sekhiya 23. Oguṇṭhitasikkhāpadaṃ</a></span></h4>
<p><a class='ref sc' id='sc248' href='#sc248'>SC 248</a>Na oguṇṭhitā antaraghare gamissāmīti sikkhā karaṇīyā.</p>
<h4><span class='add'><a id='sk24'>Sekhiya 24. Dutiya-oguṇṭhitasikkhāpadaṃ</a></span></h4>
<p><a class='ref sc' id='sc249' href='#sc249'>SC 249</a>Na oguṇṭhitā antaraghare nisīdissāmīti sikkhā karaṇīyā.</p>
<h4><span class='add'><a id='sk25'>Sekhiya 25. Ukkuṭikasikkhāpadaṃ</a></span></h4>
<p><a class='ref sc' id='sc250' href='#sc250'>SC 250</a>Na ukkuṭikāya antaraghare gamissāmīti sikkhā karaṇīyā.</p>
<h4><span class='add'><a id='sk26'>Sekhiya 26. Pallatthikasikkhāpadaṃ</a></span></h4>
<p><a class='ref sc' id='sc251' href='#sc251'>SC 251</a>Na pallatthikāya antaraghare nisīdissāmīti sikkhā karaṇīyā.</p>
<h4><span class='add'><a id='sk27'>Sekhiya 27. Sakkaccapaṭiggahaṇasikkhāpadaṃ</a></span></h4>
<p><a class='ref sc' id='sc252' href='#sc252'>SC 252</a>Sakkaccaṃ piṇḍapātaṃ paṭiggahessāmīti sikkhā karaṇīyā.</p>
<h4><span class='add'><a id='sk28'>Sekhiya 28. Pattasaññinīpaṭiggahaṇasikkhāpadaṃ</a></span></h4>
<p><a class='ref sc' id='sc253' href='#sc253'>SC 253</a>Pattasaññinī piṇḍapātaṃ paṭiggahessāmīti sikkhā karaṇīyā.</p>
<h4><span class='add'><a id='sk29'>Sekhiya 29. Samasūpakapaṭiggahaṇasikkhāpadaṃ</a></span></h4>
<p><a class='ref sc' id='sc254' href='#sc254'>SC 254</a>Samasūpakaṃ piṇḍapātaṃ paṭiggahessāmīti sikkhā karaṇīyā.</p>
<h4><span class='add'><a id='sk30'>Sekhiya 30. Samatittikasikkhāpadaṃ</a></span></h4>
<p><a class='ref sc' id='sc255' href='#sc255'>SC 255</a>Samatittikaṃ piṇḍapātaṃ paṭiggahessāmīti sikkhā karaṇīyā.</p>
<p class='endsection'>Khambhakatavaggo tatiyo.</p>
<h3><span class='add' id='vagga23' href='#vagga23'>Sakkaccavaggo</span></h3>
<h4><span class='add'><a id='sk31'>Sekhiya 31. Sakkaccabhuñjanasikkhāpadaṃ</a></span></h4>
<p><a class='ref sc' id='sc256' href='#sc256'>SC 256</a>Sakkaccaṃ piṇḍapātaṃ bhuñjissāmīti sikkhā karaṇīyā.</p>
<h4><span class='add'><a id='sk32'>Sekhiya 32. Pattasaññinībhuñjanasikkhāpadaṃ</a></span></h4>
<p><a class='ref sc' id='sc257' href='#sc257'>SC 257</a>Pattasaññinī piṇḍapātaṃ bhuñjissāmīti sikkhā karaṇīyā.</p>
<h4><span class='add'><a id='sk33'>Sekhiya 33. Sapadānasikkhāpadaṃ</a></span></h4>
<p><a class='ref sc' id='sc258' href='#sc258'>SC 258</a>Sapadānaṃ piṇḍapātaṃ bhuñjissāmīti sikkhā karaṇīyā.</p>
<h4><span class='add'><a id='sk34'>Sekhiya 34. Samasūpakasikkhāpadaṃ</a></span></h4>
<p><a class='ref sc' id='sc259' href='#sc259'>SC 259</a>Samasūpakaṃ piṇḍapātaṃ bhuñjissāmīti sikkhā karaṇīyā.</p>
<h4><span class='add'><a id='sk35'>Sekhiya 35. Na thūpakatasikkhāpadaṃ</a></span></h4>
<p><a class='ref sc' id='sc260' href='#sc260'>SC 260</a>Na thūpakato omadditvā piṇḍapātaṃ bhuñjissāmīti sikkhā karaṇīyā.</p>
<h4><span class='add'><a id='sk36'>Sekhiya 36. Odanappaṭicchādanasikkhāpadaṃ</a></span></h4>
<p><a class='ref sc' id='sc261' href='#sc261'>SC 261</a>Na sūpaṃ vā byañjanaṃ vā odanena paṭicchādessāmi bhiyyokamyataṃ upādāyāti sikkhā karaṇīyā.</p>
<h4><span class='add'><a id='sk37'>Sekhiya 37. Sūpodanaviññattisikkhāpadaṃ</a></span></h4>
<p><a class='ref sc' id='sc262' href='#sc262'>SC 262</a>Na sūpaṃ vā odanaṃ vā agilānā attano atthāya viññāpetvā bhuñjissāmīti sikkhā karaṇīyā.</p>
<h4><span class='add'><a id='sk38'>Sekhiya 38. Ujjhānasaññinīsikkhāpadaṃ</a></span></h4>
<p><a class='ref sc' id='sc263' href='#sc263'>SC 263</a>Na ujjhānasaññinī paresaṃ pattaṃ olokessāmīti sikkhā karaṇīyā.</p>
<h4><span class='add'><a id='sk39'>Sekhiya 39. Kabaḷasikkhāpadaṃ</a></span></h4>
<p>Nātimahantaṃ kabaḷaṃ karissāmīti sikkhā karaṇīyā.</p>
<h4><span class='add'><a id='sk40'>Sekhiya 40. Ālopasikkhāpadaṃ</a></span></h4>
<p>Parimaṇḍalaṃ ālopaṃ karissāmīti sikkhā karaṇīyā.</p>
<p class='endsection'>Sakkaccavaggo catuttho.</p>
<h3><span class='add' id='vagga24' href='#vagga24'>Kabaḷavaggo</span></h3>
<h4><span class='add'><a id='sk41'>Sekhiya 41. Anāhaṭasikkhāpadaṃ</a></span></h4>
<p><a class='ref sc' id='sc264' href='#sc264'>SC 264</a>Na anāhaṭe kabaḷe mukhadvāraṃ vivarissāmīti sikkhā karaṇīyā.</p>
<h4><span class='add'><a id='sk42'>Sekhiya 42. Bhuñjamānasikkhāpadaṃ</a></span></h4>
<p><a class='ref sc' id='sc265' href='#sc265'>SC 265</a>Na bhuñjamānā sabbahatthaṃ mukhe pakkhipissāmīti sikkhā karaṇīyā.</p>
<h4><span class='add'><a id='sk43'>Sekhiya 43. Sakabaḷasikkhāpadaṃ</a></span></h4>
<p><a class='ref sc' id='sc266' href='#sc266'>SC 266</a>Na sakabaḷena mukhena byāharissāmīti sikkhā karaṇīyā.</p>
<h4><span class='add'><a id='sk44'>Sekhiya 44. Piṇḍukkhepakasikkhāpadaṃ</a></span></h4>
<p>Na piṇḍukkhepakaṃ bhuñjissāmīti sikkhā karaṇīyā.</p>
<h4><span class='add'><a id='sk45'>Sekhiya 45. Kabaḷāvacchedakasikkhāpadaṃ</a></span></h4>
<p><a class='ref sc' id='sc267' href='#sc267'>SC 267</a>Na kabaḷāvacchedakaṃ bhuñjissāmīti sikkhā karaṇīyā.</p>
<h4><span class='add'><a id='sk46'>Sekhiya 46. Avagaṇḍakārakasikkhāpadaṃ</a></span></h4>
<p>Na avagaṇḍakārakaṃ bhuñjissāmīti sikkhā karaṇīyā.</p>
<h4><span class='add'><a id='sk47'>Sekhiya 47. Hatthaniddhunakasikkhāpadaṃ</a></span></h4>
<p><a class='ref sc' id='sc268' href='#sc268'>SC 268</a>Na hatthaniddhunakaṃ bhuñjissāmīti sikkhā karaṇīyā.</p>
<h4><span class='add'><a id='sk48'>Sekhiya 48. Sitthāvakārakasikkhāpadaṃ</a></span></h4>
<p>Na sitthāvakārakaṃ bhuñjissāmīti sikkhā karaṇīyā.</p>
<h4><span class='add'><a id='sk49'>Sekhiya 49. Jivhānicchārakasikkhāpadaṃ</a></span></h4>
<p>Na jivhānicchārakaṃ bhuñjissāmīti sikkhā karaṇīyā.</p>
<h4><span class='add'><a id='sk50'>Sekhiya 50. Capucapukārakasikkhāpadaṃ</a></span></h4>
<p>Na capucapukārakaṃ bhuñjissāmīti sikkhā karaṇīyā.</p>
<p class='endsection'>Kabaḷavaggo pañcamo.</p>
<h3><span class='add' id='vagga25' href='#vagga25'>Surusuruvaggo</span></h3>
<h4><span class='add'><a id='sk51'>Sekhiya 51. Surusurukārakasikkhāpadaṃ</a></span></h4>
<p>Na surusurukārakaṃ bhuñjissāmīti sikkhā karaṇīyā.</p>
<h4><span class='add'><a id='sk52'>Sekhiya 52. Hatthanillehakasikkhāpadaṃ</a></span></h4>
<p>Na hatthanillehakaṃ bhuñjissāmīti sikkhā karaṇīyā.</p>
<h4><span class='add'><a id='sk53'>Sekhiya 53. Pattanillehakasikkhāpadaṃ</a></span></h4>
<p>Na pattanillehakaṃ bhuñjissāmīti sikkhā karaṇīyā.</p>
<h4><span class='add'><a id='sk54'>Sekhiya 54. Oṭṭhanillehakasikkhāpadaṃ</a></span></h4>
<p>Na oṭṭhanillehakaṃ bhuñjissāmīti sikkhā karaṇīyā.</p>
<h4><span class='add'><a id='sk55'>Sekhiya 55. Sāmisasikkhāpadaṃ</a></span></h4>
<p><a class='ref sc' id='sc269' href='#sc269'>SC 269</a>Na sāmisena hatthena pānīyathālakaṃ paṭiggahessāmīti sikkhā karaṇīyā.</p>
<h4><span class='add'><a id='sk56'>Sekhiya 56. Sasitthakasikkhāpadaṃ</a></span></h4>
<p><a class='ref sc' id='sc270' href='#sc270'>SC 270</a>Na sasitthakaṃ pattadhovanaṃ antaraghare chaḍḍessāmīti sikkhā karaṇīyā.</p>
<h4><span class='add'><a id='sk57'>Sekhiya 57. Chattapāṇisikkhāpadaṃ</a></span></h4>
<p><a class='ref sc' id='sc271' href='#sc271'>SC 271</a>Na chattapāṇissa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk58'>Sekhiya 58. Daṇḍapāṇisikkhāpadaṃ</a></span></h4>
<p><a class='ref sc' id='sc272' href='#sc272'>SC 272</a>Na daṇḍapāṇissa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk59'>Sekhiya 59. Satthapāṇisikkhāpadaṃ</a></span></h4>
<p><a class='ref sc' id='sc273' href='#sc273'>SC 273</a>Na satthapāṇissa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk60'>Sekhiya 60. Āvudhapāṇisikkhāpadaṃ</a></span></h4>
<p><a class='ref sc' id='sc274' href='#sc274'>SC 274</a>Na āvudhapāṇissa agilānassa dhammaṃ desessāmīti sikkhā karaṇīyā.</p>
<p class='endsection'>Surusuruvaggo chaṭṭho.</p>
<h3><span class='add' id='vagga26' href='#vagga26'>Pādukavaggo</span></h3>
<h4><span class='add'><a id='sk61'>Sekhiya 61. Pādukasikkhāpadaṃ</a></span></h4>
<p><a class='ref sc' id='sc275' href='#sc275'>SC 275</a>Na pādukāruḷhassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk62'>Sekhiya 62. Upāhanasikkhāpadaṃ</a></span></h4>
<p><a class='ref sc' id='sc276' href='#sc276'>SC 276</a>Na upāhanāruḷhassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk63'>Sekhiya 63. Yānasikkhāpadaṃ</a></span></h4>
<p><a class='ref sc' id='sc277' href='#sc277'>SC 277</a>Na yānagatassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk64'>Sekhiya 64. Sayanasikkhāpadaṃ</a></span></h4>
<p><a class='ref sc' id='sc278' href='#sc278'>SC 278</a>Na sayanagatassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk65'>Sekhiya 65. Pallatthikasikkhāpadaṃ</a></span></h4>
<p><a class='ref sc' id='sc279' href='#sc279'>SC 279</a>Na pallatthikāya nisinnassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk66'>Sekhiya 66. Veṭhitasikkhāpadaṃ</a></span></h4>
<p><a class='ref sc' id='sc280' href='#sc280'>SC 280</a>Na veṭhitasīsassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk67'>Sekhiya 67. Oguṇṭhitasikkhāpadaṃ</a></span></h4>
<p><a class='ref sc' id='sc281' href='#sc281'>SC 281</a>Na oguṇṭhitasīsassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk68'>Sekhiya 68. Chamāsikkhāpadaṃ</a></span></h4>
<p><a class='ref sc' id='sc282' href='#sc282'>SC 282</a>Na chamāyaṃ nisīditvā āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk69'>Sekhiya 69. Nīcāsanasikkhāpadaṃ</a></span></h4>
<p><a class='ref sc' id='sc283' href='#sc283'>SC 283</a>Na nīce āsane nisīditvā ucce āsane nisinnassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk70'>Sekhiya 70. Ṭhitāsikkhāpadaṃ</a></span></h4>
<p><a class='ref sc' id='sc284' href='#sc284'>SC 284</a>Na ṭhitā nisinnassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk71'>Sekhiya 71. Pacchatogacchantīsikkhāpadaṃ</a></span></h4>
<p><a class='ref sc' id='sc285' href='#sc285'>SC 285</a>Na pacchato gacchantī purato gacchantassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk72'>Sekhiya 72. Uppathenagacchantīsikkhāpadaṃ</a></span></h4>
<p><a class='ref sc' id='sc286' href='#sc286'>SC 286</a>Na uppathena gacchantī pathena gacchantassa agilānassa dhammaṃ desessāmīti sikkhā karaṇīyā.</p>
<h4><span class='add'><a id='sk73'>Sekhiya 73. Ṭhitāuccārasikkhāpadaṃ</a></span></h4>
<p><a class='ref sc' id='sc287' href='#sc287'>SC 287</a>Na ṭhitā agilānā uccāraṃ vā passāvaṃ vā karissāmīti sikkhā karaṇīyā.</p>
<h4><span class='add'><a id='sk74'>Sekhiya 74. Hariteuccārasikkhāpadaṃ</a></span></h4>
<p><a class='ref sc' id='sc288' href='#sc288'>SC 288</a>Na harite agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<h4><span class='add'><a id='sk75'>Sekhiya 75. Udakeuccārasikkhāpadaṃ</a></span></h4>
<p><a class='ref sc' id='sc289' href='#sc289'>SC 289</a>Na udake agilānā uccāraṃ vā passāvaṃ vā kheḷaṃ vā karissāmīti sikkhā karaṇīyā.</p>
<p class='endsection'>Pādukavaggo sattamo.</p>
<hr>
<p><a class='ref sc' id='sc290' href='#sc290'>SC 290</a>Uddiṭṭhā kho, ayyāyo, sekhiyā dhammā. Tatthāyyāyo, pucchāmi, kaccittha parisuddhā, dutiyampi pucchāmi, kaccittha parisuddhā, tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Sekhiyā niṭṭhitā.</p>
<h2><span class='add'><a id='as'>Adhikaraṇasamathā</a></span></h2>
<p><a class='ref sc' id='sc291' href='#sc291'>SC 291</a>Ime kho panāyyāyo, satta adhikaraṇasamathā dhammā uddesaṃ āgacchanti.</p>
<p><a class='ref sc' id='sc292' href='#sc292'>SC 292</a>Uppannuppannānaṃ adhikaraṇānaṃ samathāya vūpasamāya.</p>
<h4><span class='add'><a id='as1'>Adhikaraṇasamatha 1</a></span></h4>
<p>Sammukhāvinayo dātabbo.</p>
<h4><span class='add'><a id='as2'>Adhikaraṇasamatha 2</a></span></h4>
<p>Sativinayo dātabbo.</p>
<h4><span class='add'><a id='as3'>Adhikaraṇasamatha 3</a></span></h4>
<p>Amūḷhavinayo dātabbo.</p>
<h4><span class='add'><a id='as4'>Adhikaraṇasamatha 4</a></span></h4>
<p>Paṭiññāya kāretabbaṃ.</p>
<h4><span class='add'><a id='as5'>Adhikaraṇasamatha 5</a></span></h4>
<p>Yebhuyyasikā.</p>
<h4><span class='add'><a id='as6'>Adhikaraṇasamatha 6</a></span></h4>
<p>Tassapāpiyasikā.</p>
<h4><span class='add'><a id='as7'>Adhikaraṇasamatha 7</a></span></h4>
<p>Tiṇavatthārakoti.</p>
<hr>
<p><a class='ref sc' id='sc293' href='#sc293'>SC 293</a>Uddiṭṭhā kho ayyāyo satta adhikaraṇasamathā dhammā. Tatthāyyāyo pucchāmi, kaccittha parisuddhā, dutiyampi pucchāmi, kaccittha parisuddhā , tatiyampi pucchāmi, kaccittha parisuddhā, parisuddhetthāyyāyo, tasmā tuṇhī, evametaṃ dhārayāmīti.</p>
<p class='endsection'>Adhikaraṇasamathā niṭṭhitā.</p>
<h2><span class='add'><a id='conc'>Conclusion</a></span></h2>
<p><a class='ref sc' id='sc294' href='#sc294'>SC 294</a>Uddiṭṭhaṃ kho ayyāyo nidānaṃ, uddiṭṭhā aṭṭha pārājikā dhammā, uddiṭṭhā sattarasa saṅghādisesā dhammā, uddiṭṭhā tiṃsa nissaggiyā pācittiyā dhammā, uddiṭṭhā chasaṭṭhi satā pācittiyā dhammā, uddiṭṭhā aṭṭha pāṭidesanīyā dhammā, uddiṭṭhā sekhiyā dhammā, uddiṭṭhā satta adhikaraṇasamathā dhammā. Ettakaṃ tassa bhagavato suttāgataṃ suttapariyāpannaṃ anvaddhamāsaṃ uddesaṃ āgacchati, tattha sabbāheva samaggāhi sammodamānāhi avivadamānāhi sikkhitabbanti.</p>
<p class='endsection'>Vitthāruddeso catuttho.</p>
<p class='endsutta'>Bhikkhunipātimokkhaṃ niṭṭhitaṃ.</p>
<footer>
<p>Text based on the Chaṭṭha Saṅgāyana Tipitaka, published by the <a href='http://www.vridhamma.org'>Vipassana Research Institute</a>.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
