<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud5.2' lang='pli'>
<header>
<ul>
<li class='division'>Udāna&#160;5.2</li>
</ul>
<h1>Appāyukasutta</h1>
</header>
<p><a class='sc' id='1'></a><a class='pts' id='pts48'></a><a class='ms' id='p_18Ud_358'></a><a class='msdiv' id='msdiv42'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando sāyanhasamayaṃ <span class='var' id='note182' title='patisallāṇā (bj)'>paṭisallānā</span> vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca: “acchariyaṃ, bhante, abbhutaṃ, bhante. Yāva appāyukā hi, bhante, bhagavato mātā ahosi, sattāhajāte bhagavati bhagavato mātā kālamakāsi, tusitaṃ kāyaṃ upapajjī”ti.</p>
<p><a class='sc' id='2'></a><a class='ms' id='p_18Ud_359'></a>“<span class='var' id='note183' title='evametaṃ ānanda evametaṃ ānanda (s1-3)'>Evametaṃ, ānanda</span>, appāyukā hi, ānanda, bodhisattamātaro honti. Sattāhajātesu bodhisattesu bodhisattamātaro kālaṃ karonti, tusitaṃ kāyaṃ upapajjantī”ti.</p>
<p><a class='sc' id='3'></a><a class='ms' id='p_18Ud_360'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='4'></a><a class='vns' id='vns54'></a><a class='ms' id='p_18Ud_361'></a>“Ye keci bhūtā bhavissanti ye vāpi,<a class='brnum' id='br52'></a><br>
Sabbe gamissanti pahāya dehaṃ;<br>
Taṃ sabbajāniṃ kusalo viditvā,<br>
Ātāpiyo brahmacariyaṃ careyyā”ti.</p>
</blockquote>
<p class='endsection'>Dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Soṇavagga</span> <span class='hidden'>Appāyukasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
