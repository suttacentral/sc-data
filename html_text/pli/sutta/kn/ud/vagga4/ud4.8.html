<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ud4.8' lang='pli'>
<header>
<ul>
<li class='division'>Udāna&#160;4.8</li>
</ul>
<h1>Sundarīsutta</h1>
</header>
<p><a class='sc' id='1'></a><a class='ms' id='p_18Ud_318'></a><a class='msdiv' id='msdiv38'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā sakkato hoti garukato mānito pūjito <span class='var' id='note170' title='^ud2.4#1 [Sakkārasutta]; ^mi5.2.5#1 [Buddhalābhantarāyapañha]'>apacito</span> lābhī cīvarapiṇḍapātasenāsanagilānapaccayabhesajjaparikkhārānaṃ. Bhikkhusaṃghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ. Aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ.</p>
<p><a class='sc' id='2'></a><a class='pts' id='pts44'></a><a class='ms' id='p_18Ud_319'></a>Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca yena sundarī paribbājikā tenupasaṅkamiṃsu; upasaṅkamitvā sundariṃ paribbājikaṃ etadavocuṃ: “ussahasi tvaṃ, bhagini, ñātīnaṃ atthaṃ kātun”ti? “Kyāhaṃ, ayyā, karomi? Kiṃ <span class='var' id='note171' title='kiṃ mayā sakkā (s1-3, pts1)'>mayā na sakkā</span> kātuṃ? Jīvitampi me pariccattaṃ ñātīnaṃ atthāyā”ti.</p>
<p><a class='sc' id='3'></a><a class='ms' id='p_18Ud_320'></a>“Tena hi, bhagini, abhikkhaṇaṃ jetavanaṃ gacchāhī”ti. “Evaṃ, ayyā”ti kho sundarī paribbājikā tesaṃ aññatitthiyānaṃ paribbājakānaṃ paṭissutvā abhikkhaṇaṃ jetavanaṃ agamāsi.</p>
<p><a class='sc' id='4'></a><a class='ms' id='p_18Ud_321'></a>Yadā te aññiṃsu aññatitthiyā paribbājakā: “vodiṭṭhā kho sundarī paribbājikā bahujanena abhikkhaṇaṃ jetavanaṃ <span class='var' id='note172' title='gacchatīti (bj, s1-3, km) | āgacchatīti (pts1)'>gacchantī”ti</span>. Atha naṃ jīvitā voropetvā tattheva jetavanassa parikhākūpe <span class='var' id='note173' title='nikhaṇitvā (bj, pts1) | nikkhaṇitvā (s1-3)'>nikkhipitvā</span> yena rājā pasenadi kosalo tenupasaṅkamiṃsu; upasaṅkamitvā rājānaṃ pasenadiṃ kosalaṃ etadavocuṃ: “yā sā, mahārāja, sundarī paribbājikā; sā no na dissatī”ti. “Kattha pana tumhe āsaṅkathā”ti? “Jetavane, mahārājā”ti. “Tena hi jetavanaṃ vicinathā”ti.</p>
<p><a class='sc' id='5'></a><a class='ms' id='p_18Ud_322'></a>Atha kho te aññatitthiyā paribbājakā jetavanaṃ vicinitvā yathānikkhittaṃ parikhākūpā uddharitvā mañcakaṃ āropetvā sāvatthiṃ pavesetvā rathiyāya rathiyaṃ siṅghāṭakena siṅghāṭakaṃ upasaṅkamitvā manusse ujjhāpesuṃ:</p>
<p><a class='sc' id='6'></a><a class='ms' id='p_18Ud_323'></a>“Passathāyyā samaṇānaṃ sakyaputtiyānaṃ kammaṃ. Alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī”ti.</p>
<p><a class='sc' id='7'></a><a class='ms' id='p_18Ud_324'></a>Tena kho pana samayena sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:</p>
<p><a class='sc' id='8'></a><a class='ms' id='p_18Ud_325'></a>“Alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī”ti.</p>
<p><a class='sc' id='9'></a><a class='pts' id='pts45'></a><a class='ms' id='p_18Ud_326'></a>Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ:</p>
<p><a class='sc' id='10'></a><a class='ms' id='p_18Ud_327'></a>“Etarahi, bhante, sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti: ‘alajjino ime samaṇā sakyaputtiyā dussīlā pāpadhammā musāvādino abrahmacārino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṃ sāmaññaṃ, natthi imesaṃ brahmaññaṃ. Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ. Kuto imesaṃ sāmaññaṃ, kuto imesaṃ brahmaññaṃ? Apagatā ime sāmaññā, apagatā ime brahmaññā. Kathañhi nāma puriso purisakiccaṃ karitvā itthiṃ jīvitā voropessatī’”ti.</p>
<p><a class='sc' id='11'></a><a class='ms' id='p_18Ud_328'></a>“Neso, bhikkhave, saddo ciraṃ bhavissati sattāhameva bhavissati. Sattāhassa accayena antaradhāyissati. Tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha:</p>
<blockquote class='gatha'>
<p><a class='sc' id='12'></a><a class='vns' id='vns47'></a><a class='ms' id='p_18Ud_329'></a>‘Abhūtavādī nirayaṃ upeti,<br>
Yo <span class='var' id='note175' title='yo cāpi (bj, pts1, mr)'>vāpi</span> katvā na karomi cāha;<br>
Ubhopi te pecca samā bhavanti,<br>
Nihīnakammā manujā paratthā’”ti.</p>
</blockquote>
<p><a class='sc' id='13'></a><a class='ms' id='p_18Ud_330'></a>Atha kho te bhikkhū bhagavato santike imaṃ gāthaṃ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti:</p>
<blockquote class='gatha'>
<p><a class='sc' id='14'></a><a class='vns' id='vns48'></a><a class='ms' id='p_18Ud_331'></a>“Abhūtavādī nirayaṃ upeti,<br>
Yo vāpi katvā na karomi cāha;<br>
Ubhopi te pecca samā bhavanti,<br>
Nihīnakammā manujā paratthā”ti.</p>
</blockquote>
<p><a class='sc' id='15'></a><a class='ms' id='p_18Ud_332'></a>Manussānaṃ etadahosi: “akārakā ime samaṇā sakyaputtiyā, nayimehi kataṃ, sapantime samaṇā sakyaputtiyā”ti. Neva so saddo ciraṃ ahosi. Sattāhameva ahosi. Sattāhassa accayena antaradhāyi.</p>
<p><a class='sc' id='16'></a><a class='ms' id='p_18Ud_333'></a>Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavato etadavocuṃ:</p>
<p><a class='sc' id='17'></a><a class='ms' id='p_18Ud_334'></a>“Acchariyaṃ, bhante, abbhutaṃ, bhante. Yāva subhāsitañcidaṃ, bhante, bhagavatā: ‘neso, bhikkhave, saddo ciraṃ bhavissati. Sattāhameva bhavissati. Sattāhassa accayena antaradhāyissatī’ti. Antarahito so, bhante, saddo”ti.</p>
<p><a class='sc' id='18'></a><a class='ms' id='p_18Ud_335'></a>Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:</p>
<blockquote class='gatha'>
<p><a class='sc' id='19'></a><a class='vns' id='vns49'></a><a class='ms' id='p_18Ud_336'></a>“Tudanti vācāya janā asaññatā,<a class='brnum' id='br47'></a><br>
Sarehi saṅgāmagataṃva kuñjaraṃ;<br>
Sutvāna vākyaṃ pharusaṃ udīritaṃ,<br>
Adhivāsaye bhikkhu aduṭṭhacitto”ti.</p>
</blockquote>
<p class='endsection'>Aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Meghiyavagga</span> <span class='hidden'>Sundarīsutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
