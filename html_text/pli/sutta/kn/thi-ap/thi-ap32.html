<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap32' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note339' title='brāhmaṇakaññābhikkhunīnaṃ apadānaṃ (bj) | cuturāsītisahassabrāhmaṇakaññātherīnamapadānaṃ (s2, s3) | caturāsītiṃ brāhmaṇakaññā bhikkhunī sahassāni apadānaṃ (pts1)'>2 Caturāsītibhikkhunīsahassaapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts2.598'></a><a class='ms' id='p_20Ap2_1219'></a><a class='msdiv' id='msdiv13'></a>“Cullāsītisahassāni,<br>
<span class='var' id='note340' title='brāhmaṇakulasambhavā (s2, s3, mr) | brahmaññākulasambhavā (pts1)'>brāhmaññakulasambhavā</span>;<br>
Sukhumālahatthapādā,<br>
pure tuyhaṃ mahāmune.</p>
<p><a class='sc' id='2'></a><a class='ms' id='p_20Ap2_1220'></a><a class='msdiv' id='msdiv14'></a>Vessasuddakule jātā,<br>
devā nāgā ca kinnarā;<br>
Cātuddīpā bahū kaññā,<br>
pure tuyhaṃ mahāmune.</p>
<p><a class='sc' id='3'></a><a class='ms' id='p_20Ap2_1221'></a><a class='msdiv' id='msdiv15'></a>Kāci pabbajitā atthi,<br>
<span class='var' id='note341' title='saccadassāvino (bj, pts1)'>sabbadassāvino</span> bahū;<br>
Devā ca kinnarā nāgā,<br>
phusissanti anāgate.</p>
<p><a class='sc' id='4'></a><a class='ms' id='p_20Ap2_1222'></a><a class='msdiv' id='msdiv16'></a>Anubhotvā yasaṃ sabbaṃ,<br>
Patvāna sabbasampadā;<br>
<span class='var' id='note342' title='tvayi (bj, pts1)'>Tumhaṃ</span> pasādaṃ paṭiladdhā,<br>
Bujjhissanti anāgate.</p>
<p><a class='sc' id='5'></a><a class='ms' id='p_20Ap2_1223'></a><a class='msdiv' id='msdiv17'></a>Amhe brāhmaṇadhītā tu,<br>
brāhmaññakulasambhavā;<br>
<span class='var' id='note343' title='lakkhaṇā ca (s2, s3)'>Pekkhato no</span> mahāvīra,<br>
pāde vandāma cakkhuma.</p>
<p><a class='sc' id='6'></a><a class='ms' id='p_20Ap2_1224'></a><a class='msdiv' id='msdiv18'></a>Upāhatā bhavā sabbe,<br>
mūlataṇhā samūhatā;<br>
Samucchinnā anusayā,<br>
puññasaṅkhāradālitā.</p>
<p><a class='sc' id='7'></a><a class='ms' id='p_20Ap2_1225'></a><a class='msdiv' id='msdiv19'></a>Samādhigocarā sabbā,<br>
samāpattivasī katā;<br>
Jhānena dhammaratiyā,<br>
viharissāma no sadā.</p>
<p><a class='sc' id='8'></a><a class='ms' id='p_20Ap2_1226'></a><a class='msdiv' id='msdiv20'></a>Bhavanetti avijjā ca,<br>
saṅkhārāpi ca khepitā;<br>
Sududdasaṃ padaṃ gantvā,<br>
<span class='var' id='note344' title='anujānimha (s2, s3, pts1, mr)'>anujānātha</span> nāyaka”.</p>
<p><a class='sc' id='9'></a><a class='ms' id='p_20Ap2_1227'></a><a class='msdiv' id='msdiv21'></a>“Upakārā mamaṃ tumhe,<br>
dīgharattaṃ katāvino;<br>
Catunnaṃ saṃsayaṃ chetvā,<br>
sabbā gacchantu nibbutiṃ”.</p>
<p><a class='sc' id='10'></a><a class='ms' id='p_20Ap2_1228'></a><a class='msdiv' id='msdiv22'></a>Vanditvā munino pāde,<br>
katvā iddhivikubbanaṃ;<br>
Kāci dassenti ālokaṃ,<br>
andhakāramathāparā.</p>
<p><a class='sc' id='11'></a><a class='ms' id='p_20Ap2_1229'></a><a class='msdiv' id='msdiv23'></a>Dassenti candasūriye,<br>
sāgarañca samacchakaṃ;<br>
Sineruṃ paribhaṇḍañca,<br>
dassenti pārichattakaṃ.</p>
<p><a class='sc' id='12'></a><a class='ms' id='p_20Ap2_1230'></a><a class='msdiv' id='msdiv24'></a>Tāvatiṃsañca bhavanaṃ,<br>
yāmaṃ dassenti iddhiyā;<br>
Tusitaṃ nimmite deve,<br>
vasavattī mahissare.</p>
<p><a class='sc' id='13'></a><a class='ms' id='p_20Ap2_1231'></a><a class='msdiv' id='msdiv25'></a>Brahmāno kāci dassenti,<br>
caṅkamañca mahārahaṃ;<br>
Brahmavaṇṇañca māpetvā,<br>
dhammaṃ desenti suññataṃ.</p>
<p><a class='sc' id='14'></a><a class='ms' id='p_20Ap2_1232'></a><a class='msdiv' id='msdiv26'></a>Nānāvikubbanaṃ katvā,<br>
iddhiṃ dassiya satthuno;<br>
Dassayiṃsu balaṃ sabbā,<br>
pāde vandiṃsu satthuno.</p>
<p><a class='sc' id='15'></a><a class='pts' id='pts2.599'></a><a class='ms' id='p_20Ap2_1233'></a><a class='msdiv' id='msdiv27'></a>“Iddhīsu ca vasī homa,<br>
dibbāya sotadhātuyā;<br>
Cetopariyañāṇassa,<br>
vasī homa mahāmune.</p>
<p><a class='sc' id='16'></a><a class='ms' id='p_20Ap2_1234'></a><a class='msdiv' id='msdiv28'></a>Pubbenivāsaṃ jānāma,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='17'></a><a class='ms' id='p_20Ap2_1235'></a><a class='msdiv' id='msdiv29'></a>Atthadhammaniruttīsu,<br>
paṭibhāne tatheva ca;<br>
Ñāṇaṃ amhaṃ mahāvīra,<br>
uppannaṃ tava santike.</p>
<p><a class='sc' id='18'></a><a class='ms' id='p_20Ap2_1236'></a><a class='msdiv' id='msdiv30'></a>Pubbānaṃ lokanāthānaṃ,<br>
saṅgamaṃ no nidassitaṃ;<br>
Adhikāraṃ bahuṃ amhaṃ,<br>
tuyhatthāya mahāmune.</p>
<p><a class='sc' id='19'></a><a class='ms' id='p_20Ap2_1237'></a><a class='msdiv' id='msdiv31'></a>Yaṃ amhehi kataṃ kammaṃ,<br>
kusalaṃ sara taṃ mune;<br>
Tuyhatthāya mahāvīra,<br>
puññānupacitāni no.</p>
<p><a class='sc' id='20'></a><a class='ms' id='p_20Ap2_1238'></a><a class='msdiv' id='msdiv32'></a>Satasahassito kappe,<br>
padumuttaro mahāmuni;<br>
Puraṃ haṃsavatī nāma,<br>
sambuddhassa kulāsayaṃ.</p>
<p><a class='sc' id='21'></a><a class='ms' id='p_20Ap2_1239'></a><a class='msdiv' id='msdiv33'></a>Dvārena haṃsavatiyā,<br>
gaṅgā sandati sabbadā;<br>
Ubbāḷhā nadiyā bhikkhū,<br>
gamanaṃ na labhanti te.</p>
<p><a class='sc' id='22'></a><a class='ms' id='p_20Ap2_1240'></a><a class='msdiv' id='msdiv34'></a>Divasaṃ dve tayo ceva,<br>
sattāhaṃ māsikaṃ tato;<br>
Catumāsampi sampuṇṇaṃ,<br>
gamanaṃ na labhanti te.</p>
<p><a class='sc' id='23'></a><a class='ms' id='p_20Ap2_1241'></a><a class='msdiv' id='msdiv35'></a>Tadā ahu sattasāro,<br>
jaṭilo nāma raṭṭhiko;<br>
<span class='var' id='note345' title='oratīre (s2, s3)'>Oruddhe</span> bhikkhavo disvā,<br>
setuṃ gaṅgāya kārayi.</p>
<p><a class='sc' id='24'></a><a class='ms' id='p_20Ap2_1242'></a><a class='msdiv' id='msdiv36'></a>Tadā satasahassehi,<br>
setuṃ gaṅgāya kārayi;<br>
Saṃghassa orime tīre,<br>
vihārañca akārayi.</p>
<p><a class='sc' id='25'></a><a class='ms' id='p_20Ap2_1243'></a><a class='msdiv' id='msdiv37'></a>Itthiyo purisā ceva,<br>
uccanīcakulāni ca;<br>
<span class='var' id='note346' title='tassa setuvihāre ca (bj) | tesu setuvihāresu (si) | tassa setū vihāre ca (pts1)'>Tassa setuṃ vihārañca</span>,<br>
samabhāgaṃ akaṃsu te.</p>
<p><a class='sc' id='26'></a><a class='ms' id='p_20Ap2_1244'></a><a class='msdiv' id='msdiv38'></a>Amhe aññe ca mānujā,<br>
vippasannena cetasā;<br>
Tassa dhammesu dāyādā,<br>
nagare janapadesu ca.</p>
<p><a class='sc' id='27'></a><a class='ms' id='p_20Ap2_1245'></a><a class='msdiv' id='msdiv39'></a>Itthī pumā kumārā ca,<br>
bahū ceva kumārikā;<br>
Setuno ca vihārassa,<br>
vālukā ākiriṃsu te.</p>
<p><a class='sc' id='28'></a><a class='pts' id='pts2.600'></a><a class='ms' id='p_20Ap2_1246'></a><a class='msdiv' id='msdiv40'></a>Vīthiṃ sammajjanaṃ katvā,<br>
kadalīpuṇṇaghaṭe dhaje;<br>
Dhūpaṃ cuṇṇañca mālañca,<br>
kāraṃ katvāna satthuno.</p>
<p><a class='sc' id='29'></a><a class='ms' id='p_20Ap2_1247'></a><a class='msdiv' id='msdiv41'></a>Setuvihāre kāretvā,<br>
nimantetvā vināyakaṃ;<br>
Mahādānaṃ daditvāna,<br>
sambodhiṃ abhipatthayiṃ.</p>
<p><a class='sc' id='30'></a><a class='ms' id='p_20Ap2_1248'></a><a class='msdiv' id='msdiv42'></a>Padumuttaro mahāvīro,<br>
tārako sabbapāṇinaṃ;<br>
Anumodanīyaṃkāsi,<br>
<span class='var' id='note347' title='byākāsi mahāmuni (s2, s3)'>jaṭilassa mahāmuni</span>.</p>
<p><a class='sc' id='31'></a><a class='ms' id='p_20Ap2_1249'></a><a class='msdiv' id='msdiv43'></a>‘Satasahassātikkante,<br>
kappo hessati bhaddako;<br>
Bhavābhavenubhotvāna,<br>
pāpuṇissati bodhiyaṃ.</p>
<p><a class='sc' id='32'></a><a class='ms' id='p_20Ap2_1250'></a><a class='msdiv' id='msdiv44'></a>Kāci hatthaparikammaṃ,<br>
katāvī naranāriyo;<br>
Anāgatamhi addhāne,<br>
sabbā hessanti sammukhā’.</p>
<p><a class='sc' id='33'></a><a class='ms' id='p_20Ap2_1251'></a><a class='msdiv' id='msdiv45'></a>Tena kammavipākena,<br>
cetanāpaṇidhīhi ca;<br>
Uppannā devabhavanaṃ,<br>
tuyhaṃ tā paricārikā.</p>
<p><a class='sc' id='34'></a><a class='ms' id='p_20Ap2_1252'></a><a class='msdiv' id='msdiv46'></a>Dibbasukhaṃ asaṅkhiyaṃ,<br>
mānusañca asaṅkhiyaṃ;<br>
Tuyhaṃ te paricārema,<br>
saṃsarimha bhavābhave.</p>
<p><a class='sc' id='35'></a><a class='ms' id='p_20Ap2_1253'></a><a class='msdiv' id='msdiv47'></a>Satasahassito kappe,<br>
sukataṃ kammasampadaṃ;<br>
Sukhumālī manussānaṃ,<br>
atho devapure vare.</p>
<p><a class='sc' id='36'></a><a class='ms' id='p_20Ap2_1254'></a><a class='msdiv' id='msdiv48'></a>Rūpabhogayase ceva,<br>
atho <span class='var' id='note348' title='kittisukhaṃ piyaṃ (s2, s3) | kittitasakkatā (pts1)'>kittiñca sakkataṃ</span>;<br>
Labhāma satataṃ sabbaṃ,<br>
sukataṃ kammasampadaṃ.</p>
<p><a class='sc' id='37'></a><a class='ms' id='p_20Ap2_1255'></a><a class='msdiv' id='msdiv49'></a>Pacchime bhave sampatte,<br>
jātāmha brāhmaṇe kule;<br>
Sukhumālahatthapādā,<br>
sakyaputtanivesane.</p>
<p><a class='sc' id='38'></a><a class='ms' id='p_20Ap2_1256'></a><a class='msdiv' id='msdiv50'></a>Sabbakālampi pathaviṃ,<br>
na passāma na laṅkataṃ;<br>
<span class='var' id='note349' title='cikkhallaṃ bhūmiṃ gamanaṃ (s2, s3)'>Cikkhallabhūmimasuciṃ</span>,<br>
na passāma mahāmune.</p>
<p><a class='sc' id='39'></a><a class='ms' id='p_20Ap2_1257'></a><a class='msdiv' id='msdiv51'></a>Agāraṃ vasante amhe,<br>
sakkāraṃ sabbakālikaṃ;<br>
Upanenti sadā sabbaṃ,<br>
<span class='var' id='note350' title='pubbakammaphalaṃ tato (pts1)'>pubbakammaphalena no</span>.</p>
<p><a class='sc' id='40'></a><a class='pts' id='pts2.601'></a><a class='ms' id='p_20Ap2_1258'></a><a class='msdiv' id='msdiv52'></a>Agāraṃ pajahitvāna,<br>
pabbajitvānagāriyaṃ;<br>
Saṃsārapathanitthiṇṇā,<br>
<span class='var' id='note351' title='natthi dāni punabbhavo (s2, s3, pts1)'>vītarāgā bhavāmase</span>.</p>
<p><a class='sc' id='41'></a><a class='ms' id='p_20Ap2_1259'></a><a class='msdiv' id='msdiv53'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Upanenti sadā amhe,<br>
sahassāni tato tato.</p>
<p><a class='sc' id='42'></a><a class='ms' id='p_20Ap2_1260'></a><a class='msdiv' id='msdiv54'></a>Kilesā jhāpitā amhaṃ,<br>
… pe …<br>
viharāma anāsavā.</p>
<p><a class='sc' id='43'></a><a class='ms' id='p_20Ap2_1261'></a><a class='msdiv' id='msdiv55'></a>Svāgataṃ vata no āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='44'></a><a class='ms' id='p_20Ap2_1262'></a><a class='msdiv' id='msdiv56'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='45'></a><a class='ms' id='p_20Ap2_1263'></a>Itthaṃ sudaṃ caturāsītibrāhmaṇakaññābhikkhunīsahassāni bhagavato sammukhā imā gāthāyo abhāsitthāti.</p>
<p class='endsutta'><a class='sc' id='46'></a><a class='ms' id='p_20Ap2_1264'></a>Caturāsītibhikkhunīsahassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
