<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap40' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note401' title='selātheriyāpadānaṃ (s2, s3) | selātherīapadānaṃ (pts1)'>10 Pesalātherīapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap2_1442'></a><a class='msdiv' id='msdiv220'></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='sc' id='2'></a><a class='ms' id='p_20Ap2_1443'></a><a class='msdiv' id='msdiv221'></a>Sāvatthiyaṃ pure vare,<br>
upāsakakule ahaṃ;<br>
Pasūtā <span class='var' id='note402' title='naṃ (s2, s3)'>taṃ</span> jinavaraṃ,<br>
disvā sutvā ca desanaṃ.</p>
<p><a class='sc' id='3'></a><a class='ms' id='p_20Ap2_1444'></a><a class='msdiv' id='msdiv222'></a>Taṃ vīraṃ saraṇaṃ gantvā,<br>
sīlāni ca samādiyiṃ;<br>
Kadāci so mahāvīro,<br>
mahājanasamāgame.</p>
<p><a class='sc' id='4'></a><a class='ms' id='p_20Ap2_1445'></a><a class='msdiv' id='msdiv223'></a>Attano abhisambodhiṃ,<br>
pakāsesi narāsabho;<br>
Ananussutadhammesu,<br>
pubbe dukkhādikesu ca.</p>
<p><a class='sc' id='5'></a><a class='ms' id='p_20Ap2_1446'></a><a class='msdiv' id='msdiv224'></a>Cakkhu ñāṇañca paññā ca,<br>
vijjāloko ca āsi me;<br>
Taṃ sutvā uggahetvāna,<br>
paripucchiñca bhikkhavo.</p>
<p><a class='sc' id='6'></a><a class='ms' id='p_20Ap2_1447'></a><a class='msdiv' id='msdiv225'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='7'></a><a class='ms' id='p_20Ap2_1448'></a><a class='msdiv' id='msdiv226'></a>Pacchime ca bhave dāni,<br>
Jātā seṭṭhimahākule;<br>
Upecca buddhaṃ saddhammaṃ,<br>
Sutvā saccūpasaṃhitaṃ.</p>
<p><a class='sc' id='8'></a><a class='ms' id='p_20Ap2_1449'></a><a class='msdiv' id='msdiv227'></a>Pabbajitvācireneva,<br>
<span class='var' id='note403' title='sabbatthāni (s2, s3, mr)'>saccatthāni</span> vicintayaṃ;<br>
Khepetvā āsave sabbe,<br>
arahattamapāpuṇiṃ.</p>
<p><a class='sc' id='9'></a><a class='ms' id='p_20Ap2_1450'></a><a class='msdiv' id='msdiv228'></a>Iddhīsu ca vasī homi,<br>
dibbāya sotadhātuyā;<br>
Cetopariyañāṇassa,<br>
vasī homi mahāmune.</p>
<p><a class='sc' id='10'></a><a class='ms' id='p_20Ap2_1451'></a><a class='msdiv' id='msdiv229'></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='11'></a><a class='ms' id='p_20Ap2_1452'></a><a class='msdiv' id='msdiv230'></a>Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.</p>
<p><a class='sc' id='12'></a><a class='ms' id='p_20Ap2_1453'></a><a class='msdiv' id='msdiv231'></a>Kilesā jhāpitā mayhaṃ,<br>
bhavā sabbe samūhatā;<br>
Nāgīva bandhanaṃ chetvā,<br>
viharāmi anāsavā.</p>
<p><a class='sc' id='13'></a><a class='pts' id='pts2.615'></a><a class='ms' id='p_20Ap2_1454'></a><a class='msdiv' id='msdiv232'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='14'></a><a class='ms' id='p_20Ap2_1455'></a><a class='msdiv' id='msdiv233'></a>Paṭisambhidā catasso,<br>
Vimokkhāpi ca aṭṭhime;<br>
Chaḷabhiññā sacchikatā,<br>
Kataṃ buddhassa sāsanaṃ”. (1359)</p>
</blockquote>
<p><a class='sc' id='15'></a><a class='ms' id='p_20Ap2_1456'></a>Itthaṃ sudaṃ <span class='var' id='note404' title='selā (s2, s3, pts1)'>pesalā</span> bhikkhunī imā gāthāyo abhāsitthāti.</p>
<p class='endsutta'><a class='sc' id='16'></a><a class='ms' id='p_20Ap2_1457'></a>Pesalātheriyāpadānaṃ dasamaṃ.</p>
<p class='endsection'><span class='var' id='note405' title='khattiyakaññāvaggo (s2, s3)'>Khattiyāvaggo</span> catuttho.</p>
<p class='uddana-intro'><a class='sc' id='17'></a><a class='ms' id='p_20Ap2_1458'></a>Tassuddānaṃ</p>
<blockquote class='uddanagatha'>
<p><a class='sc' id='18'></a><a class='ms' id='p_20Ap2_1459'></a>Khattiyā brāhmaṇī ceva,<br>
tathā uppaladāyikā;<br>
Siṅgālamātā sukkā ca,<br>
abhirūpā aḍḍhakāsikā.</p>
<p><a class='sc' id='19'></a><a class='ms' id='p_20Ap2_1460'></a>Puṇṇā ca ambapālī ca,<br>
pesalāti ca tā dasa;<br>
Gāthāyo dvisatānettha,<br>
dvicattālīsa cuttari.</p>
</blockquote>
<p class='uddana-intro'><a class='sc' id='20'></a><a class='ms' id='p_20Ap2_1461'></a>Atha vagguddānaṃ</p>
<blockquote class='uddanagatha'>
<p><a class='sc' id='21'></a><a class='ms' id='p_20Ap2_1462'></a>Sumedhā ekūposathā,<br>
kuṇḍalakesī khattiyā;<br>
Sahassaṃ tisatā gāthā,<br>
sattatālīsa piṇḍitā.</p>
<p><a class='sc' id='22'></a><a class='ms' id='p_20Ap2_1463'></a>Saha uddānagāthāhi,<br>
gaṇitāyo vibhāvibhi;<br>
Sahassaṃ tisataṃ gāthā,<br>
sattapaññāsameva cāti.</p>
</blockquote>
<p class='endsection'><a class='sc' id='23'></a><a class='ms' id='p_20Ap2_1464'></a>Therikāpadānaṃ samattaṃ.</p>
<p class='endbook'><a class='sc' id='24'></a><a class='ms' id='p_20Ap2_1465'></a>Apadānapāḷi samattā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
