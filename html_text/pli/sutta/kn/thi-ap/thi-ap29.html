<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap29' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1><span class='var' id='note322' title='dasabhikkhunīsahassāpadānaṃ (bj) | dasasahassatheriyāpadānaṃ (s2, s3) | yasovatīpamukkhāni dasabhikkhunī sahassāni apadānaṃ (pts1)'>9 Yasodharāpamukhadasabhikkhunīsahassaapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts2.591'></a><a class='ms' id='p_20Ap2_1122'></a><a class='msdiv' id='msdiv411'></a>“Kappe ca satasahasse,<br>
caturo ca asaṅkhiye;<br>
Dīpaṅkaro nāma jino,<br>
uppajji lokanāyako.</p>
<p><a class='sc' id='2'></a><a class='ms' id='p_20Ap2_1123'></a><a class='msdiv' id='msdiv412'></a>Dīpaṅkaro mahāvīro,<br>
viyākāsi vināyako;<br>
Sumedhañca sumittañca,<br>
samānasukhadukkhataṃ.</p>
<p><a class='sc' id='3'></a><a class='ms' id='p_20Ap2_1124'></a><a class='msdiv' id='msdiv413'></a>Sadevakañca passanto,<br>
vicaranto sadevakaṃ;<br>
Tesaṃ pakittane amhe,<br>
upagamma samāgamaṃ.</p>
<p><a class='sc' id='4'></a><a class='ms' id='p_20Ap2_1125'></a><a class='msdiv' id='msdiv414'></a>Amhaṃ <span class='var' id='note323' title='sabbapati hoti (s2, s3) | sabbā patī honti (pts1)'>sabbapati hohi</span>,<br>
anāgatasamāgame;<br>
Sabbāva tuyhaṃ bhariyā,<br>
manāpā piyavādikā.</p>
<p><a class='sc' id='5'></a><a class='ms' id='p_20Ap2_1126'></a><a class='msdiv' id='msdiv415'></a>Dānaṃ sīlamayaṃ sabbaṃ,<br>
bhāvanā ca subhāvitā;<br>
<span class='var' id='note324' title='dīgharattamidaṃ (s2, s3, mr) | dīgharattaṃ mayaṃ (pts1)'>Dīgharattañca no</span> sabbaṃ,<br>
pariccattaṃ mahāmune.</p>
<p><a class='sc' id='6'></a><a class='ms' id='p_20Ap2_1127'></a><a class='msdiv' id='msdiv416'></a>Gandhaṃ vilepanaṃ mālaṃ,<br>
dīpañca ratanāmayaṃ;<br>
Yaṃ kiñci patthitaṃ sabbaṃ,<br>
pariccattaṃ mahāmuni.</p>
<p><a class='sc' id='7'></a><a class='ms' id='p_20Ap2_1128'></a><a class='msdiv' id='msdiv417'></a>Aññaṃ vāpi kataṃ kammaṃ,<br>
paribhogañca mānusaṃ;<br>
Dīgharattañhi no sabbaṃ,<br>
pariccattaṃ mahāmuni.</p>
<p><a class='sc' id='8'></a><a class='ms' id='p_20Ap2_1129'></a><a class='msdiv' id='msdiv418'></a>Anekajātisaṃsāraṃ,<br>
bahuṃ puññampi no kataṃ;<br>
Issaramanubhotvāna,<br>
saṃsaritvā bhavābhave.</p>
<p><a class='sc' id='9'></a><a class='ms' id='p_20Ap2_1130'></a><a class='msdiv' id='msdiv419'></a>Pacchime bhave sampatte,<br>
sakyaputtanivesane;<br>
Nānākulūpapannāyo,<br>
accharā kāmavaṇṇinī.</p>
<p><a class='sc' id='10'></a><a class='ms' id='p_20Ap2_1131'></a><a class='msdiv' id='msdiv420'></a>Lābhaggena yasaṃ pattā,<br>
pūjitā sabbasakkatā;<br>
Lābhiyo annapānānaṃ,<br>
sadā sammānitā mayaṃ.</p>
<p><a class='sc' id='11'></a><a class='ms' id='p_20Ap2_1132'></a><a class='msdiv' id='msdiv421'></a>Agāraṃ pajahitvāna,<br>
pabbajimhanagāriyaṃ;<br>
Aḍḍhamāse asampatte,<br>
sabbā pattāmha nibbutiṃ.</p>
<p><a class='sc' id='12'></a><a class='ms' id='p_20Ap2_1133'></a><a class='msdiv' id='msdiv422'></a>Lābhiyo annapānānaṃ,<br>
vatthasenāsanāni ca;<br>
Upenti paccayā sabbe,<br>
sadā sakkatapūjitā.</p>
<p><a class='sc' id='13'></a><a class='pts' id='pts2.592'></a><a class='ms' id='p_20Ap2_1134'></a><a class='msdiv' id='msdiv423'></a>Kilesā jhāpitā amhaṃ,<br>
… pe …<br>
viharāma anāsavā.</p>
<p><a class='sc' id='14'></a><a class='ms' id='p_20Ap2_1135'></a><a class='msdiv' id='msdiv424'></a>Svāgataṃ vata no āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='15'></a><a class='ms' id='p_20Ap2_1136'></a><a class='msdiv' id='msdiv425'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='16'></a><a class='ms' id='p_20Ap2_1137'></a>Itthaṃ sudaṃ <span class='var' id='note325' title='yasodharīpamukhāni (s2, s3) | yasovatī pamukhāni (pts1)'>yasodharāpamukhāni</span> dasabhikkhunīsahassāni bhagavato sammukhā imā gāthāyo abhāsitthāti.</p>
<p class='endsutta'><a class='sc' id='17'></a><a class='ms' id='p_20Ap2_1138'></a>Yasodharāpamukhadasabhikkhunīsahassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
