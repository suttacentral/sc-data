<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap27' lang='pli'>
<header>
<ul>
<li class='division'>Therīapadāna</li>
<li>Kuṇḍalakesīvagga</li>
</ul>
<h1>7. Bhaddākāpilānītherīapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap2_950'></a><a class='msdiv' id='msdiv244'></a>“Padumuttaro nāma jino,<br>
<span class='var' id='note277' title='sabbadhammesu cakkhumā (bj, pts1)'>sabbadhammāna pāragū</span>;<br>
Ito satasahassamhi,<br>
kappe uppajji nāyako.</p>
<p><a class='sc' id='2'></a><a class='ms' id='p_20Ap2_951'></a><a class='msdiv' id='msdiv245'></a>Tadāhu haṃsavatiyaṃ,<br>
videho nāma <span class='var' id='note278' title='nāmako (s2, s3, pts1)'>nāmato</span>;<br>
Seṭṭhī pahūtaratano,<br>
tassa jāyā ahosahaṃ.</p>
<p><a class='sc' id='3'></a><a class='ms' id='p_20Ap2_952'></a><a class='msdiv' id='msdiv246'></a>Kadāci so narādiccaṃ,<br>
Upecca saparijjano;<br>
Dhammamassosi buddhassa,<br>
<span class='var' id='note279' title='... dukkhakkhayāvahaṃ (bj, s2, s3, pts1)'>Sabbadukkhabhayappahaṃ</span>.</p>
<p><a class='sc' id='4'></a><a class='ms' id='p_20Ap2_953'></a><a class='msdiv' id='msdiv247'></a>Sāvakaṃ dhutavādānaṃ,<br>
aggaṃ kittesi nāyako;<br>
Sutvā sattāhikaṃ dānaṃ,<br>
datvā buddhassa tādino.</p>
<p><a class='sc' id='5'></a><a class='ms' id='p_20Ap2_954'></a><a class='msdiv' id='msdiv248'></a>Nipacca sirasā pāde,<br>
taṃ ṭhānamabhipatthayiṃ;<br>
Sa hāsayanto parisaṃ,<br>
tadā hi narapuṅgavo.</p>
<p><a class='sc' id='6'></a><a class='ms' id='p_20Ap2_955'></a><a class='msdiv' id='msdiv249'></a>Seṭṭhino anukampāya,<br>
imā gāthā abhāsatha;<br>
‘Lacchase patthitaṃ ṭhānaṃ,<br>
nibbuto hohi puttaka.</p>
<p><a class='sc' id='7'></a><a class='pts' id='pts2.579'></a><a class='ms' id='p_20Ap2_956'></a><a class='msdiv' id='msdiv250'></a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='8'></a><a class='ms' id='p_20Ap2_957'></a><a class='msdiv' id='msdiv251'></a>Tassa dhammesu dāyādo,<br>
oraso dhammanimmito;<br>
Kassapo nāma gottena,<br>
hessati satthu sāvako’.</p>
<p><a class='sc' id='9'></a><a class='ms' id='p_20Ap2_958'></a><a class='msdiv' id='msdiv252'></a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricari,<br>
paccayehi vināyakaṃ.</p>
<p><a class='sc' id='10'></a><a class='ms' id='p_20Ap2_959'></a><a class='msdiv' id='msdiv253'></a>Sāsanaṃ jotayitvāna,<br>
so madditvā kutitthiye;<br>
Veneyyaṃ vinayitvā ca,<br>
nibbuto so sasāvako.</p>
<p><a class='sc' id='11'></a><a class='ms' id='p_20Ap2_960'></a><a class='msdiv' id='msdiv254'></a>Nibbute tamhi lokagge,<br>
pūjanatthāya satthuno;<br>
Ñātimitte samānetvā,<br>
saha tehi akārayi.</p>
<p><a class='sc' id='12'></a><a class='ms' id='p_20Ap2_961'></a><a class='msdiv' id='msdiv255'></a>Sattayojanikaṃ thūpaṃ,<br>
ubbiddhaṃ ratanāmayaṃ;<br>
Jalantaṃ sataraṃsiṃva,<br>
sālarājaṃva phullitaṃ.</p>
<p><a class='sc' id='13'></a><a class='ms' id='p_20Ap2_962'></a><a class='msdiv' id='msdiv256'></a>Sattasatasahassāni,<br>
<span class='var' id='note280' title='cātiyo (s2, s3)'>pātiyo</span> tattha kārayi;<br>
Naḷaggī viya <span class='var' id='note281' title='jotante (s2, s3, pts1)'>jotantī</span>,<br>
rataneheva sattahi.</p>
<p><a class='sc' id='14'></a><a class='ms' id='p_20Ap2_963'></a><a class='msdiv' id='msdiv257'></a>Gandhatelena pūretvā,<br>
dīpānujjalayī tahiṃ;<br>
<span class='var' id='note282' title='pūjatthāya (bj, pts1, mr)'>Pūjanatthāya</span> mahesissa,<br>
sabbabhūtānukampino.</p>
<p><a class='sc' id='15'></a><a class='ms' id='p_20Ap2_964'></a><a class='msdiv' id='msdiv258'></a>Sattasatasahassāni,<br>
puṇṇakumbhāni kārayi;<br>
Rataneheva puṇṇāni,<br>
pūjanatthāya mahesino.</p>
<p><a class='sc' id='16'></a><a class='ms' id='p_20Ap2_965'></a><a class='msdiv' id='msdiv259'></a>Majjhe aṭṭhaṭṭhakumbhīnaṃ,<br>
ussitā kañcanagghiyo;<br>
Atirocanti vaṇṇena,<br>
saradeva divākaro.</p>
<p><a class='sc' id='17'></a><a class='ms' id='p_20Ap2_966'></a><a class='msdiv' id='msdiv260'></a>Catudvāresu sobhanti,<br>
toraṇā ratanāmayā;<br>
Ussitā phalakā rammā,<br>
sobhanti ratanāmayā.</p>
<p><a class='sc' id='18'></a><a class='ms' id='p_20Ap2_967'></a><a class='msdiv' id='msdiv261'></a>Virocanti <span class='var' id='note283' title='parikkhāyo (s2, s3)'>parikkhittā</span>,<br>
<span class='var' id='note284' title='avataṃsā (bj, pts1)'>avaṭaṃsā</span> sunimmitā;<br>
Ussitāni paṭākāni,<br>
ratanāni virocare.</p>
<p><a class='sc' id='19'></a><a class='ms' id='p_20Ap2_968'></a><a class='msdiv' id='msdiv262'></a>Surattaṃ sukataṃ cittaṃ,<br>
cetiyaṃ ratanāmayaṃ;<br>
Atirocati vaṇṇena,<br>
<span class='var' id='note285' title='sasajjhāva (s2, s3, mr) | sasañjhāva (pts1)'>sasañjhova</span> divākaro.</p>
<p><a class='sc' id='20'></a><a class='pts' id='pts2.580'></a><a class='ms' id='p_20Ap2_969'></a><a class='msdiv' id='msdiv263'></a>Thūpassa vediyo tisso,<br>
haritālena pūrayi;<br>
Ekaṃ manosilāyekaṃ,<br>
añjanena ca ekikaṃ.</p>
<p><a class='sc' id='21'></a><a class='ms' id='p_20Ap2_970'></a><a class='msdiv' id='msdiv264'></a><span class='var' id='note286' title='pūjāmetādisaṃ (bj)'>Pūjaṃ etādisaṃ</span> rammaṃ,<br>
kāretvā varavādino;<br>
Adāsi dānaṃ saṃghassa,<br>
yāvajīvaṃ yathābalaṃ.</p>
<p><a class='sc' id='22'></a><a class='ms' id='p_20Ap2_971'></a><a class='msdiv' id='msdiv265'></a>Sahāva seṭṭhinā tena,<br>
tāni puññāni sabbaso;<br>
Yāvajīvaṃ karitvāna,<br>
sahāva sugatiṃ gatā.</p>
<p><a class='sc' id='23'></a><a class='ms' id='p_20Ap2_972'></a><a class='msdiv' id='msdiv266'></a>Sampattiyonubhotvāna,<br>
devatte atha mānuse;<br>
Chāyā viya sarīrena,<br>
saha teneva saṃsariṃ.</p>
<p><a class='sc' id='24'></a><a class='ms' id='p_20Ap2_973'></a><a class='msdiv' id='msdiv267'></a>Ekanavutito kappe,<br>
vipassī nāma nāyako;<br>
Uppajji cārudassano,<br>
sabbadhammavipassako.</p>
<p><a class='sc' id='25'></a><a class='ms' id='p_20Ap2_974'></a><a class='msdiv' id='msdiv268'></a>Tadāyaṃ bandhumatiyaṃ,<br>
brāhmaṇo sādhusammato;<br>
Aḍḍho <span class='var' id='note287' title='satthāgamenāsi (bj) | santo guṇenāsi (s2, s3) | santo gamenāsi (pts1)'>santo guṇenāpi</span>,<br>
dhanena ca suduggato.</p>
<p><a class='sc' id='26'></a><a class='ms' id='p_20Ap2_975'></a><a class='msdiv' id='msdiv269'></a>Tadāpi tassāhaṃ āsiṃ,<br>
brāhmaṇī samacetasā;<br>
Kadāci so dijavaro,<br>
saṅgamesi mahāmuniṃ.</p>
<p><a class='sc' id='27'></a><a class='ms' id='p_20Ap2_976'></a><a class='msdiv' id='msdiv270'></a>Nisinnaṃ janakāyamhi,<br>
desentaṃ amataṃ padaṃ;<br>
Sutvā dhammaṃ pamudito,<br>
adāsi ekasāṭakaṃ.</p>
<p><a class='sc' id='28'></a><a class='ms' id='p_20Ap2_977'></a><a class='msdiv' id='msdiv271'></a>Gharamekena vatthena,<br>
<span class='var' id='note288' title='vatthenāgantvānetaṃ (bj)'>Gantvānetaṃ</span> <span class='var' id='note289' title='mamabravi (bj, s2, s3, pts1)'>sa mabravi</span>;<br>
‘Anumoda <span class='var' id='note290' title='mahāpaññe (bj) | mahāpuññe (s2, s3, mr)'>mahāpuññaṃ</span>,<br>
Dinnaṃ buddhassa sāṭakaṃ’.</p>
<p><a class='sc' id='29'></a><a class='ms' id='p_20Ap2_978'></a><a class='msdiv' id='msdiv272'></a>Tadāhaṃ añjaliṃ katvā,<br>
anumodiṃ <span class='var' id='note291' title='suviditā (s2, s3) | supītiyā (mr)'>supīṇitā</span>;<br>
‘Sudinno sāṭako sāmi,<br>
buddhaseṭṭhassa tādino’.</p>
<p><a class='sc' id='30'></a><a class='ms' id='p_20Ap2_979'></a><a class='msdiv' id='msdiv273'></a>Sukhito sajjito hutvā,<br>
saṃsaranto bhavābhave;<br>
Bārāṇasipure ramme,<br>
rājā āsi mahīpati.</p>
<p><a class='sc' id='31'></a><a class='pts' id='pts2.581'></a><a class='ms' id='p_20Ap2_980'></a><a class='msdiv' id='msdiv274'></a>Tadā tassa mahesīhaṃ,<br>
itthigumbassa uttamā;<br>
<span class='var' id='note292' title='tassāpi dutiyikā (s2, s3)'>Tassāti dayitā</span> āsiṃ,<br>
pubbasnehena <span class='var' id='note293' title='uttari (s2, s3, mr) | uttariṃ (pts1)'>bhattuno</span>.</p>
<p><a class='sc' id='32'></a><a class='ms' id='p_20Ap2_981'></a><a class='msdiv' id='msdiv275'></a>Piṇḍāya vicarante <span class='var' id='note294' title='so (bj, s2, s3, pts1)'>te</span>,<br>
aṭṭha paccekanāyake;<br>
Disvā pamudito hutvā,<br>
datvā piṇḍaṃ mahārahaṃ.</p>
<p><a class='sc' id='33'></a><a class='ms' id='p_20Ap2_982'></a><a class='msdiv' id='msdiv276'></a>Puno nimantayitvāna,<br>
katvā ratanamaṇḍapaṃ;<br>
Kammārehi <span class='var' id='note295' title='kataṃ chattaṃ (bj) | katamaṭṭhaṃ (s2, s3)'>kataṃ pattaṃ</span>,<br>
sovaṇṇaṃ vata tattakaṃ.</p>
<p><a class='sc' id='34'></a><a class='ms' id='p_20Ap2_983'></a><a class='msdiv' id='msdiv277'></a>Samānetvāna te sabbe,<br>
tesaṃ dānamadāsi so;<br>
Soṇṇāsane paviṭṭhānaṃ,<br>
pasanno sehi pāṇibhi.</p>
<p><a class='sc' id='35'></a><a class='ms' id='p_20Ap2_984'></a><a class='msdiv' id='msdiv278'></a>Tampi dānaṃ sahādāsiṃ,<br>
kāsirājenahaṃ tadā;<br>
Punāhaṃ bārāṇasiyaṃ,<br>
jātā kāsikagāmake.</p>
<p><a class='sc' id='36'></a><a class='ms' id='p_20Ap2_985'></a><a class='msdiv' id='msdiv279'></a>Kuṭumbikakule phīte,<br>
sukhito so sabhātuko;<br>
Jeṭṭhassa bhātuno jāyā,<br>
ahosiṃ supatibbatā.</p>
<p><a class='sc' id='37'></a><a class='ms' id='p_20Ap2_986'></a><a class='msdiv' id='msdiv280'></a>Paccekabuddhaṃ disvāna,<br>
kaniyassa mama <span class='var' id='note296' title='mama bhattu kanīyasī (bj) | bhattukaniyaso (s2, s3) | mama bhātukanīyaso (pts1)'>bhattuno</span>;<br>
Bhāgannaṃ tassa datvāna,<br>
āgate tamhi pāvadiṃ.</p>
<p><a class='sc' id='38'></a><a class='ms' id='p_20Ap2_987'></a><a class='msdiv' id='msdiv281'></a>Nābhinandittha so dānaṃ,<br>
tato tassa adāsahaṃ;<br>
<span class='var' id='note297' title='buddhānāniya (s2, s3) | buddhānānīya (pts1)'>Ukhā āniya</span> taṃ annaṃ,<br>
puno tasseva so adā.</p>
<p><a class='sc' id='39'></a><a class='ms' id='p_20Ap2_988'></a><a class='msdiv' id='msdiv282'></a>Tadannaṃ chaḍḍayitvāna,<br>
duṭṭhā buddhassahaṃ tadā;<br>
Pattaṃ kalalapuṇṇaṃ taṃ,<br>
adāsiṃ tassa tādino.</p>
<p><a class='sc' id='40'></a><a class='ms' id='p_20Ap2_989'></a><a class='msdiv' id='msdiv283'></a>Dāne ca gahaṇe ceva,<br>
apace padusepi ca;<br>
Samacittamukhaṃ disvā,<br>
tadāhaṃ saṃvijiṃ bhusaṃ.</p>
<p><a class='sc' id='41'></a><a class='pts' id='pts2.582'></a><a class='ms' id='p_20Ap2_990'></a><a class='msdiv' id='msdiv284'></a>Puno pattaṃ gahetvāna,<br>
sodhayitvā sugandhinā;<br>
Pasannacittā pūretvā,<br>
saghataṃ sakkaraṃ adaṃ.</p>
<p><a class='sc' id='42'></a><a class='ms' id='p_20Ap2_991'></a><a class='msdiv' id='msdiv285'></a>Yattha yatthūpapajjāmi,<br>
surūpā homi dānato;<br>
Buddhassa apakārena,<br>
duggandhā vadanena ca.</p>
<p><a class='sc' id='43'></a><a class='ms' id='p_20Ap2_992'></a><a class='msdiv' id='msdiv286'></a>Puna kassapavīrassa,<br>
nidhāyantamhi cetiye;<br>
Sovaṇṇaṃ iṭṭhakaṃ varaṃ,<br>
adāsiṃ muditā ahaṃ.</p>
<p><a class='sc' id='44'></a><a class='ms' id='p_20Ap2_993'></a><a class='msdiv' id='msdiv287'></a>Catujjātena gandhena,<br>
nicayitvā tamiṭṭhakaṃ;<br>
Muttā duggandhadosamhā,<br>
sabbaṅgasusamāgatā.</p>
<p><a class='sc' id='45'></a><a class='ms' id='p_20Ap2_994'></a><a class='msdiv' id='msdiv288'></a>Sattapātisahassāni,<br>
rataneheva sattahi;<br>
Kāretvā ghatapūrāni,<br>
<span class='var' id='note298' title='vaṭṭiyo (bj) | vaṭṭinī (pts1)'>vaṭṭīni</span> ca sahassaso.</p>
<p><a class='sc' id='46'></a><a class='ms' id='p_20Ap2_995'></a><a class='msdiv' id='msdiv289'></a>Pakkhipitvā padīpetvā,<br>
ṭhapayiṃ sattapantiyo;<br>
Pūjanatthaṃ lokanāthassa,<br>
vippasannena cetasā.</p>
<p><a class='sc' id='47'></a><a class='ms' id='p_20Ap2_996'></a><a class='msdiv' id='msdiv290'></a>Tadāpi tamhi puññamhi,<br>
bhāginīhaṃ visesato;<br>
Puna kāsīsu sañjāto,<br>
sumitto iti vissuto.</p>
<p><a class='sc' id='48'></a><a class='ms' id='p_20Ap2_997'></a><a class='msdiv' id='msdiv291'></a>Tassāhaṃ bhariyā āsiṃ,<br>
sukhitā sajjitā piyā;<br>
Tadā paccekamunino,<br>
adāsiṃ ghanaveṭhanaṃ.</p>
<p><a class='sc' id='49'></a><a class='ms' id='p_20Ap2_998'></a><a class='msdiv' id='msdiv292'></a>Tassāpi bhāginī āsiṃ,<br>
moditvā dānamuttamaṃ;<br>
Punāpi kāsiraṭṭhamhi,<br>
jāto koliyajātiyā.</p>
<p><a class='sc' id='50'></a><a class='ms' id='p_20Ap2_999'></a><a class='msdiv' id='msdiv293'></a>Tadā koliyaputtānaṃ,<br>
satehi saha pañcahi;<br>
Pañcapaccekabuddhānaṃ,<br>
satāni samupaṭṭhahi.</p>
<p><a class='sc' id='51'></a><a class='ms' id='p_20Ap2_1000'></a><a class='msdiv' id='msdiv294'></a>Temāsaṃ <span class='var' id='note299' title='vāsayitvāna (s2, s3, pts1)'>tappayitvāna</span>,<br>
adāsi ca <span class='var' id='note300' title='ticīvare (pts1, mr)'>ticīvaraṃ</span>;<br>
Jāyā tassa tadā āsiṃ,<br>
puññakammapathānugā.</p>
<p><a class='sc' id='52'></a><a class='ms' id='p_20Ap2_1001'></a><a class='msdiv' id='msdiv295'></a>Tato cuto ahu rājā,<br>
nando nāma mahāyaso;<br>
Tassāpi mahesī āsiṃ,<br>
sabbakāmasamiddhinī.</p>
<p><a class='sc' id='53'></a><a class='pts' id='pts2.583'></a><a class='ms' id='p_20Ap2_1002'></a><a class='msdiv' id='msdiv296'></a>Tadā rājā bhavitvāna,<br>
brahmadatto mahīpati;<br>
Padumavatīputtānaṃ,<br>
paccekamuninaṃ tadā.</p>
<p><a class='sc' id='54'></a><a class='ms' id='p_20Ap2_1003'></a><a class='msdiv' id='msdiv297'></a>Satāni pañcanūnāni,<br>
yāvajīvaṃ upaṭṭhahiṃ;<br>
Rājuyyāne nivāsetvā,<br>
nibbutāni ca pūjayiṃ.</p>
<p><a class='sc' id='55'></a><a class='ms' id='p_20Ap2_1004'></a><a class='msdiv' id='msdiv298'></a>Cetiyāni ca kāretvā,<br>
pabbajitvā ubho mayaṃ;<br>
Bhāvetvā appamaññāyo,<br>
brahmalokaṃ agamhase.</p>
<p><a class='sc' id='56'></a><a class='ms' id='p_20Ap2_1005'></a><a class='msdiv' id='msdiv299'></a>Tato cuto mahātitthe,<br>
sujāto pipphalāyano;<br>
Mātā sumanadevīti,<br>
kosigotto dijo pitā.</p>
<p><a class='sc' id='57'></a><a class='ms' id='p_20Ap2_1006'></a><a class='msdiv' id='msdiv300'></a>Ahaṃ madde janapade,<br>
sākalāya puruttame;<br>
Kappilassa dijassāsiṃ,<br>
dhītā mātā sucīmati.</p>
<p><a class='sc' id='58'></a><a class='ms' id='p_20Ap2_1007'></a><a class='msdiv' id='msdiv301'></a>Ghanakañcanabimbena,<br>
nimminitvāna maṃ pitā;<br>
Adā kassapadhīrassa,<br>
kāmehi vajjitassamaṃ.</p>
<p><a class='sc' id='59'></a><a class='ms' id='p_20Ap2_1008'></a><a class='msdiv' id='msdiv302'></a>Kadāci so kāruṇiko,<br>
gantvā kammantapekkhako;<br>
Kākādikehi khajjante,<br>
pāṇe disvāna saṃviji.</p>
<p><a class='sc' id='60'></a><a class='ms' id='p_20Ap2_1009'></a><a class='msdiv' id='msdiv303'></a>Gharevāhaṃ tile jāte,<br>
disvānātapatāpane;<br>
Kimī kākehi khajjante,<br>
saṃvegamalabhiṃ tadā.</p>
<p><a class='sc' id='61'></a><a class='ms' id='p_20Ap2_1010'></a><a class='msdiv' id='msdiv304'></a>Tadā so pabbajī dhīro,<br>
ahaṃ tamanupabbajiṃ;<br>
Pañcavassāni nivasiṃ,<br>
<span class='var' id='note301' title='paribbājapathe (s2, s3, pts1)'>paribbājavate</span> ahaṃ.</p>
<p><a class='sc' id='62'></a><a class='ms' id='p_20Ap2_1011'></a><a class='msdiv' id='msdiv305'></a>Yadā pabbajitā āsi,<br>
gotamī jinaposikā;<br>
Tadāhaṃ tamupagantvā,<br>
buddhena anusāsitā.</p>
<p><a class='sc' id='63'></a><a class='ms' id='p_20Ap2_1012'></a><a class='msdiv' id='msdiv306'></a>Na cireneva kālena,<br>
arahattamapāpuṇiṃ;<br>
Aho kalyāṇamittattaṃ,<br>
kassapassa sirīmato.</p>
<p><a class='sc' id='64'></a><a class='ms' id='p_20Ap2_1013'></a><a class='msdiv' id='msdiv307'></a>Suto buddhassa dāyādo,<br>
kassapo susamāhito;<br>
Pubbenivāsaṃ yo vedi,<br>
saggāpāyañca passati.</p>
<p><a class='sc' id='65'></a><a class='pts' id='pts2.584'></a><a class='ms' id='p_20Ap2_1014'></a><a class='msdiv' id='msdiv308'></a>Atho jātikkhayaṃ patto,<br>
abhiññāvosito muni;<br>
Etāhi tīhi vijjāhi,<br>
tevijjo hoti brāhmaṇo.</p>
<p><a class='sc' id='66'></a><a class='ms' id='p_20Ap2_1015'></a><a class='msdiv' id='msdiv309'></a>Tatheva bhaddākāpilānī,<br>
tevijjā maccuhāyinī;<br>
Dhāreti antimaṃ dehaṃ,<br>
jitvā māraṃ savāhanaṃ.</p>
<p><a class='sc' id='67'></a><a class='ms' id='p_20Ap2_1016'></a><a class='msdiv' id='msdiv310'></a>Disvā ādīnavaṃ loke,<br>
ubho pabbajitā mayaṃ;<br>
Tyamha khīṇāsavā dantā,<br>
sītibhūtāmha nibbutā.</p>
<p><a class='sc' id='68'></a><a class='ms' id='p_20Ap2_1017'></a><a class='msdiv' id='msdiv311'></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='sc' id='69'></a><a class='ms' id='p_20Ap2_1018'></a><a class='msdiv' id='msdiv312'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='70'></a><a class='ms' id='p_20Ap2_1019'></a><a class='msdiv' id='msdiv313'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='71'></a><a class='ms' id='p_20Ap2_1020'></a>Itthaṃ sudaṃ bhaddākāpilānī bhikkhunī imā gāthāyo abhāsitthāti.</p>
<p class='endsutta'><a class='sc' id='72'></a><a class='ms' id='p_20Ap2_1021'></a>Bhaddākāpilānītheriyāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
