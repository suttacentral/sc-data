<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='thi-ap39' lang='pli'>
<header>
<ul>
<li class='division'>Therīapadāna</li>
<li>Khattiyāvagga</li>
</ul>
<h1><span class='var' id='note396' title='ambapālī apadānaṃ (bj) | ambapālītheriyāpadānaṃ (s2, s3) | ambapālītherīapadānaṃ (pts1)'>9 Ambapālitherīapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts2.613'></a><a class='ms' id='p_20Ap2_1424'></a><a class='msdiv' id='msdiv204'></a> “Yo raṃsiphusitāveḷo,<br>
phusso nāma mahāmuni;<br>
Tassāhaṃ bhaginī āsiṃ,<br>
ajāyiṃ khattiye kule.</p>
<p><a class='sc' id='2'></a><a class='ms' id='p_20Ap2_1425'></a><a class='msdiv' id='msdiv205'></a>Tassa dhammaṃ suṇitvāhaṃ,<br>
vippasannena cetasā;<br>
Mahādānaṃ daditvāna,<br>
patthayiṃ rūpasampadaṃ.</p>
<p><a class='sc' id='3'></a><a class='ms' id='p_20Ap2_1426'></a><a class='msdiv' id='msdiv206'></a>Ekattiṃse ito kappe,<br>
sikhī lokagganāyako;<br>
Uppanno lokapajjoto,<br>
tilokasaraṇo jino.</p>
<p><a class='sc' id='4'></a><a class='ms' id='p_20Ap2_1427'></a><a class='msdiv' id='msdiv207'></a>Tadāruṇapure ramme,<br>
brāhmaññakulasambhavā;<br>
Vimuttacittaṃ kupitā,<br>
bhikkhuniṃ abhisāpayiṃ.</p>
<p><a class='sc' id='5'></a><a class='ms' id='p_20Ap2_1428'></a><a class='msdiv' id='msdiv208'></a>‘Vesikāva anācārā’,<br>
jinasāsanadūsikā;<br>
Evaṃ akkosayitvāna,<br>
tena pāpena kammunā.</p>
<p><a class='sc' id='6'></a><a class='ms' id='p_20Ap2_1429'></a><a class='msdiv' id='msdiv209'></a>Dāruṇaṃ nirayaṃ gantvā,<br>
mahādukkhasamappitā;<br>
Tato cutā manussesu,<br>
upapannā tapassinī.</p>
<p><a class='sc' id='7'></a><a class='ms' id='p_20Ap2_1430'></a><a class='msdiv' id='msdiv210'></a>Dasajātisahassāni,<br>
gaṇikattamakārayiṃ;<br>
Tamhā pāpā na muccissaṃ,<br>
bhutvā duṭṭhavisaṃ yathā.</p>
<p><a class='sc' id='8'></a><a class='ms' id='p_20Ap2_1431'></a><a class='msdiv' id='msdiv211'></a><span class='var' id='note398' title='brahmavesamasevissaṃ (s2, s3) | brahmaceramasevissaṃ (pts1)'>Brahmacariyamasevissaṃ</span>,<br>
kassape jinasāsane;<br>
Tena kammavipākena,<br>
ajāyiṃ tidase pure.</p>
<p><a class='sc' id='9'></a><a class='ms' id='p_20Ap2_1432'></a><a class='msdiv' id='msdiv212'></a><span class='var' id='note399' title='pacchimabhave (bj) | pacchime bhava (pts1)'>Pacchime bhave</span> sampatte,<br>
ahosiṃ opapātikā;<br>
Ambasākhantare jātā,<br>
ambapālīti tenahaṃ.</p>
<p><a class='sc' id='10'></a><a class='ms' id='p_20Ap2_1433'></a><a class='msdiv' id='msdiv213'></a>Parivutā pāṇakoṭīhi,<br>
pabbajiṃ jinasāsane;<br>
Pattāhaṃ acalaṃ ṭhānaṃ,<br>
dhītā buddhassa orasā.</p>
<p><a class='sc' id='11'></a><a class='ms' id='p_20Ap2_1434'></a><a class='msdiv' id='msdiv214'></a>Iddhīsu ca vasī homi,<br>
sotadhātuvisuddhiyā;<br>
Cetopariyañāṇassa,<br>
vasī homi mahāmuni.</p>
<p><a class='sc' id='12'></a><a class='ms' id='p_20Ap2_1435'></a><a class='msdiv' id='msdiv215'></a>Pubbenivāsaṃ jānāmi,<br>
dibbacakkhu visodhitaṃ;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='13'></a><a class='ms' id='p_20Ap2_1436'></a><a class='msdiv' id='msdiv216'></a>Atthadhammaniruttīsu,<br>
paṭibhāne tatheva ca;<br>
Ñāṇaṃ me vimalaṃ suddhaṃ,<br>
buddhaseṭṭhassa vāhasā.</p>
<p><a class='sc' id='14'></a><a class='pts' id='pts2.614'></a><a class='ms' id='p_20Ap2_1437'></a><a class='msdiv' id='msdiv217'></a>Kilesā jhāpitā mayhaṃ,<br>
… pe …<br>
viharāmi anāsavā.</p>
<p><a class='sc' id='15'></a><a class='ms' id='p_20Ap2_1438'></a><a class='msdiv' id='msdiv218'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='16'></a><a class='ms' id='p_20Ap2_1439'></a><a class='msdiv' id='msdiv219'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap2_1440'></a>Itthaṃ sudaṃ <span class='var' id='note400' title='ambapālī (bj, s2, s3, pts1)'>ambapāli</span> bhikkhunī imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap2_1441'></a>Ambapālitheriyāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
