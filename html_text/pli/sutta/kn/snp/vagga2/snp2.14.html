<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.14' lang='pli'>
<header>
<ul>
<li class='division'>Sutta Nipāta&#160;2.14</li>
</ul>
<h1>Dhammikasutta</h1>
</header>
<p><a class='sc' id='1'></a><a class='ms' id='p_18Sn_437'></a><span class='evam'>Evaṃ me sutaṃ—​</span> ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho dhammiko upāsako pañcahi upāsakasatehi saddhiṃ yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho dhammiko upāsako bhagavantaṃ gāthāhi ajjhabhāsi:</p>
<blockquote class='gatha'>
<p><a class='sc' id='2'></a><a class='vns' id='vns379'></a><a class='vnp' id='vnp376'></a><a class='ms' id='p_18Sn_438'></a>“Pucchāmi taṃ gotama bhūripañña,<br>
Kathaṅkaro sāvako sādhu hoti;<br>
Yo vā agārā anagārameti,<br>
Agārino vā panupāsakāse.</p>
<p><a class='sc' id='3'></a><a class='vns' id='vns380'></a><a class='vnp' id='vnp377'></a><a class='ms' id='p_18Sn_439'></a>Tuvañhi lokassa sadevakassa,<a class='brnum' id='br2'></a><br>
Gatiṃ pajānāsi parāyaṇañca;<br>
Na catthi tulyo nipuṇatthadassī,<br>
Tuvañhi buddhaṃ pavaraṃ vadanti.</p>
<p><a class='sc' id='4'></a><a class='vns' id='vns381'></a><a class='vnp' id='vnp378'></a><a class='ms' id='p_18Sn_440'></a>Sabbaṃ tuvaṃ ñāṇamavecca dhammaṃ,<a class='brnum' id='br3'></a><br>
Pakāsesi satte anukampamāno;<br>
Vivaṭṭacchadosi samantacakkhu,<br>
Virocasi vimalo sabbaloke.</p>
<p><a class='sc' id='5'></a><a class='vns' id='vns382'></a><a class='vnp' id='vnp379'></a><a class='pts' id='pts67'></a><a class='ms' id='p_18Sn_441'></a>Āgañchi te santike nāgarājā,<a class='brnum' id='br4'></a><br>
Erāvaṇo nāma jinoti sutvā;<br>
Sopi tayā mantayitvājjhagamā,<br>
Sādhūti sutvāna patītarūpo.</p>
<p><a class='sc' id='6'></a><a class='vns' id='vns383'></a><a class='vnp' id='vnp380'></a><a class='ms' id='p_18Sn_442'></a>Rājāpi taṃ vessavaṇo kuvero,<a class='brnum' id='br5'></a><br>
Upeti dhammaṃ paripucchamāno;<br>
Tassāpi tvaṃ pucchito brūsi dhīra,<br>
So cāpi sutvāna patītarūpo.</p>
<p><a class='sc' id='7'></a><a class='vns' id='vns384'></a><a class='vnp' id='vnp381'></a><a class='ms' id='p_18Sn_443'></a>Ye kecime titthiyā vādasīlā,<a class='brnum' id='br6'></a><br>
Ājīvakā vā yadi vā nigaṇṭhā;<br>
Paññāya taṃ nātitaranti sabbe,<br>
Ṭhito vajantaṃ viya sīghagāmiṃ.</p>
<p><a class='sc' id='8'></a><a class='vns' id='vns385'></a><a class='vnp' id='vnp382'></a><a class='ms' id='p_18Sn_444'></a>Ye kecime brāhmaṇā vādasīlā,<a class='brnum' id='br7'></a><br>
Vuddhā cāpi brāhmaṇā santi keci;<br>
Sabbe tayi atthabaddhā bhavanti,<br>
Ye cāpi aññe vādino maññamānā.</p>
<p><a class='sc' id='9'></a><a class='vns' id='vns386'></a><a class='vnp' id='vnp383'></a><a class='ms' id='p_18Sn_445'></a>Ayañhi dhammo nipuṇo sukho ca,<a class='brnum' id='br8'></a><br>
Yoyaṃ tayā bhagavā suppavutto;<br>
Tameva <span class='var' id='note228' title='sabbe (bj, pts1) | sabbe mayaṃ (s1-3)'>sabbepi</span> sussūsamānā,<br>
Taṃ no vada pucchito buddhaseṭṭha.</p>
<p><a class='sc' id='10'></a><a class='vns' id='vns387'></a><a class='vnp' id='vnp384'></a><a class='ms' id='p_18Sn_446'></a>Sabbepime bhikkhavo sannisinnā,<a class='brnum' id='br9'></a><br>
Upāsakā cāpi tatheva sotuṃ;<br>
Suṇantu dhammaṃ vimalenānubuddhaṃ,<br>
Subhāsitaṃ vāsavasseva devā”.</p>
<p><a class='sc' id='11'></a><a class='vns' id='vns388'></a><a class='vnp' id='vnp385'></a><a class='pts' id='pts68'></a><a class='ms' id='p_18Sn_447'></a>“Suṇātha me bhikkhavo sāvayāmi vo,<a class='brnum' id='br10'></a><br>
Dhammaṃ dhutaṃ tañca carātha sabbe;<br>
Iriyāpathaṃ pabbajitānulomikaṃ,<br>
Sevetha naṃ atthadaso mutīmā.</p>
<p><a class='sc' id='12'></a><a class='vns' id='vns389'></a><a class='vnp' id='vnp386'></a><a class='ms' id='p_18Sn_448'></a>No ve vikāle vicareyya bhikkhu,<a class='brnum' id='br11'></a><br>
Gāme ca piṇḍāya careyya kāle;<br>
Akālacāriñhi sajanti saṅgā,<br>
Tasmā vikāle na caranti buddhā.</p>
<p><a class='sc' id='13'></a><a class='vns' id='vns390'></a><a class='vnp' id='vnp387'></a><a class='ms' id='p_18Sn_449'></a>Rūpā ca saddā ca rasā ca gandhā,<a class='brnum' id='br12'></a><br>
Phassā ca ye sammadayanti satte;<br>
Etesu dhammesu vineyya chandaṃ,<br>
Kālena so pavise pātarāsaṃ.</p>
<p><a class='sc' id='14'></a><a class='vns' id='vns391'></a><a class='vnp' id='vnp388'></a><a class='ms' id='p_18Sn_450'></a>Piṇḍañca bhikkhu samayena laddhā,<a class='brnum' id='br13'></a><br>
Eko paṭikkamma raho nisīde;<br>
Ajjhattacintī na mano bahiddhā,<br>
Nicchāraye saṅgahitattabhāvo.</p>
<p><a class='sc' id='15'></a><a class='vns' id='vns392'></a><a class='vnp' id='vnp389'></a><a class='ms' id='p_18Sn_451'></a>Sacepi so sallape sāvakena,<a class='brnum' id='br14'></a><br>
Aññena vā kenaci bhikkhunā vā;<br>
Dhammaṃ paṇītaṃ tamudāhareyya,<br>
Na pesuṇaṃ nopi parūpavādaṃ.</p>
<p><a class='sc' id='16'></a><a class='vns' id='vns393'></a><a class='vnp' id='vnp390'></a><a class='ms' id='p_18Sn_452'></a>Vādañhi eke paṭiseniyanti,<a class='brnum' id='br15'></a><br>
Na te pasaṃsāma parittapaññe;<br>
Tato tato ne pasajanti saṅgā,<br>
Cittañhi te tattha gamenti dūre.</p>
<p><a class='sc' id='17'></a><a class='vns' id='vns394'></a><a class='vnp' id='vnp391'></a><a class='ms' id='p_18Sn_453'></a>Piṇḍaṃ vihāraṃ sayanāsanañca,<a class='brnum' id='br16'></a><br>
Āpañca saṅghāṭirajūpavāhanaṃ;<br>
Sutvāna dhammaṃ sugatena desitaṃ,<br>
Saṅkhāya seve varapaññasāvako.</p>
<p><a class='sc' id='18'></a><a class='vns' id='vns395'></a><a class='vnp' id='vnp392'></a><a class='pts' id='pts69'></a><a class='ms' id='p_18Sn_454'></a>Tasmā hi piṇḍe sayanāsane ca,<a class='brnum' id='br17'></a><br>
Āpe ca saṅghāṭirajūpavāhane;<br>
Etesu dhammesu anūpalitto,<br>
Bhikkhu yathā pokkhare vāribindu.</p>
<p><a class='sc' id='19'></a><a class='vns' id='vns396'></a><a class='vnp' id='vnp393'></a><a class='ms' id='p_18Sn_455'></a>Gahaṭṭhavattaṃ pana vo vadāmi,<a class='brnum' id='br18'></a><br>
Yathākaro sāvako sādhu hoti;<br>
<span class='var' id='note229' title='na heso (si, pts1)'>Na hesa</span> labbhā sapariggahena,<br>
Phassetuṃ yo kevalo bhikkhudhammo.</p>
<p><a class='sc' id='20'></a><a class='vns' id='vns397'></a><a class='vnp' id='vnp394'></a><a class='ms' id='p_18Sn_456'></a>Pāṇaṃ <span class='var' id='note230' title='na hāne (bj)'>na hane</span> na ca ghātayeyya,<a class='brnum' id='br19'></a><br>
Na cānujaññā hanataṃ paresaṃ;<br>
Sabbesu bhūtesu nidhāya daṇḍaṃ,<br>
Ye thāvarā ye ca <span class='var' id='note231' title='tasanti (si, pts1)'>tasā santi</span> loke.</p>
<p><a class='sc' id='21'></a><a class='vns' id='vns398'></a><a class='vnp' id='vnp395'></a><a class='ms' id='p_18Sn_457'></a>Tato adinnaṃ parivajjayeyya,<a class='brnum' id='br20'></a><br>
Kiñci kvaci sāvako bujjhamāno;<br>
Na hāraye harataṃ nānujaññā,<br>
Sabbaṃ adinnaṃ parivajjayeyya.</p>
<p><a class='sc' id='22'></a><a class='vns' id='vns399'></a><a class='vnp' id='vnp396'></a><a class='ms' id='p_18Sn_458'></a>Abrahmacariyaṃ parivajjayeyya,<a class='brnum' id='br21'></a><br>
Aṅgārakāsuṃ jalitaṃva viññū;<br>
Asambhuṇanto pana brahmacariyaṃ,<br>
Parassa dāraṃ na atikkameyya.</p>
<p><a class='sc' id='23'></a><a class='vns' id='vns400'></a><a class='vnp' id='vnp397'></a><a class='ms' id='p_18Sn_459'></a>Sabhaggato vā parisaggato vā,<a class='brnum' id='br22'></a><br>
Ekassa <span class='var' id='note232' title='ceko (bj, s1-3)'>veko</span> na musā bhaṇeyya;<br>
Na bhāṇaye bhaṇataṃ nānujaññā,<br>
Sabbaṃ abhūtaṃ parivajjayeyya.</p>
<p><a class='sc' id='24'></a><a class='vns' id='vns401'></a><a class='vnp' id='vnp398'></a><a class='ms' id='p_18Sn_460'></a>Majjañca pānaṃ na samācareyya,<a class='brnum' id='br23'></a><br>
Dhammaṃ imaṃ rocaye yo gahaṭṭho;<br>
Na pāyaye pivataṃ nānujaññā,<br>
Ummādanantaṃ iti naṃ viditvā.</p>
<p><a class='sc' id='25'></a><a class='vns' id='vns402'></a><a class='vnp' id='vnp399'></a><a class='pts' id='pts70'></a><a class='ms' id='p_18Sn_461'></a>Madā hi pāpāni karonti bālā,<a class='brnum' id='br24'></a><br>
Kārenti caññepi jane pamatte;<br>
Etaṃ apuññāyatanaṃ vivajjaye,<br>
Ummādanaṃ mohanaṃ bālakantaṃ.</p>
<p><a class='sc' id='26'></a><a class='vns' id='vns403'></a><a class='vnp' id='vnp400'></a><a class='ms' id='p_18Sn_462'></a>Pāṇaṃ na hane na cādinnamādiye,<a class='brnum' id='br25'></a><br>
Musā na bhāse na ca majjapo siyā;<br>
Abrahmacariyā virameyya methunā,<br>
Rattiṃ na bhuñjeyya vikālabhojanaṃ.</p>
<p><a class='sc' id='27'></a><a class='vns' id='vns404'></a><a class='vnp' id='vnp401'></a><a class='ms' id='p_18Sn_463'></a>Mālaṃ na dhāre na ca gandhamācare,<a class='brnum' id='br26'></a><br>
Mañce chamāyaṃ va sayetha santhate;<br>
Etañhi aṭṭhaṅgikamāhuposathaṃ,<br>
Buddhena dukkhantagunā pakāsitaṃ.</p>
<p><a class='sc' id='28'></a><a class='vns' id='vns405'></a><a class='vnp' id='vnp402'></a><a class='ms' id='p_18Sn_464'></a>Tato ca pakkhassupavassuposathaṃ,<a class='brnum' id='br27'></a><br>
Cātuddasiṃ pañcadasiñca aṭṭhamiṃ;<br>
Pāṭihāriyapakkhañca pasannamānaso,<br>
Aṭṭhaṅgupetaṃ susamattarūpaṃ.</p>
<p><a class='sc' id='29'></a><a class='vns' id='vns406'></a><a class='vnp' id='vnp403'></a><a class='ms' id='p_18Sn_465'></a>Tato ca pāto upavutthuposatho,<a class='brnum' id='br28'></a><br>
Annena pānena ca bhikkhusaṅghaṃ;<br>
Pasannacitto anumodamāno,<br>
Yathārahaṃ saṃvibhajetha viññū.</p>
<p><a class='sc' id='30'></a><a class='vns' id='vns407'></a><a class='vnp' id='vnp404'></a><a class='ms' id='p_18Sn_466'></a>Dhammena mātāpitaro bhareyya,<a class='brnum' id='br29'></a><br>
Payojaye dhammikaṃ so vaṇijjaṃ;<br>
Etaṃ gihī vattayamappamatto,<br>
Sayampabhe nāma upeti deve”ti.</p>
</blockquote>
<p class='endsection'>Dhammikasuttaṃ cuddasamaṃ.</p>
<p class='endsutta'>Cūḷavaggo dutiyo.</p>
<blockquote class='uddanagatha'>
<p><a class='sc' id='31'></a><a class='pts' id='pts71'></a><a class='ms' id='p_18Sn_470'></a>Ratanāmagandho hiri ca,<br>
maṅgalaṃ sūcilomena;<br>
<span class='var' id='note234' title='kapilaṃca puna brāhmaṇadhammikaṃ (bj) | kapilo brāhmaṇopi ca (s1-3, mr) | dhammacariyā puna brāhmaṇadhammikaṃ (pts1)'>Dhammacariyañca brāhmaṇo</span>,<br>
nāvā kiṃsīlamuṭṭhānaṃ.</p>
<p><a class='sc' id='32'></a><a class='ms' id='p_18Sn_471'></a>Rāhulo puna kappo ca,<br>
paribbājaniyaṃ tathā;<br>
Dhammikañca viduno āhu,<br>
cūḷavagganti cuddasāti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Dhammikasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
