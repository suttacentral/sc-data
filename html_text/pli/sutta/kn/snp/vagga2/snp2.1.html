<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='snp2.1' lang='pli'>
<header>
<ul>
<li class='division'><span class='var' id='note138' title='cullavaggo (bj) | cūlavaggo (pts1)'>Sutta Nipāta&#160;2.1</span></li>
</ul>
<h1>Ratanasutta</h1>
</header>
<blockquote class='gatha'>
<p><a class='sc' id='1'></a><a class='vns' id='vns224'></a><a class='vnp' id='vnp222'></a><a class='pts' id='pts39'></a><a class='ms' id='p_18Sn_260'></a>Yānīdha bhūtāni samāgatāni,<br>
<span class='var' id='note140' title='bhūmāni (mr)'>Bhummāni</span> vā yāni va antalikkhe;<br>
Sabbeva bhūtā sumanā bhavantu,<br>
Athopi sakkacca suṇantu bhāsitaṃ.</p>
<p><a class='sc' id='2'></a><a class='vns' id='vns225'></a><a class='vnp' id='vnp223'></a><a class='ms' id='p_18Sn_261'></a>Tasmā hi bhūtā nisāmetha sabbe,<a class='brnum' id='br2'></a><br>
Mettaṃ karotha mānusiyā pajāya;<br>
Divā ca ratto ca haranti ye baliṃ,<br>
Tasmā hi ne rakkhatha appamattā.</p>
<p><a class='sc' id='3'></a><a class='vns' id='vns226'></a><a class='vnp' id='vnp224'></a><a class='ms' id='p_18Sn_262'></a>Yaṃ kiñci vittaṃ idha vā huraṃ vā,<a class='brnum' id='br3'></a><br>
Saggesu vā yaṃ ratanaṃ paṇītaṃ;<br>
Na no samaṃ atthi tathāgatena,<br>
Idampi buddhe ratanaṃ paṇītaṃ;<br>
Etena saccena suvatthi hotu.</p>
<p><a class='sc' id='4'></a><a class='vns' id='vns227'></a><a class='vnp' id='vnp225'></a><a class='ms' id='p_18Sn_263'></a>Khayaṃ virāgaṃ amataṃ paṇītaṃ,<a class='brnum' id='br4'></a><br>
Yadajjhagā sakyamunī samāhito;<br>
Na tena dhammena samatthi kiñci,<br>
Idampi dhamme ratanaṃ paṇītaṃ;<br>
Etena saccena suvatthi hotu.</p>
<p><a class='sc' id='5'></a><a class='vns' id='vns228'></a><a class='vnp' id='vnp226'></a><a class='pts' id='pts40'></a><a class='ms' id='p_18Sn_264'></a>Yaṃ buddhaseṭṭho parivaṇṇayī suciṃ,<a class='brnum' id='br5'></a><br>
Samādhimānantarikaññamāhu;<br>
Samādhinā tena samo na vijjati,<br>
Idampi dhamme ratanaṃ paṇītaṃ;<br>
Etena saccena suvatthi hotu.</p>
<p><a class='sc' id='6'></a><a class='vns' id='vns229'></a><a class='vnp' id='vnp227'></a><a class='ms' id='p_18Sn_265'></a>Ye puggalā aṭṭha sataṃ pasatthā,<a class='brnum' id='br6'></a><br>
Cattāri etāni yugāni honti;<br>
Te dakkhiṇeyyā sugatassa sāvakā,<br>
Etesu dinnāni mahapphalāni;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='7'></a><a class='vns' id='vns230'></a><a class='vnp' id='vnp228'></a><a class='ms' id='p_18Sn_266'></a>Ye suppayuttā manasā daḷhena,<a class='brnum' id='br7'></a><br>
Nikkāmino gotamasāsanamhi;<br>
Te pattipattā amataṃ vigayha,<br>
Laddhā mudhā <span class='var' id='note142' title='nibbuti (mr)'>nibbutiṃ</span> bhuñjamānā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='8'></a><a class='vns' id='vns231'></a><a class='vnp' id='vnp229'></a><a class='ms' id='p_18Sn_267'></a>Yathindakhīlo <span class='var' id='note144' title='paṭhaviṃ sito (bj, s1-3, km, pts1) | paṭhavissito (si)'>pathavissito</span> siyā,<a class='brnum' id='br8'></a><br>
Catubbhi vātehi asampakampiyo;<br>
Tathūpamaṃ sappurisaṃ vadāmi,<br>
Yo ariyasaccāni avecca passati;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='9'></a><a class='vns' id='vns232'></a><a class='vnp' id='vnp230'></a><a class='ms' id='p_18Sn_268'></a>Ye ariyasaccāni vibhāvayanti,<a class='brnum' id='br9'></a><br>
Gambhīrapaññena sudesitāni;<br>
Kiñcāpi te honti bhusaṃ pamattā,<br>
Na te bhavaṃ aṭṭhamamādiyanti;<br>
Idampi saṅghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='10'></a><a class='vns' id='vns233'></a><a class='vnp' id='vnp231'></a><a class='pts' id='pts41'></a><a class='ms' id='p_18Sn_269'></a><span class='var' id='note145' title='sahāvasaddassanasampadāya (mr)'>Sahāvassa dassanasampadāya</span>,<a class='brnum' id='br10'></a><br>
Tayassu dhammā jahitā bhavanti;<br>
Sakkāyadiṭṭhī vicikicchitañca,<br>
Sīlabbataṃ vāpi yadatthi kiñci.</p>
<p><a class='sc' id='11'></a><a class='vns' id='vns234'></a><a class='ms' id='p_18Sn_270'></a>Catūhapāyehi ca vippamutto,<a class='brnum' id='br11'></a><br>
<span class='var' id='note146' title='cha cābhiṭhānāni (bj, s1-3, pts1)'>Chaccābhiṭhānāni</span> <span class='var' id='note147' title='abhabbo kātuṃ (bj, s1-3)'>abhabba kātuṃ</span>;<br>
Idampi saṃghe ratanaṃ paṇītaṃ,<br>
Etena saccena suvatthi <span class='var' id='note148' title='idaṃ gāthā bj potthake'>hotu</span>.</p>
<p><a class='sc' id='12'></a><a class='vns' id='vns235'></a><a class='vnp' id='vnp232'></a><a class='ms' id='p_18Sn_271'></a>Kiñcāpi so <span class='var' id='note149' title='kammaṃ (bj, s1-3, km, pts1)'>kamma</span> karoti pāpakaṃ,<a class='brnum' id='br12'></a><br>
Kāyena vācā uda cetasā vā;<br>
<span class='var' id='note150' title='abhabbo (bahūsu)'>Abhabba</span> so tassa <span class='var' id='note151' title='paṭicchādāya (bj)'>paṭicchadāya</span>,<br>
Abhabbatā diṭṭhapadassa vuttā;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='13'></a><a class='vns' id='vns236'></a><a class='vnp' id='vnp233'></a><a class='ms' id='p_18Sn_272'></a>Vanappagumbe <span class='var' id='note152' title='yathā (bj, s1-3, pts1)'>yatha</span> phussitagge,<a class='brnum' id='br13'></a><br>
Gimhānamāse <span class='var' id='note153' title='paṭhamasmi (?)'>paṭhamasmiṃ</span> gimhe;<br>
Tathūpamaṃ dhammavaraṃ adesayi,<br>
Nibbānagāmiṃ paramaṃ hitāya;<br>
Idampi buddhe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='14'></a><a class='vns' id='vns237'></a><a class='vnp' id='vnp234'></a><a class='ms' id='p_18Sn_273'></a>Varo varaññū varado varāharo,<a class='brnum' id='br14'></a><br>
Anuttaro dhammavaraṃ adesayi;<br>
Idampi buddhe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='15'></a><a class='vns' id='vns238'></a><a class='vnp' id='vnp235'></a><a class='pts' id='pts42'></a><a class='ms' id='p_18Sn_274'></a>Khīṇaṃ purāṇaṃ nava natthi sambhavaṃ,<a class='brnum' id='br15'></a><br>
Virattacittāyatike bhavasmiṃ;<br>
Te khīṇabījā avirūḷhichandā,<br>
Nibbanti dhīrā <span class='var' id='note154' title='yathāyam (bj, s1-3) | yathayaṃ (mr)'>yathāyaṃ</span> padīpo;<br>
Idampi saṃghe ratanaṃ paṇītaṃ,<br>
Etena saccena suvatthi hotu.</p>
<p><a class='sc' id='16'></a><a class='vns' id='vns239'></a><a class='vnp' id='vnp236'></a><a class='ms' id='p_18Sn_275'></a>Yānīdha bhūtāni samāgatāni,<a class='brnum' id='br16'></a><br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Buddhaṃ namassāma suvatthi hotu.</p>
<p><a class='sc' id='17'></a><a class='vns' id='vns240'></a><a class='vnp' id='vnp237'></a><a class='ms' id='p_18Sn_276'></a>Yānīdha bhūtāni samāgatāni,<a class='brnum' id='br17'></a><br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Dhammaṃ namassāma suvatthi hotu.</p>
<p><a class='sc' id='18'></a><a class='vns' id='vns241'></a><a class='vnp' id='vnp238'></a><a class='ms' id='p_18Sn_277'></a>Yānīdha bhūtāni samāgatāni,<a class='brnum' id='br18'></a><br>
Bhummāni vā yāni va antalikkhe;<br>
Tathāgataṃ devamanussapūjitaṃ,<br>
Saṅghaṃ namassāma suvatthi hotūti.</p>
</blockquote>
<p class='endsection'>Ratanasuttaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class='hidden'>Cūḷavagga</span><span class='hidden'>Ratanasutta</span>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
