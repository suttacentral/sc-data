<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig7.2">
<article>
<div class="hgroup">
<p class="division">Therīgāthā</p>
<p>Sattakanipāta</p>
<h1>2. Cālātherīgāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns182"></a><a class="vnp" id="vnp182"></a><a class="pts" id="pts141"></a><a class="ms" id="p_19Th2_247"></a><a class="msdiv" id="msdiv182"></a>“Satiṃ upaṭṭhapetvāna,<br>
bhikkhunī bhāvitindriyā;<br>
Paṭivijjhi padaṃ santaṃ,<br>
saṅkhārūpasamaṃ sukhaṃ”.</p>
<p><a class="sc" id="2"></a><a class="vns" id="vns183"></a><a class="vnp" id="vnp183"></a><a class="ms" id="p_19Th2_248"></a><a class="msdiv" id="msdiv183"></a>“Kaṃ nu uddissa muṇḍāsi,<br>
samaṇī viya dissasi;<br>
Na ca rocesi pāsaṇḍe,<br>
kimidaṃ carasi momuhā”.</p>
<p><a class="sc" id="3"></a><a class="vns" id="vns184"></a><a class="vnp" id="vnp184"></a><a class="ms" id="p_19Th2_249"></a><a class="msdiv" id="msdiv184"></a>“Ito bahiddhā pāsaṇḍā,<br>
diṭṭhiyo upanissitā;<br>
Na te dhammaṃ vijānanti,<br>
na te dhammassa kovidā.</p>
<p><a class="sc" id="4"></a><a class="vns" id="vns185"></a><a class="vnp" id="vnp185"></a><a class="ms" id="p_19Th2_250"></a><a class="msdiv" id="msdiv185"></a>Atthi sakyakule jāto,<br>
buddho appaṭipuggalo;<br>
So me dhammamadesesi,<br>
diṭṭhīnaṃ samatikkamaṃ.</p>
<p><a class="sc" id="5"></a><a class="vns" id="vns186"></a><a class="vnp" id="vnp186"></a><a class="ms" id="p_19Th2_251"></a><a class="msdiv" id="msdiv186"></a>Dukkhaṃ dukkhasamuppādaṃ,<br>
Dukkhassa ca atikkamaṃ;<br>
Ariyaṃ caṭṭhaṅgikaṃ maggaṃ,<br>
Dukkhūpasamagāminaṃ.</p>
<p><a class="sc" id="6"></a><a class="vns" id="vns187"></a><a class="vnp" id="vnp187"></a><a class="ms" id="p_19Th2_252"></a><a class="msdiv" id="msdiv187"></a>Tassāhaṃ vacanaṃ sutvā,<br>
vihariṃ sāsane ratā;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class="sc" id="7"></a><a class="vns" id="vns188"></a><a class="vnp" id="vnp188"></a><a class="ms" id="p_19Th2_253"></a><a class="msdiv" id="msdiv188"></a>Sabbattha vihatā nandī,<br>
tamokhandho padālito;<br>
Evaṃ jānāhi pāpima,<br>
nihato tvamasi antaka”.</p>
</blockquote>
<p class="endsutta"><a class="sc" id="8"></a><a class="ms" id="p_19Th2_254"></a>… Cālā therī ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class="publication-date">2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
