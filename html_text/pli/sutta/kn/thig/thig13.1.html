<!DOCTYPE html>
<html>
<head>
<meta charset="utf-8">
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thig13.1">
<article>
<div class="hgroup">
<p class="division">Therīgāthā</p>
<p>Vīsatinipāta</p>
<h1>1. Ambapālītherīgāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns252"></a><a class="vnp" id="vnp252"></a><a class="ms" id="p_19Th2_330"></a><a class="msdiv" id="msdiv252"></a>“Kāḷakā bhamaravaṇṇasādisā,<br>
Vellitaggā mama muddhajā ahuṃ;<br>
Te jarāya sāṇavākasādisā,<br>
Saccavādivacanaṃ anaññathā.</p>
<p><a class="sc" id="2"></a><a class="vns" id="vns253"></a><a class="vnp" id="vnp253"></a><a class="ms" id="p_19Th2_331"></a><a class="msdiv" id="msdiv253"></a>Vāsitova surabhī karaṇḍako,<br>
<span class="var" id="note76" title="pupphapūraṃ (s2, s3, pts1-2)">Pupphapūra</span> mama <span class="var" id="note77" title="uttamaṅgabhūto (s2, s3, mr) | uttamaṅgabhu (pts1-2)">uttamaṅgajo</span>;<br>
Taṃ jarāyatha salomagandhikaṃ,<br>
Saccavādivacanaṃ anaññathā.</p>
<p><a class="sc" id="3"></a><a class="vns" id="vns254"></a><a class="vnp" id="vnp254"></a><a class="ms" id="p_19Th2_332"></a><a class="msdiv" id="msdiv254"></a>Kānanaṃva sahitaṃ suropitaṃ,<br>
Kocchasūcivicitaggasobhitaṃ;<br>
Taṃ jarāya viralaṃ tahiṃ tahiṃ,<br>
Saccavādivacanaṃ anaññathā.</p>
<p><a class="sc" id="4"></a><a class="vns" id="vns255"></a><a class="vnp" id="vnp255"></a><a class="pts" id="pts148"></a><a class="ms" id="p_19Th2_333"></a><a class="msdiv" id="msdiv255"></a>Kaṇhakhandhakasuvaṇṇamaṇḍitaṃ,<br>
Sobhate suveṇīhilaṅkataṃ;<br>
Taṃ jarāya khalitaṃ siraṃ kataṃ,<br>
Saccavādivacanaṃ anaññathā.</p>
<p><a class="sc" id="5"></a><a class="vns" id="vns256"></a><a class="vnp" id="vnp256"></a><a class="ms" id="p_19Th2_334"></a><a class="msdiv" id="msdiv256"></a>Cittakārasukatāva lekhikā,<br>
Sobhare su bhamukā pure mama;<br>
Tā jarāya valibhippalambitā,<br>
Saccavādivacanaṃ anaññathā.</p>
<p><a class="sc" id="6"></a><a class="vns" id="vns257"></a><a class="vnp" id="vnp257"></a><a class="ms" id="p_19Th2_335"></a><a class="msdiv" id="msdiv257"></a>Bhassarā surucirā yathā maṇī,<br>
Nettahesumabhinīlamāyatā;<br>
Te jarāyabhihatā na sobhare,<br>
Saccavādivacanaṃ anaññathā.</p>
<p><a class="sc" id="7"></a><a class="vns" id="vns258"></a><a class="vnp" id="vnp258"></a><a class="ms" id="p_19Th2_336"></a><a class="msdiv" id="msdiv258"></a>Saṇhatuṅgasadisī ca nāsikā,<br>
Sobhate su abhiyobbanaṃ pati;<br>
Sā jarāya upakūlitā viya,<br>
Saccavādivacanaṃ anaññathā.</p>
<p><a class="sc" id="8"></a><a class="vns" id="vns259"></a><a class="vnp" id="vnp259"></a><a class="ms" id="p_19Th2_337"></a><a class="msdiv" id="msdiv259"></a>Kaṅkaṇaṃva sukataṃ suniṭṭhitaṃ,<br>
Sobhare su mama kaṇṇapāḷiyo;<br>
Tā jarāya valibhippalambitā,<br>
Saccavādivacanaṃ anaññathā.</p>
<p><a class="sc" id="9"></a><a class="vns" id="vns260"></a><a class="vnp" id="vnp260"></a><a class="ms" id="p_19Th2_338"></a><a class="msdiv" id="msdiv260"></a>Pattalīmakulavaṇṇasādisā,<br>
Sobhare su dantā pure mama;<br>
Te jarāya <span class="var" id="note78" title=" khaṇḍitā ca pītakā (sī1), khaṇḍā yavapītakā (syā2, syā3, pā1-2)">khaṇḍitā cāsitā</span>,<br>
Saccavādivacanaṃ anaññathā.</p>
<p><a class="sc" id="10"></a><a class="vns" id="vns261"></a><a class="vnp" id="vnp261"></a><a class="ms" id="p_19Th2_339"></a><a class="msdiv" id="msdiv261"></a>Kānanamhi vanasaṇḍacārinī,<br>
Kokilāva madhuraṃ nikūjihaṃ;<br>
Taṃ jarāya khalitaṃ tahiṃ tahiṃ,<br>
Saccavādivacanaṃ anaññathā.</p>
<p><a class="sc" id="11"></a><a class="vns" id="vns262"></a><a class="vnp" id="vnp262"></a><a class="ms" id="p_19Th2_340"></a><a class="msdiv" id="msdiv262"></a>Saṇhakamburiva suppamajjitā,<br>
Sobhate su gīvā pure mama;<br>
Sā jarāya <span class="var" id="note80" title="bhañjitā (?)">bhaggā</span> vināmitā,<br>
Saccavādivacanaṃ anaññathā.</p>
<p><a class="sc" id="12"></a><a class="vns" id="vns263"></a><a class="vnp" id="vnp263"></a><a class="pts" id="pts149"></a><a class="ms" id="p_19Th2_341"></a><a class="msdiv" id="msdiv263"></a>Vaṭṭapalighasadisopamā ubho,<br>
Sobhare su bāhā pure mama;<br>
Tā jarāya <span class="var" id="note81" title="yathā pāṭalippalitā (bj, s2, s3, mr) | yathā pāṭalī dubbalikā (pts1-2)">yatha pāṭalibbalitā</span>,<br>
Saccavādivacanaṃ anaññathā.</p>
<p><a class="sc" id="13"></a><a class="vns" id="vns264"></a><a class="vnp" id="vnp264"></a><a class="ms" id="p_19Th2_342"></a><a class="msdiv" id="msdiv264"></a>Saṇhamuddikasuvaṇṇamaṇḍitā,<br>
Sobhare su hatthā pure mama;<br>
Te jarāya yathā mūlamūlikā,<br>
Saccavādivacanaṃ anaññathā.</p>
<p><a class="sc" id="14"></a><a class="vns" id="vns265"></a><a class="vnp" id="vnp265"></a><a class="ms" id="p_19Th2_343"></a><a class="msdiv" id="msdiv265"></a>Pīnavaṭṭasahituggatā ubho,<br>
<span class="var" id="note82" title="sobhate (s2, s3, pts1-2)">Sobhare</span> su thanakā pure mama;<br>
Thevikīva lambanti nodakā,<br>
Saccavādivacanaṃ anaññathā.</p>
<p><a class="sc" id="15"></a><a class="vns" id="vns266"></a><a class="vnp" id="vnp266"></a><a class="ms" id="p_19Th2_344"></a><a class="msdiv" id="msdiv266"></a>Kañcanassa phalakaṃva sammaṭṭhaṃ,<br>
Sobhate su kāyo pure mama;<br>
So valīhi sukhumāhi otato,<br>
Saccavādivacanaṃ anaññathā.</p>
<p><a class="sc" id="16"></a><a class="vns" id="vns267"></a><a class="vnp" id="vnp267"></a><a class="ms" id="p_19Th2_345"></a><a class="msdiv" id="msdiv267"></a>Nāgabhogasadisopamā ubho,<br>
Sobhare su ūrū pure mama;<br>
Te jarāya yathā veḷunāḷiyo,<br>
Saccavādivacanaṃ anaññathā.</p>
<p><a class="sc" id="17"></a><a class="vns" id="vns268"></a><a class="vnp" id="vnp268"></a><a class="ms" id="p_19Th2_346"></a><a class="msdiv" id="msdiv268"></a>Saṇhanūpurasuvaṇṇamaṇḍitā,<br>
Sobhare su jaṅghā pure mama;<br>
Tā jarāya tiladaṇḍakāriva,<br>
Saccavādivacanaṃ anaññathā.</p>
<p><a class="sc" id="18"></a><a class="vns" id="vns269"></a><a class="vnp" id="vnp269"></a><a class="ms" id="p_19Th2_347"></a><a class="msdiv" id="msdiv269"></a>Tūlapuṇṇasadisopamā ubho,<br>
Sobhare su pādā pure mama;<br>
Te jarāya phuṭitā valīmatā,<br>
Saccavādivacanaṃ anaññathā.</p>
<p><a class="sc" id="19"></a><a class="vns" id="vns270"></a><a class="vnp" id="vnp270"></a><a class="pts" id="pts150"></a><a class="ms" id="p_19Th2_348"></a><a class="msdiv" id="msdiv270"></a>Ediso ahu ayaṃ samussayo,<br>
Jajjaro bahudukkhānamālayo;<br>
Sopalepapatito jarāgharo,<br>
Saccavādivacanaṃ anaññathā”.</p>
</blockquote>
<p class="endsutta"><a class="sc" id="20"></a><a class="ms" id="p_19Th2_349"></a>… Ambapālī therī ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
