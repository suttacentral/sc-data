<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ps1.8' lang='pli'>
<header>
<ul>
<li class='division'>Paṭisambhidāmagga</li>
<li>1 Mahāvagga</li>
</ul>
<h1>1.8. Vipallāsakathā</h1>
</header>
<p><a class='sc' id='1'></a><a class='pts' id='pts2.80'></a><a class='ms' id='p_26Ps_1286'></a><a class='msdiv' id='msdiv236'></a>Purimanidānaṃ. “ Cattārome, bhikkhave, saññāvipallāsā cittavipallāsā diṭṭhivipallāsā. Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso. Dukkhe, bhikkhave, sukhanti saññāvipallāso cittavipallāso diṭṭhivipallāso. Anattani, bhikkhave, attāti saññāvipallāso cittavipallāso diṭṭhivipallāso. Asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā.</p>
<p><a class='sc' id='2'></a><a class='ms' id='p_26Ps_1287'></a>Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso. Dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso. Anattani, bhikkhave, anattāti nasaññāvipallāso nacittavipallāso nadiṭṭhivipallāso. Asubhe, bhikkhave, asubhanti nasaññāvipallāso nacittavipallāso nadiṭṭhivipallāso. Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā”ti.</p>
<blockquote class='gatha'>
<p><a class='sc' id='3'></a> <a class='ms' id='p_26Ps_1288'></a>“Anicce niccasaññino,<br>
dukkhe ca sukhasaññino;<br>
Anattani ca <span class='var' id='note228' title='attasaññino (s1-3)'>attāti</span>,<br>
asubhe subhasaññino;<br>
Micchādiṭṭhihatā sattā,<br>
khittacittā visaññino.</p>
<p><a class='sc' id='4'></a><a class='pts' id='pts2.81'></a><a class='ms' id='p_26Ps_1289'></a>Te yogayuttā mārassa,<br>
ayogakkhemino janā;<br>
Sattā gacchanti saṃsāraṃ,<br>
jātimaraṇagāmino.</p>
<p><a class='sc' id='5'></a><a class='ms' id='p_26Ps_1290'></a>Yadā ca buddhā lokasmiṃ,<br>
uppajjanti pabhaṅkarā;<br>
Te imaṃ dhammaṃ pakāsenti,<br>
dukkhūpasamagāminaṃ.</p>
<p><a class='sc' id='6'></a><a class='ms' id='p_26Ps_1291'></a>Tesaṃ sutvāna sappaññā,<br>
sacittaṃ <span class='var' id='note229' title='paccaladdhuṃ (s1-3, pts1) | paccaladdhā (15A4.49/1)'>paccaladdhu</span> te;<br>
Aniccaṃ aniccato dakkhuṃ,<br>
dukkhamaddakkhu dukkhato.</p>
<p><a class='sc' id='7'></a><a class='ms' id='p_26Ps_1292'></a>Anattani anattāti,<br>
asubhaṃ asubhataddasuṃ;<br>
Sammādiṭṭhisamādānā,<br>
sabbaṃ dukkhaṃ upaccagun”ti.</p>
</blockquote>
<p><a class='sc' id='8'></a><a class='ms' id='p_26Ps_1293'></a>Ime cattāro vipallāsā diṭṭhisampannassa puggalassa pahīnā, appahīnāti. Keci pahīnā, keci appahīnā? Anicce niccanti saññāvipallāso cittavipallāso diṭṭhivipallāso pahīno. Dukkhe sukhanti saññā uppajjati, cittaṃ uppajjati, diṭṭhivipallāso pahīno. Anattani attāti saññāvipallāso cittavipallāso diṭṭhivipallāso pahīno. Asubhe subhanti saññā uppajjati, cittaṃ uppajjati, diṭṭhivipallāso pahīno. Dvīsu vatthūsu cha vipallāsā pahīnā. Dvīsu vatthūsu dve vipallāsā pahīnā, cattāro vipallāsā appahīnā. Catūsu vatthūsu aṭṭha vipallāsā pahīnā, cattāro vipallāsā appahīnāti.</p>
<p class='endsutta'><a class='ms' id='p_26Ps_1294'></a>Vipallāsakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
