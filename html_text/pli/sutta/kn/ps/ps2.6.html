<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ps2.6' lang='pli'>
<header>
<ul>
<li class='division'>Paṭisambhidāmagga</li>
<li>2 Yuganaddhavagga</li>
</ul>
<h1>2.6. Paṭisambhidākathā</h1>
</header>
<h2>2.6.1. Dhammacakkapavattanavāra</h2>
<p><a class='sc' id='1'></a> <a class='pts' id='pts2.147'></a><a class='ms' id='p_26Ps_1543'></a><a class='msdiv' id='msdiv30'></a><span class='evam'>Evaṃ me sutaṃ</span>—ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā pañcavaggiye bhikkhū āmantesi—</p>
<p><a class='sc' id='2'></a><a class='ms' id='p_26Ps_1544'></a>“Dveme, bhikkhave, antā pabbajitena na sevitabbā. Katame dve? Yo cāyaṃ kāmesu kāmasukhallikānuyogo hīno gammo pothujjaniko anariyo anatthasaṃhito; yo cāyaṃ attakilamathānuyogo dukkho anariyo anatthasaṃhito. Ete <span class='var' id='note268' title='ete te (bj, s1-3, pts1)'>kho</span>, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.</p>
<p><a class='sc' id='3'></a><a class='ms' id='p_26Ps_1545'></a>Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati? Ayameva ariyo aṭṭhaṅgiko maggo, seyyathidaṃ—sammādiṭṭhi … pe … sammāsamādhi. Ayaṃ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṃvattati.</p>
<p><a class='sc' id='4'></a><a class='pts' id='pts2.148'></a><a class='ms' id='p_26Ps_1546'></a>Idaṃ kho pana, bhikkhave, dukkhaṃ ariyasaccaṃ. Jātipi dukkhā, jarāpi dukkhā, byādhipi dukkho, maraṇampi dukkhaṃ, appiyehi sampayogo dukkho, piyehi vippayogo dukkho, yampicchaṃ na labhati tampi dukkhaṃ; saṃkhittena pañcupādānakkhandhā dukkhā. Idaṃ kho pana, bhikkhave, dukkhasamudayaṃ ariyasaccaṃ—yāyaṃ taṇhā ponobhavikā nandirāgasahagatā tatratatrābhinandinī, seyyathidaṃ—kāmataṇhā, bhavataṇhā, vibhavataṇhā. Idaṃ kho pana, bhikkhave, dukkhanirodhaṃ ariyasaccaṃ—yo tassāyeva taṇhāya asesavirāganirodho cāgo paṭinissaggo mutti anālayo. Idaṃ kho pana, bhikkhave, dukkhanirodhagāminī paṭipadā ariyasaccaṃ— ayameva ariyo aṭṭhaṅgiko maggo, seyyathidaṃ—sammādiṭṭhi … pe … sammāsamādhi.</p>
<p><a class='sc' id='5'></a><a class='ms' id='p_26Ps_1547'></a>‘Idaṃ dukkhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhaṃ ariyasaccaṃ pariññeyyan’ti me, bhikkhave … pe … pariññātanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='sc' id='6'></a><a class='ms' id='p_26Ps_1548'></a>‘Idaṃ dukkhasamudayaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhasamudayaṃ ariyasaccaṃ pahātabban’ti me, bhikkhave … pe … pahīnanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='sc' id='7'></a><a class='ms' id='p_26Ps_1549'></a>‘Idaṃ dukkhanirodhaṃ ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhanirodhaṃ ariyasaccaṃ sacchikātabban’ti me, bhikkhave … pe … sacchikatanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='sc' id='8'></a><a class='ms' id='p_26Ps_1550'></a>‘Idaṃ dukkhanirodhagāminī paṭipadā ariyasaccan’ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi. ‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti me, bhikkhave … pe … bhāvitanti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</p>
<p><a class='sc' id='9'></a><a class='pts' id='pts2.149'></a><a class='ms' id='p_26Ps_1551'></a>Yāvakīvañca me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ na suvisuddhaṃ ahosi, neva tāvāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ.</p>
<p><a class='sc' id='10'></a><a class='ms' id='p_26Ps_1552'></a>Yato ca kho me, bhikkhave, imesu catūsu ariyasaccesu evaṃ tiparivaṭṭaṃ dvādasākāraṃ yathābhūtaṃ ñāṇadassanaṃ suvisuddhaṃ ahosi, athāhaṃ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṃ sammāsambodhiṃ abhisambuddho’ti paccaññāsiṃ. Ñāṇañca pana me dassanaṃ udapādi—‘akuppā me vimutti, ayamantimā jāti, natthi dāni punabbhavo’”ti.</p>
<p><a class='sc' id='11'></a><a class='ms' id='p_26Ps_1553'></a>Idamavoca bhagavā. Attamanā pañcavaggiyā bhikkhū bhagavato bhāsitaṃ abhinandunti.</p>
<p><a class='sc' id='12'></a><a class='ms' id='p_26Ps_1554'></a>Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi—“yaṃ kiñci samudayadhammaṃ, sabbaṃ taṃ nirodhadhamman”ti.</p>
<p><a class='sc' id='13'></a><a class='ms' id='p_26Ps_1555'></a>Pavattite ca pana bhagavatā dhammacakke <span class='var' id='note269' title='bhūmā (mr)'>bhummā</span> devā saddamanussāvesuṃ—“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti. Bhummānaṃ devānaṃ saddaṃ sutvā <span class='var' id='note270' title='cātummahārājikā (s1-3)'>cātumahārājikā</span> devā saddamanussāvesuṃ … cātumahārājikānaṃ devānaṃ saddaṃ sutvā tāvatiṃsā devā … pe … yāmā devā … pe … tusitā devā … pe … nimmānaratī devā … pe … paranimmitavasavattī devā … pe … brahmakāyikā devā saddamanussāvesuṃ—“etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin”ti.</p>
<p><a class='sc' id='14'></a><a class='ms' id='p_26Ps_1556'></a>Itiha tena khaṇena tena layena tena muhuttena yāva brahmalokā saddo abbhuggacchi. Ayañca dasasahassī lokadhātu saṅkampi sampakampi sampavedhi, appamāṇo ca uḷāro obhāso loke pāturahosi <span class='var' id='note271' title='atikamma (bj) | atikkammeva (s1-3, pts1, mr)'>atikkamma</span> devānaṃ devānubhāvanti.</p>
<p><a class='sc' id='15'></a><a class='ms' id='p_26Ps_1557'></a>Atha kho bhagavā imaṃ udānaṃ udānesi—“aññāsi vata bho koṇḍañño; aññāsi vata bho koṇḍañño”ti. Iti hidaṃ āyasmato koṇḍaññassa “<span class='var' id='note272' title='aññākoṇḍaññotveva (bj, s1-3) | aññāta-koṇḍañño\tveva'>aññāsikoṇḍañño”tveva</span> nāmaṃ ahosi.</p>
<p><a class='sc' id='16'></a><a class='pts' id='pts2.150'></a><a class='ms' id='p_26Ps_1558'></a>“‘<strong>Idaṃ dukkhaṃ ariyasaccan’</strong>ti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</p>
<p><a class='sc' id='17'></a><a class='ms' id='p_26Ps_1559'></a>Cakkhuṃ udapādīti—kenaṭṭhena? Ñāṇaṃ udapādīti—kenaṭṭhena? Paññā udapādīti— kenaṭṭhena? Vijjā udapādīti—kenaṭṭhena? Āloko udapādīti—kenaṭṭhena? <strong>Cakkhuṃ udapādī</strong>ti—dassanaṭṭhena. <strong>Ñāṇaṃ udapādī</strong>ti—ñātaṭṭhena. <strong>Paññā udapādī</strong>ti—pajānanaṭṭhena. <strong>Vijjā udapādī</strong>ti—paṭivedhaṭṭhena. <strong>Āloko udapādī</strong>ti—obhāsaṭṭhena.</p>
<p><a class='sc' id='18'></a><a class='ms' id='p_26Ps_1560'></a>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṃ dhammapaṭisambhidā”.</p>
<p><a class='sc' id='19'></a><a class='ms' id='p_26Ps_1561'></a>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“atthesu ñāṇaṃ atthapaṭisambhidā”.</p>
<p><a class='sc' id='20'></a><a class='ms' id='p_26Ps_1562'></a>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“niruttīsu ñāṇaṃ niruttipaṭisambhidā”.</p>
<p><a class='sc' id='21'></a><a class='ms' id='p_26Ps_1563'></a>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṃ paṭibhānapaṭisambhidā”.</p>
<p><a class='sc' id='22'></a><a class='ms' id='p_26Ps_1564'></a>“‘Taṃ kho panidaṃ dukkhaṃ ariyasaccaṃ pariññeyyan’ti … pe … pariññātanti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</p>
<p><a class='sc' id='23'></a><a class='pts' id='pts2.151'></a><a class='ms' id='p_26Ps_1565'></a>Cakkhuṃ udapādīti—kenaṭṭhena? Ñāṇaṃ udapādīti—kenaṭṭhena? Paññā udapādīti— kenaṭṭhena? Vijjā udapādīti—kenaṭṭhena? Āloko udapādīti—kenaṭṭhena? <strong>Cakkhuṃ udapādī</strong>ti—dassanaṭṭhena. <strong>Ñāṇaṃ udapādī</strong>ti—ñātaṭṭhena. <strong>Paññā udapādī</strong>ti—pajānanaṭṭhena. <strong>Vijjā udapādī</strong>ti—paṭivedhaṭṭhena. <strong>Āloko udapādī</strong>ti—obhāsaṭṭhena.</p>
<p><a class='sc' id='24'></a><a class='ms' id='p_26Ps_1566'></a>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṃ dhammapaṭisambhidā”.</p>
<p><a class='sc' id='25'></a><a class='ms' id='p_26Ps_1567'></a>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“atthesu ñāṇaṃ atthapaṭisambhidā”.</p>
<p><a class='sc' id='26'></a><a class='ms' id='p_26Ps_1568'></a>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“niruttīsu ñāṇaṃ niruttipaṭisambhidā”.</p>
<p><a class='sc' id='27'></a><a class='ms' id='p_26Ps_1569'></a>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṃ paṭibhānapaṭisambhidā”.</p>
<p><a class='sc' id='28'></a><a class='ms' id='p_26Ps_1570'></a>Dukkhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='29'></a><a class='pts' id='pts2.152'></a><a class='ms' id='p_26Ps_1571'></a>“‘<strong>Idaṃ dukkhasamudayaṃ ariyasaccan</strong>’ti pubbe ananussutesu dhammesu cakkhuṃ udapādi … pe … āloko udapādi. ‘Taṃ kho panidaṃ dukkhasamudayaṃ ariyasaccaṃ pahātabban’ti … pe … pahīnanti pubbe ananussutesu dhammesu cakkhuṃ udapādi … pe … āloko udapādi … pe … ”.</p>
<p><a class='sc' id='30'></a><a class='ms' id='p_26Ps_1572'></a>Dukkhasamudaye ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='31'></a><a class='ms' id='p_26Ps_1573'></a>“‘<strong>Idaṃ dukkhanirodhaṃ ariyasaccan</strong>’ti pubbe ananussutesu dhammesu cakkhuṃ udapādi … pe … āloko udapādi. ‘Taṃ kho panidaṃ dukkhanirodhaṃ ariyasaccaṃ sacchikātabban’ti … pe … sacchikatanti pubbe ananussutesu dhammesu cakkhuṃ udapādi … pe … āloko udapādi … pe … ”.</p>
<p><a class='sc' id='32'></a><a class='ms' id='p_26Ps_1574'></a>Dukkhanirodhe ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='33'></a><a class='ms' id='p_26Ps_1575'></a>“‘<strong>Idaṃ dukkhanirodhagāminī paṭipadā ariyasaccan</strong>’ti pubbe ananussutesu dhammesu cakkhuṃ udapādi … pe … āloko udapādi. ‘Taṃ kho panidaṃ dukkhanirodhagāminī paṭipadā ariyasaccaṃ bhāvetabban’ti … pe … bhāvitanti pubbe ananussutesu dhammesu cakkhuṃ udapādi … pe … āloko udapādi … pe … ”.</p>
<p><a class='sc' id='34'></a><a class='ms' id='p_26Ps_1576'></a>Dukkhanirodhagāminiyā paṭipadāya ariyasacce pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='35'></a><a class='ms' id='p_26Ps_1577'></a>Catūsu ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</p>
<h2>2.6.2. Satipaṭṭhānavāra</h2>
<p><a class='sc' id='36'></a><a class='ms' id='p_26Ps_1578'></a><a class='msdiv' id='msdiv31'></a>“‘Ayaṃ kāye kāyānupassanā’ti me, bhikkhave, pubbe ananussutesu dhammesu cakkhuṃ udapādi … pe … āloko udapādi. Sā kho panāyaṃ kāye kāyānupassanā bhāvetabbāti me, bhikkhave … pe … bhāvitāti me, bhikkhave, pubbe ananussutesu dhammesu cakkhuṃ udapādi … pe … āloko udapādi”.</p>
<p><a class='sc' id='37'></a><a class='ms' id='p_26Ps_1579'></a>“Ayaṃ vedanāsu … pe … ayaṃ citte … pe … ayaṃ dhammesu dhammānupassanāti me, bhikkhave, pubbe ananussutesu dhammesu cakkhuṃ udapādi … pe … āloko udapādi. Sā kho panāyaṃ dhammesu dhammānupassanā bhāvetabbāti … pe … bhāvitāti me, bhikkhave, pubbe ananussutesu dhammesu cakkhuṃ udapādi … pe … āloko udapādi”.</p>
<p><a class='sc' id='38'></a><a class='pts' id='pts2.153'></a><a class='ms' id='p_26Ps_1580'></a>“‘<strong>Ayaṃ kāye kāyānupassanā</strong>’ti pubbe ananussutesu dhammesu cakkhuṃ udapādi … pe … āloko udapādi … pe … sā kho panāyaṃ kāye kāyānupassanā bhāvetabbāti … pe … bhāvitāti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</p>
<p><a class='sc' id='39'></a><a class='ms' id='p_26Ps_1581'></a>Cakkhuṃ udapādīti—kenaṭṭhena? Ñāṇaṃ udapādīti—kenaṭṭhena? Paññā udapādīti— kenaṭṭhena? Vijjā udapādīti—kenaṭṭhena? Āloko udapādīti—kenaṭṭhena? <strong>Cakkhuṃ udapādī</strong>ti—dassanaṭṭhena. <strong>Ñāṇaṃ udapādī</strong>ti—ñātaṭṭhena. <strong>Paññā udapādī</strong>ti—pajānanaṭṭhena. <strong>Vijjā udapādī</strong>ti—paṭivedhaṭṭhena. <strong>Āloko udapādī</strong>ti—obhāsaṭṭhena.</p>
<p><a class='sc' id='40'></a><a class='ms' id='p_26Ps_1582'></a>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṃ dhammapaṭisambhidā”.</p>
<p><a class='sc' id='41'></a><a class='ms' id='p_26Ps_1583'></a>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“atthesu ñāṇaṃ atthapaṭisambhidā”.</p>
<p><a class='sc' id='42'></a><a class='ms' id='p_26Ps_1584'></a>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“niruttīsu ñāṇaṃ niruttipaṭisambhidā”.</p>
<p><a class='sc' id='43'></a><a class='ms' id='p_26Ps_1585'></a>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṃ paṭibhānapaṭisambhidā”.</p>
<p><a class='sc' id='44'></a><a class='ms' id='p_26Ps_1586'></a>Kāye kāyānupassanāsatipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='45'></a><a class='pts' id='pts2.154'></a><a class='ms' id='p_26Ps_1587'></a>“<strong>Ayaṃ vedanāsu</strong> … pe … <strong>ayaṃ citte</strong> … pe … <strong>ayaṃ dhammesu dhammānupassanā</strong>ti pubbe ananussutesu dhammesu cakkhuṃ udapādi … pe … āloko udapādi … pe … sā kho panāyaṃ dhammesu dhammānupassanā bhāvetabbāti … pe … bhāvitāti pubbe ananussutesu dhammesu cakkhuṃ udapādi … pe … āloko udapādi … pe … ”.</p>
<p><a class='sc' id='46'></a><a class='ms' id='p_26Ps_1588'></a>Dhammesu dhammānupassanā satipaṭṭhāne pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='47'></a><a class='ms' id='p_26Ps_1589'></a>Catūsu satipaṭṭhānesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</p>
<h2>2.6.3. Iddhipādavāra</h2>
<p><a class='sc' id='48'></a><a class='ms' id='p_26Ps_1590'></a><a class='msdiv' id='msdiv32'></a>“Ayaṃ chandasamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi … pe … āloko udapādi. So kho panāyaṃ chandasamādhipadhānasaṅkhārasamannāgato iddhipādo bhāvetabboti me, bhikkhave … pe … bhāvitoti me, bhikkhave, pubbe ananussutesu dhammesu cakkhuṃ udapādi … pe … āloko udapādi.</p>
<p><a class='sc' id='49'></a><a class='ms' id='p_26Ps_1591'></a>Ayaṃ vīriyasamādhi … pe … ayaṃ cittasamādhi … pe … ayaṃ vīmaṃsāsamādhipadhānasaṅkhārasamannāgato iddhipādoti me, bhikkhave, pubbe ananussutesu dhammesu cakkhuṃ udapādi … pe … āloko udapādi. So kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti me, bhikkhave, pubbe ananussutesu dhammesu cakkhuṃ udapādi … pe … āloko udapādi”.</p>
<p><a class='sc' id='50'></a><a class='ms' id='p_26Ps_1592'></a>“‘Ayaṃ <strong>chandasamādhipadhānasaṅkhārasamannāgato iddhipādo</strong>’ti pubbe ananussutesu dhammesu cakkhuṃ udapādi … pe … āloko udapādi … pe … so kho panāyaṃ chandasamādhipadhānasaṅkhārasamannāgato iddhipādo bhāvetabboti … pe … bhāvitoti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”.</p>
<p><a class='sc' id='51'></a><a class='ms' id='p_26Ps_1593'></a>Cakkhuṃ udapādīti—kenaṭṭhena? Ñāṇaṃ udapādīti—kenaṭṭhena? Paññā udapādīti— kenaṭṭhena? Vijjā udapādīti—kenaṭṭhena? Āloko udapādīti—kenaṭṭhena? <strong>Cakkhuṃ udapādī</strong>ti—dassanaṭṭhena. <strong>Ñāṇaṃ udapādī</strong>ti—ñātaṭṭhena. <strong>Paññā udapādī</strong>ti—pajānanaṭṭhena. <strong>Vijjā udapādī</strong>ti—paṭivedhaṭṭhena. <strong>Āloko udapādī</strong>ti—obhāsaṭṭhena.</p>
<p><a class='sc' id='52'></a><a class='pts' id='pts2.155'></a><a class='ms' id='p_26Ps_1594'></a>Cakkhuṃ dhammo, ñāṇaṃ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṃ dhammapaṭisambhidā”.</p>
<p><a class='sc' id='53'></a><a class='ms' id='p_26Ps_1595'></a>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“atthesu ñāṇaṃ atthapaṭisambhidā”.</p>
<p><a class='sc' id='54'></a><a class='ms' id='p_26Ps_1596'></a>Pañca dhamme sandassetuṃ byañjananiruttābhilāpā, pañca atthe sandassetuṃ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati—“niruttīsu ñāṇaṃ niruttipaṭisambhidā”.</p>
<p><a class='sc' id='55'></a><a class='ms' id='p_26Ps_1597'></a>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṃ paṭibhānapaṭisambhidā”.</p>
<p><a class='sc' id='56'></a><a class='ms' id='p_26Ps_1598'></a>Chandasamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='57'></a><a class='ms' id='p_26Ps_1599'></a>“Ayaṃ <strong>vīriyasamādhi</strong> … pe … ayaṃ <strong>cittasamādhi</strong> … pe … ayaṃ <strong>vīmaṃsāsamādhipadhānasaṅkhārasamannāgato iddhipādo</strong>ti pubbe ananussutesu dhammesu cakkhuṃ udapādi … pe … āloko udapādi … pe … so kho panāyaṃ vīmaṃsāsamādhipadhānasaṅkhārasamannāgato iddhipādo bhāvetabboti … pe … bhāvitoti pubbe ananussutesu dhammesu cakkhuṃ udapādi … pe … āloko udapādi … pe … ”.</p>
<p><a class='sc' id='58'></a><a class='ms' id='p_26Ps_1600'></a>Vīmaṃsāsamādhipadhānasaṅkhārasamannāgate iddhipāde pannarasa dhammā, pannarasa atthā, tiṃsa niruttiyo, saṭṭhi ñāṇāni.</p>
<p><a class='sc' id='59'></a><a class='ms' id='p_26Ps_1601'></a>Catūsu iddhipādesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni.</p>
<h2>2.6.4. Sattabodhisattavāra</h2>
<p><a class='sc' id='60'></a><a class='pts' id='pts2.156'></a><a class='ms' id='p_26Ps_1602'></a><a class='msdiv' id='msdiv33'></a>“‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi … pe … āloko udapādi. ‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṃ udapādi … pe … āloko udapādi”. Vipassissa bodhisattassa veyyākaraṇe dasa dhammā, dasa atthā, vīsati niruttiyo, <span class='var' id='note273' title='cattārīsaṃ (pts1) | cattālīsa (c1)'>cattālīsaṃ</span> ñāṇāni.</p>
<p><a class='sc' id='61'></a><a class='ms' id='p_26Ps_1603'></a>“‘Samudayo samudayo’ti kho, bhikkhave, sikhissa bodhisattassa … pe … vessabhussa bodhisattassa … pe … kakusandhassa bodhisattassa … pe … koṇāgamanassa bodhisattassa … pe … kassapassa bodhisattassa pubbe ananussutesu dhammesu cakkhuṃ udapādi … pe … āloko udapādi. ‘Nirodho nirodho’ti kho, bhikkhave, kassapassa bodhisattassa pubbe ananussutesu dhammesu cakkhuṃ udapādi … pe … āloko udapādi”. Kassapassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</p>
<p><a class='sc' id='62'></a><a class='ms' id='p_26Ps_1604'></a>“‘Samudayo samudayo’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi … pe … āloko udapādi. ‘Nirodho nirodho’ti kho, bhikkhave, gotamassa bodhisattassa pubbe ananussutesu dhammesu cakkhuṃ udapādi … pe … āloko udapādi”. Gotamassa bodhisattassa veyyākaraṇe dasa dhammā, dasa atthā, vīsati niruttiyo, cattālīsaṃ ñāṇāni.</p>
<p><a class='sc' id='63'></a><a class='ms' id='p_26Ps_1605'></a>Sattannaṃ bodhisattānaṃ sattasu veyyākaraṇesu sattati dhammā, sattati atthā, <span class='var' id='note274' title='cattarīsaṃsataṃ (bj) | cattārīsasatā (s1-3, pts1)'>cattālīsasataṃ</span> niruttiyo, asīti ca dve ca ñāṇasatāni.</p>
<h2>2.6.5. Abhiññādivāra</h2>
<p><a class='sc' id='64'></a><a class='ms' id='p_26Ps_1606'></a><a class='msdiv' id='msdiv34'></a>“‘Yāvatā abhiññāya abhiññaṭṭho ñāto diṭṭho vidito sacchikato phassito paññāya. Aphassito paññāya abhiññaṭṭho natthī’ti—cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. Abhiññāya abhiññaṭṭhe pañcavīsati dhammā, pañcavīsati atthā, <span class='var' id='note275' title='paññāsa (pts1, c1)'>paññāsaṃ</span> niruttiyo, sataṃ ñāṇāni.</p>
<p><a class='sc' id='65'></a><a class='pts' id='pts2.157'></a><a class='ms' id='p_26Ps_1607'></a>“‘Yāvatā pariññāya pariññaṭṭho … pe … yāvatā pahānassa pahānaṭṭho … pe … yāvatā bhāvanāya bhāvanaṭṭho … pe … yāvatā sacchikiriyāya sacchikiriyaṭṭho ñāto diṭṭho vidito sacchikato phassito paññāya. Aphassito paññāya sacchikiriyaṭṭho natthī’ti—cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. Sacchikiriyāya sacchikiriyaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='66'></a><a class='ms' id='p_26Ps_1608'></a>Abhiññāya abhiññaṭṭhe, pariññāya pariññaṭṭhe, pahānāya pahānaṭṭhe, bhāvanāya bhāvanaṭṭhe, sacchikiriyāya sacchikiriyaṭṭhe pañcavīsasataṃ dhammā, pañcavīsasataṃ atthā, aḍḍhateyyāni niruttisatāni, pañca ñāṇasatāni.</p>
<h2>2.6.6. Khandhādivāra</h2>
<p><a class='sc' id='67'></a><a class='ms' id='p_26Ps_1609'></a><a class='msdiv' id='msdiv35'></a>“‘Yāvatā khandhānaṃ khandhaṭṭho, ñāto diṭṭho vidito sacchikato phassito paññāya. Aphassito paññāya khandhaṭṭho natthī’ti—cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. Khandhānaṃ khandhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='68'></a><a class='ms' id='p_26Ps_1610'></a>“‘Yāvatā dhātūnaṃ dhātuṭṭho … pe … yāvatā āyatanānaṃ āyatanaṭṭho … pe … yāvatā saṅkhatānaṃ saṅkhataṭṭho … pe … yāvatā asaṅkhatassa asaṅkhataṭṭho ñāto diṭṭho vidito sacchikato phassito paññāya. Aphassito paññāya asaṅkhataṭṭho natthī’ti— cakkhuṃ udapādi … pe … āloko udapādi”. Asaṅkhatassa asaṅkhataṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='69'></a><a class='ms' id='p_26Ps_1611'></a>Khandhānaṃ khandhaṭṭhe, dhātūnaṃ dhātuṭṭhe, āyatanānaṃ āyatanaṭṭhe saṅkhatānaṃ saṅkhataṭṭhe, asaṅkhatassa asaṅkhataṭṭhe pañcavīsatisataṃ dhammā, pañcavīsatisataṃ atthā, aḍḍhateyyāni niruttisatāni, pañca ñāṇasatāni.</p>
<h2>2.6.7. Saccavāra</h2>
<p><a class='sc' id='70'></a><a class='ms' id='p_26Ps_1612'></a><a class='msdiv' id='msdiv36'></a>“‘Yāvatā dukkhassa dukkhaṭṭho, ñāto diṭṭho vidito sacchikato phassito paññāya. Aphassito paññāya dukkhaṭṭho natthī’ti—cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. Dukkhassa dukkhaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='71'></a><a class='ms' id='p_26Ps_1613'></a>“‘Yāvatā samudayassa samudayaṭṭho … pe … yāvatā nirodhassa nirodhaṭṭho … pe … yāvatā maggassa maggaṭṭho ñāto diṭṭho vidito sacchikato phassito paññāya. Aphassito paññāya maggaṭṭho natthī’ti—cakkhuṃ udapādi … pe … āloko udapādi”. Maggassa maggaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='72'></a><a class='ms' id='p_26Ps_1614'></a>Catūsu ariyasaccesu sataṃ dhammā, sataṃ atthā, dve niruttisatāni, cattāri ñāṇasatāni.</p>
<h2>2.6.8. Paṭisambhidāvāra</h2>
<p><a class='sc' id='73'></a><a class='ms' id='p_26Ps_1615'></a><a class='msdiv' id='msdiv37'></a>“‘Yāvatā atthapaṭisambhidāya atthapaṭisambhidaṭṭho, ñāto diṭṭho vidito sacchikato phassito paññāya. Aphassito paññāya atthapaṭisambhidaṭṭho natthī’ti—cakkhuṃ udapādi … pe … āloko udapādi”. Atthapaṭisambhidāya atthapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='74'></a><a class='pts' id='pts2.158'></a><a class='ms' id='p_26Ps_1616'></a>“‘Yāvatā dhammapaṭisambhidāya dhammapaṭisambhidaṭṭho … pe … yāvatā niruttipaṭisambhidāya niruttipaṭisambhidaṭṭho … pe … yāvatā paṭibhānapaṭisambhidāya paṭibhānapaṭisambhidaṭṭho, ñāto diṭṭho vidito sacchikato phassito paññāya. Aphassito paññāya paṭibhānapaṭisambhidaṭṭho natthī’ti—cakkhuṃ udapādi … pe … āloko udapādi”. Paṭibhānapaṭisambhidaṭṭhe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='75'></a><a class='ms' id='p_26Ps_1617'></a>Catūsu paṭisambhidāsu sataṃ dhammā, sataṃ atthā, dve niruttisatāni, cattāri ñāṇasatāni.</p>
<h2>2.6.9. Chabuddhadhammavāra</h2>
<p><a class='sc' id='76'></a><a class='ms' id='p_26Ps_1618'></a><a class='msdiv' id='msdiv38'></a>“‘Yāvatā <span class='var' id='note276' title='indriyaparopariyatte ñāṇaṃ (bj, s1-3, c1)'>indriyaparopariyattañāṇaṃ</span>, ñātaṃ diṭṭhaṃ viditaṃ sacchikataṃ phassitaṃ paññāya. Aphassitaṃ paññāya indriyaparopariyattañāṇaṃ natthī’ti—cakkhuṃ udapādi … pe … āloko udapādi”. Indriyaparopariyattañāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='77'></a><a class='ms' id='p_26Ps_1619'></a>“‘Yāvatā sattānaṃ āsayānusaye ñāṇaṃ … pe … yāvatā yamakapāṭihīre ñāṇaṃ … pe … yāvatā mahākaruṇāsamāpattiyā ñāṇaṃ … pe … yāvatā sabbaññutaññāṇaṃ … pe … yāvatā anāvaraṇaṃ ñāṇaṃ, ñātaṃ diṭṭhaṃ viditaṃ sacchikataṃ phassitaṃ paññāya. Aphassitaṃ paññāya anāvaraṇaṃ ñāṇaṃ natthī’ti—cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi”. Anāvaraṇe ñāṇe pañcavīsati dhammā, pañcavīsati atthā, paññāsaṃ niruttiyo, sataṃ ñāṇāni.</p>
<p><a class='sc' id='78'></a><a class='ms' id='p_26Ps_1620'></a>Chasu buddhadhammesu diyaḍḍhasataṃ dhammā, diyaḍḍhasataṃ atthā, tīṇi niruttisatāni, cha ñāṇasatāni.</p>
<p><a class='sc' id='79'></a><a class='ms' id='p_26Ps_1621'></a><span class='var' id='note277' title='paṭisambhidāpakaraṇe (s1-3)'>Paṭisambhidādhikaraṇe</span> <span class='var' id='note278' title='aḍḍhanavamāni dhammasatāni (s1-3, pts1) | aḍḍhanavamadhammasatāni (mr)'>aḍḍhanavadhammasatāni</span>, aḍḍhanavaatthasatāni, niruttisahassañca satta ca niruttisatāni, tīṇi ca ñāṇasahassāni, cattāri ca ñāṇasatānīti.</p>
<p class='endsutta'><a class='ms' id='p_26Ps_1622'></a>Paṭisambhidākathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
