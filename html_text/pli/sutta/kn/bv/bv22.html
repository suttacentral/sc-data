<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv22' lang='pli'>
<header>
<ul>
<li class='division'>Buddhavaṃsa</li>
</ul>
<h1>22. Sikhībuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts2ed' id='pts2ed1.80'></a><a class='ms' id='p_21Bu_866'></a><a class='msdiv' id='msdiv1'></a>“Vipassissa aparena,<br>
sambuddho dvipaduttamo;<br>
Sikhivhayo āsi jino,<br>
asamo appaṭipuggalo.</p>
<p><a class='sc' id='2'></a><a class='ms' id='p_21Bu_867'></a><a class='msdiv' id='msdiv2'></a>Mārasenaṃ pamadditvā,<br>
patto sambodhimuttamaṃ;<br>
Dhammacakkaṃ pavattesi,<br>
anukampāya pāṇinaṃ.</p>
<p><a class='sc' id='3'></a><a class='ms' id='p_21Bu_868'></a><a class='msdiv' id='msdiv3'></a>Dhammacakkaṃ pavattente,<br>
sikhimhi <span class='var' id='note106' title='munipuṅgave (si)'>jinapuṅgave</span>;<br>
Koṭisatasahassānaṃ,<br>
paṭhamābhisamayo ahu.</p>
<p><a class='sc' id='4'></a><a class='ms' id='p_21Bu_869'></a><a class='msdiv' id='msdiv4'></a>Aparampi dhammaṃ desente,<br>
gaṇaseṭṭhe naruttame;<br>
Navutikoṭisahassānaṃ,<br>
dutiyābhisamayo ahu.</p>
<p><a class='sc' id='5'></a><a class='ms' id='p_21Bu_870'></a><a class='msdiv' id='msdiv5'></a><span class='var' id='note107' title='yamakaṃ pāṭihīrañca (bj, pts1-2) | yamakapāṭihāriyaṃ (s2, s3)'>Yamakapāṭihāriyañca</span>,<br>
dassayante sadevake;<br>
Asītikoṭisahassānaṃ,<br>
tatiyābhisamayo ahu.</p>
<p><a class='sc' id='6'></a><a class='ms' id='p_21Bu_871'></a><a class='msdiv' id='msdiv6'></a>Sannipātā tayo āsuṃ,<br>
sikhissāpi mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='7'></a><a class='ms' id='p_21Bu_872'></a><a class='msdiv' id='msdiv7'></a>Bhikkhusatasahassānaṃ,<br>
paṭhamo āsi samāgamo;<br>
Asītibhikkhusahassānaṃ,<br>
dutiyo āsi samāgamo.</p>
<p><a class='sc' id='8'></a><a class='ms' id='p_21Bu_873'></a><a class='msdiv' id='msdiv8'></a>Sattatibhikkhusahassānaṃ,<br>
tatiyo āsi samāgamo;<br>
Anupalitto padumaṃva,<br>
toyamhi sampavaḍḍhitaṃ.</p>
<p><a class='sc' id='9'></a><a class='ms' id='p_21Bu_874'></a><a class='msdiv' id='msdiv9'></a>Ahaṃ tena samayena,<br>
Arindamo nāma khattiyo;<br>
Sambuddhappamukhaṃ saṃghaṃ,<br>
Annapānena tappayiṃ.</p>
<p><a class='sc' id='10'></a><a class='ms' id='p_21Bu_875'></a><a class='msdiv' id='msdiv10'></a>Bahuṃ dussavaraṃ datvā,<br>
dussakoṭiṃ anappakaṃ;<br>
Alaṅkataṃ hatthiyānaṃ,<br>
sambuddhassa adāsahaṃ.</p>
<p><a class='sc' id='11'></a><a class='ms' id='p_21Bu_876'></a><a class='msdiv' id='msdiv11'></a>Hatthiyānaṃ nimminitvā,<br>
kappiyaṃ upanāmayiṃ;<br>
Pūrayiṃ mānasaṃ mayhaṃ,<br>
niccaṃ daḷhamupaṭṭhitaṃ.</p>
<p><a class='sc' id='12'></a><a class='pts1ed' id='pts1ed.55'></a><a class='ms' id='p_21Bu_877'></a><a class='msdiv' id='msdiv12'></a>Sopi maṃ buddho byākāsi,<br>
sikhī lokagganāyako;<br>
‘Ekatiṃse ito kappe,<br>
ayaṃ buddho bhavissati.</p>
<p><a class='sc' id='13'></a><a class='ms' id='p_21Bu_878'></a><a class='msdiv' id='msdiv13'></a>Ahu kapilavhayā rammā,<br>
… pe …<br>
hessāma sammukhā imaṃ’.</p>
<p><a class='sc' id='14'></a><a class='pts2ed' id='pts2ed1.81'></a><a class='ms' id='p_21Bu_879'></a><a class='msdiv' id='msdiv14'></a>Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='15'></a><a class='ms' id='p_21Bu_880'></a><a class='msdiv' id='msdiv15'></a>Nagaraṃ aruṇavatī nāma,<br>
Aruṇo nāma khattiyo;<br>
Pabhāvatī nāma janikā,<br>
Sikhissāpi mahesino.</p>
<p><a class='sc' id='16'></a><a class='ms' id='p_21Bu_881'></a><a class='msdiv' id='msdiv16'></a>Sattavassasahassāni,<br>
agāraṃ ajjha so vasi;<br>
<span class='var' id='note108' title='sucando giri vahano (bj, pts1-2) | suvaḍḍhako giri nārīvāhano (s2, s3)'>Sucandako giri vasabho</span>,<br>
tayo pāsādamuttamā.</p>
<p><a class='sc' id='17'></a><a class='ms' id='p_21Bu_882'></a><a class='msdiv' id='msdiv17'></a>Catuvīsasahassāni,<br>
nāriyo samalaṅkatā;<br>
Sabbakāmā nāma nārī,<br>
atulo nāma atrajo.</p>
<p><a class='sc' id='18'></a><a class='ms' id='p_21Bu_883'></a><a class='msdiv' id='msdiv18'></a>Nimitte caturo disvā,<br>
hatthiyānena nikkhami;<br>
Aṭṭhamāsaṃ padhānacāraṃ,<br>
acarī purisuttamo.</p>
<p><a class='sc' id='19'></a><a class='ms' id='p_21Bu_884'></a><a class='msdiv' id='msdiv19'></a>Brahmunā yācito santo,<br>
sikhī lokagganāyako;<br>
Vatti cakkaṃ mahāvīro,<br>
migadāye naruttamo.</p>
<p><a class='sc' id='20'></a><a class='ms' id='p_21Bu_885'></a><a class='msdiv' id='msdiv20'></a>Abhibhū sambhavo ceva,<br>
ahesuṃ aggasāvakā;<br>
Khemaṅkaro nāmupaṭṭhāko,<br>
sikhissāpi mahesino.</p>
<p><a class='sc' id='21'></a><a class='ms' id='p_21Bu_886'></a><a class='msdiv' id='msdiv21'></a>Sakhilā ca padumā ca,<br>
ahesuṃ aggasāvikā;<br>
Bodhi tassa bhagavato,<br>
puṇḍarīkoti vuccati.</p>
<p><a class='sc' id='22'></a><a class='ms' id='p_21Bu_887'></a><a class='msdiv' id='msdiv22'></a>Sirivaḍḍho ca nando ca,<br>
ahesuṃ aggupaṭṭhakā;<br>
Cittā ceva suguttā ca,<br>
ahesuṃ aggupaṭṭhikā.</p>
<p><a class='sc' id='23'></a><a class='ms' id='p_21Bu_888'></a><a class='msdiv' id='msdiv23'></a>Uccattanena so buddho,<br>
sattatihatthamuggato;<br>
Kañcanagghiyasaṅkāso,<br>
dvattiṃsavaralakkhaṇo.</p>
<p><a class='sc' id='24'></a><a class='ms' id='p_21Bu_889'></a><a class='msdiv' id='msdiv24'></a>Tassāpi byāmappabhā kāyā,<br>
divārattiṃ nirantaraṃ;<br>
Disodisaṃ niccharanti,<br>
tīṇiyojanaso pabhā.</p>
<p><a class='sc' id='25'></a><a class='ms' id='p_21Bu_890'></a><a class='msdiv' id='msdiv25'></a>Sattativassasahassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='26'></a><a class='ms' id='p_21Bu_891'></a><a class='msdiv' id='msdiv26'></a>Dhammameghaṃ pavassetvā,<br>
temayitvā sadevake;<br>
Khemantaṃ pāpayitvāna,<br>
nibbuto so sasāvako.</p>
<p><a class='sc' id='27'></a><a class='ms' id='p_21Bu_892'></a><a class='msdiv' id='msdiv27'></a>Anubyañjanasampannaṃ,<br>
dvattiṃsavaralakkhaṇaṃ;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='sc' id='28'></a><a class='ms' id='p_21Bu_893'></a><a class='msdiv' id='msdiv28'></a>Sikhī munivaro buddho,<br>
Assārāmamhi nibbuto;<br>
Tatthevassa thūpavaro,<br>
Tīṇiyojanamuggato”ti. (871)</p>
</blockquote>
<p class='endsutta'><a class='sc' id='29'></a><a class='ms' id='p_21Bu_894'></a><span class='var' id='note109' title='sikhibuddhavaṃso (s2, s3)'>Sikhissa bhagavato vaṃso</span> vīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
