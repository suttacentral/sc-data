<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv20' lang='pli'>
<header>
<ul>
<li class='division'>Buddhavaṃsa</li>
</ul>
<h1>20. Phussabuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts2ed' id='pts2ed1.74'></a><a class='ms' id='p_21Bu_802'></a><a class='msdiv' id='msdiv1'></a>“Tattheva maṇḍakappamhi,<br>
ahu satthā anuttaro;<br>
Anūpamo asamasamo,<br>
<span class='var' id='note100' title='pusso (s2, s3)'>phusso</span> lokagganāyako.</p>
<p><a class='sc' id='2'></a><a class='ms' id='p_21Bu_803'></a><a class='msdiv' id='msdiv2'></a>Sopi sabbaṃ tamaṃ hantvā,<br>
vijaṭetvā mahājaṭaṃ;<br>
Sadevakaṃ tappayanto,<br>
abhivassi amatambunā.</p>
<p><a class='sc' id='3'></a><a class='ms' id='p_21Bu_804'></a><a class='msdiv' id='msdiv3'></a>Dhammacakkaṃ pavattente,<br>
phusse nakkhattamaṅgale;<br>
Koṭisatasahassānaṃ,<br>
paṭhamābhisamayo ahu.</p>
<p><a class='sc' id='4'></a><a class='ms' id='p_21Bu_805'></a><a class='msdiv' id='msdiv4'></a>Navutisatasahassānaṃ,<br>
dutiyābhisamayo ahu;<br>
Asītisatasahassānaṃ,<br>
tatiyābhisamayo ahu.</p>
<p><a class='sc' id='5'></a><a class='ms' id='p_21Bu_806'></a><a class='msdiv' id='msdiv5'></a>Sannipātā tayo āsuṃ,<br>
phussassāpi mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='6'></a><a class='ms' id='p_21Bu_807'></a><a class='msdiv' id='msdiv6'></a>Saṭṭhisatasahassānaṃ,<br>
paṭhamo āsi samāgamo;<br>
Paññāsasatasahassānaṃ,<br>
dutiyo āsi samāgamo.</p>
<p><a class='sc' id='7'></a><a class='ms' id='p_21Bu_808'></a><a class='msdiv' id='msdiv7'></a>Cattārīsasatasahassānaṃ,<br>
Tatiyo āsi samāgamo;<br>
Anupādā vimuttānaṃ,<br>
Vocchinnapaṭisandhinaṃ.</p>
<p><a class='sc' id='8'></a><a class='ms' id='p_21Bu_809'></a><a class='msdiv' id='msdiv8'></a>Ahaṃ tena samayena,<br>
vijitāvī nāma khattiyo;<br>
Chaḍḍayitvā mahārajjaṃ,<br>
pabbajiṃ tassa santike.</p>
<p><a class='sc' id='9'></a><a class='ms' id='p_21Bu_810'></a><a class='msdiv' id='msdiv9'></a>Sopi maṃ buddho byākāsi,<br>
phusso lokagganāyako;<br>
‘Dvenavute ito kappe,<br>
ayaṃ buddho bhavissati.</p>
<p><a class='sc' id='10'></a><a class='ms' id='p_21Bu_811'></a><a class='msdiv' id='msdiv10'></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='sc' id='11'></a><a class='ms' id='p_21Bu_812'></a><a class='msdiv' id='msdiv11'></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='12'></a><a class='ms' id='p_21Bu_813'></a><a class='msdiv' id='msdiv12'></a>Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvā,<br>
sobhayiṃ jinasāsanaṃ.</p>
<p><a class='sc' id='13'></a><a class='pts1ed' id='pts1ed.51'></a><a class='ms' id='p_21Bu_814'></a><a class='msdiv' id='msdiv13'></a>Tatthappamatto viharanto,<br>
brahmaṃ bhāvetva bhāvanaṃ;<br>
Abhiññāsu pāramiṃ gantvā,<br>
brahmalokamagañchahaṃ.</p>
<p><a class='sc' id='14'></a><a class='ms' id='p_21Bu_815'></a><a class='msdiv' id='msdiv14'></a>Kāsikaṃ nāma nagaraṃ,<br>
jayaseno nāma khattiyo;<br>
Sirimā nāma janikā,<br>
phussassāpi mahesino.</p>
<p><a class='sc' id='15'></a><a class='pts2ed' id='pts2ed1.75'></a><a class='ms' id='p_21Bu_816'></a><a class='msdiv' id='msdiv15'></a>Navavassasahassāni,<br>
Agāraṃ ajjha so vasi;<br>
Garuḷapakkha haṃsa suvaṇṇabhārā,<br>
Tayo pāsādamuttamā.</p>
<p><a class='sc' id='16'></a><a class='ms' id='p_21Bu_817'></a><a class='msdiv' id='msdiv16'></a>Tiṃsaitthisahassāni,<br>
nāriyo samalaṅkatā;<br>
Kisāgotamī nāma nārī,<br>
anūpamo nāma atrajo.</p>
<p><a class='sc' id='17'></a><a class='ms' id='p_21Bu_818'></a><a class='msdiv' id='msdiv17'></a>Nimitte caturo disvā,<br>
hatthiyānena nikkhami;<br>
Chamāsaṃ padhānacāraṃ,<br>
acarī purisuttamo.</p>
<p><a class='sc' id='18'></a><a class='ms' id='p_21Bu_819'></a><a class='msdiv' id='msdiv18'></a>Brahmunā yācito santo,<br>
phusso lokagganāyako;<br>
Vatti cakkaṃ mahāvīro,<br>
migadāye naruttamo.</p>
<p><a class='sc' id='19'></a><a class='ms' id='p_21Bu_820'></a><a class='msdiv' id='msdiv19'></a>Surakkhito dhammaseno,<br>
ahesuṃ aggasāvakā;<br>
Sabhiyo nāmupaṭṭhāko,<br>
phussassāpi mahesino.</p>
<p><a class='sc' id='20'></a><a class='ms' id='p_21Bu_821'></a><a class='msdiv' id='msdiv20'></a>Cālā ca upacālā ca,<br>
ahesuṃ aggasāvikā;<br>
Bodhi tassa bhagavato,<br>
āmaṇḍoti pavuccati.</p>
<p><a class='sc' id='21'></a><a class='ms' id='p_21Bu_822'></a><a class='msdiv' id='msdiv21'></a>Dhanañcayo visākho ca,<br>
ahesuṃ aggupaṭṭhakā;<br>
Padumā ceva nāgā ca,<br>
ahesuṃ aggupaṭṭhikā.</p>
<p><a class='sc' id='22'></a><a class='ms' id='p_21Bu_823'></a><a class='msdiv' id='msdiv22'></a>Aṭṭhapaṇṇāsaratanaṃ,<br>
sopi accuggato muni;<br>
Sobhate sataraṃsīva,<br>
uḷurājāva pūrito.</p>
<p><a class='sc' id='23'></a><a class='ms' id='p_21Bu_824'></a><a class='msdiv' id='msdiv23'></a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='24'></a><a class='ms' id='p_21Bu_825'></a><a class='msdiv' id='msdiv24'></a>Ovaditvā bahū satte,<br>
santāretvā bahū jane;<br>
Sopi satthā atulayaso,<br>
nibbuto so sasāvako.</p>
<p><a class='sc' id='25'></a><a class='ms' id='p_21Bu_826'></a><a class='msdiv' id='msdiv25'></a>Phusso jinavaro satthā,<br>
Senārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (806)</p>
</blockquote>
<p class='endsutta'><a class='sc' id='26'></a><a class='ms' id='p_21Bu_827'></a><span class='var' id='note101' title='pussabuddhavaṃso (s2, s3)'>Phussassa bhagavato vaṃso</span> aṭṭhārasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
