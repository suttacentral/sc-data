<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv5' lang='pli'>
<header>
<ul>
<li class='division'>Buddhavaṃsa</li>
</ul>
<h1>5. Maṅgalabuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts2ed' id='pts2ed1.29'></a><a class='ms' id='p_21Bu_343'></a><a class='msdiv' id='msdiv1'></a>“Koṇḍaññassa aparena,<br>
maṅgalo nāma nāyako;<br>
Tamaṃ loke nihantvāna,<br>
dhammokkamabhidhārayi.</p>
<p><a class='sc' id='2'></a><a class='ms' id='p_21Bu_344'></a><a class='msdiv' id='msdiv2'></a>Atulāsi pabhā tassa,<br>
jinehaññehi uttariṃ;<br>
Candasūriyapabhaṃ hantvā,<br>
dasasahassī virocati.</p>
<p><a class='sc' id='3'></a><a class='ms' id='p_21Bu_345'></a><a class='msdiv' id='msdiv3'></a>Sopi buddho pakāsesi,<br>
caturo saccavaruttame;<br>
Te te saccarasaṃ pītvā,<br>
vinodenti mahātamaṃ.</p>
<p><a class='sc' id='4'></a><a class='ms' id='p_21Bu_346'></a><a class='msdiv' id='msdiv4'></a>Patvāna bodhimatulaṃ,<br>
paṭhame dhammadesane;<br>
Koṭisatasahassānaṃ,<br>
dhammābhisamayo ahu.</p>
<p><a class='sc' id='5'></a><a class='ms' id='p_21Bu_347'></a><a class='msdiv' id='msdiv5'></a>Surindadevabhavane,<br>
buddho dhammamadesayi;<br>
<span class='var' id='note45' title='navakoṭisahassānaṃ (bj, pts2) | koṭisatasahassānaṃ (s2, s3)'>Tadā koṭisahassānaṃ</span>,<br>
dutiyo samayo ahu.</p>
<p><a class='sc' id='6'></a><a class='ms' id='p_21Bu_348'></a><a class='msdiv' id='msdiv6'></a>Yadā sunando cakkavattī,<br>
sambuddhaṃ upasaṅkami;<br>
Tadā āhani sambuddho,<br>
dhammabheriṃ varuttamaṃ.</p>
<p><a class='sc' id='7'></a><a class='ms' id='p_21Bu_349'></a><a class='msdiv' id='msdiv7'></a>Sunandassānucarā janatā,<br>
Tadāsuṃ navutikoṭiyo;<br>
Sabbepi te niravasesā,<br>
Ahesuṃ ehi bhikkhukā.</p>
<p><a class='sc' id='8'></a><a class='ms' id='p_21Bu_350'></a><a class='msdiv' id='msdiv8'></a>Sannipātā tayo āsuṃ,<br>
maṅgalassa mahesino;<br>
Koṭisatasahassānaṃ,<br>
paṭhamo āsi samāgamo.</p>
<p><a class='sc' id='9'></a><a class='ms' id='p_21Bu_351'></a><a class='msdiv' id='msdiv9'></a>Dutiyo koṭisatasahassānaṃ,<br>
Tatiyo navutikoṭinaṃ;<br>
Khīṇāsavānaṃ vimalānaṃ,<br>
Tadā āsi samāgamo.</p>
<p><a class='sc' id='10'></a><a class='ms' id='p_21Bu_352'></a><a class='msdiv' id='msdiv10'></a>Ahaṃ tena samayena,<br>
surucī nāma brāhmaṇo;<br>
Ajjhāyako mantadharo,<br>
tiṇṇaṃ vedāna pāragū.</p>
<p><a class='sc' id='11'></a><a class='pts1ed' id='pts1ed.22'></a><a class='ms' id='p_21Bu_353'></a><a class='msdiv' id='msdiv11'></a>Tamahaṃ upasaṅkamma,<br>
Saraṇaṃ gantvāna satthuno;<br>
Sambuddhappamukhaṃ saṃghaṃ,<br>
Gandhamālena pūjayiṃ;<br>
Pūjetvā gandhamālena,<br>
Gavapānena tappayiṃ.</p>
<p><a class='sc' id='12'></a><a class='ms' id='p_21Bu_354'></a><a class='msdiv' id='msdiv12'></a>Sopi maṃ buddho byākāsi,<br>
maṅgalo dvipaduttamo;<br>
‘Aparimeyyito kappe,<br>
ayaṃ buddho bhavissati.</p>
<p><a class='sc' id='13'></a><a class='ms' id='p_21Bu_355'></a><a class='msdiv' id='msdiv13'></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='sc' id='14'></a><a class='pts2ed' id='pts2ed1.30'></a><a class='ms' id='p_21Bu_356'></a><a class='msdiv' id='msdiv14'></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='15'></a><a class='ms' id='p_21Bu_357'></a><a class='msdiv' id='msdiv15'></a>Tadā pītimanubrūhanto,<br>
sambodhivarapattiyā;<br>
Buddhe datvāna maṃ gehaṃ,<br>
pabbajiṃ tassa santike.</p>
<p><a class='sc' id='16'></a><a class='ms' id='p_21Bu_358'></a><a class='msdiv' id='msdiv16'></a>Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvā,<br>
sobhayiṃ jinasāsanaṃ.</p>
<p><a class='sc' id='17'></a><a class='ms' id='p_21Bu_359'></a><a class='msdiv' id='msdiv17'></a>Tatthappamatto viharanto,<br>
brahmaṃ bhāvetva bhāvanaṃ;<br>
Abhiññāpāramiṃ gantvā,<br>
brahmalokamagacchahaṃ.</p>
<p><a class='sc' id='18'></a><a class='ms' id='p_21Bu_360'></a><a class='msdiv' id='msdiv18'></a>Uttaraṃ nāma nagaraṃ,<br>
uttaro nāma khattiyo;<br>
Uttarā nāma janikā,<br>
maṅgalassa mahesino.</p>
<p><a class='sc' id='19'></a><a class='ms' id='p_21Bu_361'></a><a class='msdiv' id='msdiv19'></a>Navavassasahassāni,<br>
agāraṃ ajjha so vasi;<br>
Yasavā sucimā sirīmā,<br>
tayo pāsādamuttamā.</p>
<p><a class='sc' id='20'></a><a class='ms' id='p_21Bu_362'></a><a class='msdiv' id='msdiv20'></a>Samatiṃsasahassāni,<br>
nāriyo samalaṅkatā;<br>
Yasavatī nāma nārī,<br>
sīvalo nāma atrajo.</p>
<p><a class='sc' id='21'></a><a class='ms' id='p_21Bu_363'></a><a class='msdiv' id='msdiv21'></a>Nimitte caturo disvā,<br>
assayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='sc' id='22'></a><a class='ms' id='p_21Bu_364'></a><a class='msdiv' id='msdiv22'></a>Brahmunā yācito santo,<br>
maṅgalo nāma nāyako;<br>
Vatti cakkaṃ mahāvīro,<br>
vane sirīvaruttame.</p>
<p><a class='sc' id='23'></a><a class='ms' id='p_21Bu_365'></a><a class='msdiv' id='msdiv23'></a>Sudevo dhammaseno ca,<br>
ahesuṃ aggasāvakā;<br>
Pālito nāmupaṭṭhāko,<br>
maṅgalassa mahesino.</p>
<p><a class='sc' id='24'></a><a class='ms' id='p_21Bu_366'></a><a class='msdiv' id='msdiv24'></a>Sīvalā ca asokā ca,<br>
ahesuṃ aggasāvikā;<br>
Bodhi tassa bhagavato,<br>
nāgarukkhoti vuccati.</p>
<p><a class='sc' id='25'></a><a class='ms' id='p_21Bu_367'></a><a class='msdiv' id='msdiv25'></a>Nando ceva visākho ca,<br>
ahesuṃ aggupaṭṭhakā;<br>
Anulā ceva sutanā ca,<br>
ahesuṃ aggupaṭṭhikā.</p>
<p><a class='sc' id='26'></a><a class='ms' id='p_21Bu_368'></a><a class='msdiv' id='msdiv26'></a>Aṭṭhāsīti ratanāni,<br>
accuggato mahāmuni;<br>
Tato niddhāvatī raṃsī,<br>
anekasatasahassiyo.</p>
<p><a class='sc' id='27'></a><a class='ms' id='p_21Bu_369'></a><a class='msdiv' id='msdiv27'></a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='28'></a><a class='ms' id='p_21Bu_370'></a><a class='msdiv' id='msdiv28'></a>Yathāpi sāgare ūmī,<br>
na sakkā tā gaṇetuye;<br>
Tatheva sāvakā tassa,<br>
na sakkā te gaṇetuye.</p>
<p><a class='sc' id='29'></a><a class='pts1ed' id='pts1ed.23'></a><a class='pts2ed' id='pts2ed1.31'></a><a class='ms' id='p_21Bu_371'></a><a class='msdiv' id='msdiv29'></a>Yāva aṭṭhāsi sambuddho,<br>
maṅgalo lokanāyako;<br>
Na tassa sāsane atthi,<br>
<span class='var' id='note46' title='saṅkilesamaraṇaṃ (bj, pts1-2)'>sakilesamaraṇaṃ</span> tadā.</p>
<p><a class='sc' id='30'></a><a class='ms' id='p_21Bu_372'></a><a class='msdiv' id='msdiv30'></a>Dhammokkaṃ dhārayitvāna,<br>
santāretvā mahājanaṃ;<br>
Jalitvā dhūmaketūva,<br>
nibbuto so mahāyaso.</p>
<p><a class='sc' id='31'></a><a class='ms' id='p_21Bu_373'></a><a class='msdiv' id='msdiv31'></a>Saṅkhārānaṃ sabhāvatthaṃ,<br>
dassayitvā sadevake;<br>
Jalitvā aggikkhandhova,<br>
sūriyo atthaṅgato yathā.</p>
<p><a class='sc' id='32'></a><a class='ms' id='p_21Bu_374'></a><a class='msdiv' id='msdiv32'></a>Uyyāne vassare nāma,<br>
Buddho nibbāyi maṅgalo;<br>
Tatthevassa jinathūpo,<br>
Tiṃsayojanamuggato”ti. (369)</p>
</blockquote>
<p class='endsutta'><a class='sc' id='33'></a><a class='ms' id='p_21Bu_375'></a>Maṅgalassa bhagavato vaṃso tatiyo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
