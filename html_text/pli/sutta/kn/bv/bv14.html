<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv14' lang='pli'>
<header>
<ul>
<li class='division'>Buddhavaṃsa</li>
</ul>
<h1>14. Sujātabuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.39'></a><a class='pts2ed' id='pts2ed1.56'></a><a class='ms' id='p_21Bu_630'></a><a class='msdiv' id='msdiv1'></a>“Tattheva maṇḍakappamhi,<br>
sujāto nāma nāyako;<br>
Sīhahanusabhakkhandho,<br>
appameyyo durāsado.</p>
<p><a class='sc' id='2'></a><a class='ms' id='p_21Bu_631'></a><a class='msdiv' id='msdiv2'></a>Candova vimalo suddho,<br>
sataraṃsīva patāpavā;<br>
Evaṃ sobhati sambuddho,<br>
jalanto siriyā sadā.</p>
<p><a class='sc' id='3'></a><a class='ms' id='p_21Bu_632'></a><a class='msdiv' id='msdiv3'></a>Pāpuṇitvāna sambuddho,<br>
kevalaṃ bodhimuttamaṃ;<br>
Sumaṅgalamhi nagare,<br>
dhammacakkaṃ pavattayi.</p>
<p><a class='sc' id='4'></a><a class='ms' id='p_21Bu_633'></a><a class='msdiv' id='msdiv4'></a><span class='var' id='note72' title='desento (s2, s3, km)'>Desente</span> pavaraṃ dhammaṃ,<br>
Sujāte <span class='var' id='note73' title='sujāto lokanāyako (s2, s3, km)'>lokanāyake</span>;<br>
Asītikoṭī abhisamiṃsu,<br>
Paṭhame dhammadesane.</p>
<p><a class='sc' id='5'></a><a class='ms' id='p_21Bu_634'></a><a class='msdiv' id='msdiv5'></a>Yadā sujāto amitayaso,<br>
Deve vassaṃ upāgami;<br>
<span class='var' id='note74' title='sattatiṃsasahassānaṃ (bj, pts1-2) | sattattiṃsasatasahassānaṃ (s2, s3)'>Sattatiṃsasatasahassānaṃ</span>,<br>
Dutiyābhisamayo ahu.</p>
<p><a class='sc' id='6'></a><a class='ms' id='p_21Bu_635'></a><a class='msdiv' id='msdiv6'></a>Yadā sujāto asamasamo,<br>
Upagacchi pitusantikaṃ;<br>
Saṭṭhisatasahassānaṃ,<br>
Tatiyābhisamayo ahu.</p>
<p><a class='sc' id='7'></a><a class='ms' id='p_21Bu_636'></a><a class='msdiv' id='msdiv7'></a>Sannipātā tayo āsuṃ,<br>
sujātassa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='8'></a><a class='ms' id='p_21Bu_637'></a><a class='msdiv' id='msdiv8'></a>Abhiññābalappattānaṃ,<br>
appattānaṃ bhavābhave;<br>
Saṭṭhisatasahassāni,<br>
paṭhamaṃ sannipatiṃsu te.</p>
<p><a class='sc' id='9'></a><a class='ms' id='p_21Bu_638'></a><a class='msdiv' id='msdiv9'></a>Punāparaṃ sannipāte,<br>
tidivorohaṇe jine;<br>
Paññāsasatasahassānaṃ,<br>
dutiyo āsi samāgamo.</p>
<p><a class='sc' id='10'></a><a class='ms' id='p_21Bu_639'></a><a class='msdiv' id='msdiv10'></a>Upasaṅkamanto narāsabhaṃ,<br>
Tassa yo aggasāvako;<br>
Catūhi satasahassehi,<br>
Sambuddhaṃ upasaṅkami.</p>
<p><a class='sc' id='11'></a><a class='ms' id='p_21Bu_640'></a><a class='msdiv' id='msdiv11'></a>Ahaṃ tena samayena,<br>
catudīpamhi issaro;<br>
Antalikkhacaro āsiṃ,<br>
cakkavattī mahabbalo.</p>
<p><a class='sc' id='12'></a><a class='ms' id='p_21Bu_641'></a><a class='msdiv' id='msdiv12'></a>Loke acchariyaṃ disvā,<br>
abbhutaṃ lomahaṃsanaṃ;<br>
Upagantvāna vandiṃ so,<br>
sujātaṃ lokanāyakaṃ.</p>
<p><a class='sc' id='13'></a><a class='ms' id='p_21Bu_642'></a><a class='msdiv' id='msdiv13'></a>Catudīpe mahārajjaṃ,<br>
ratane satta uttame;<br>
Buddhe niyyādayitvāna,<br>
pabbajiṃ tassa santike.</p>
<p><a class='sc' id='14'></a><a class='ms' id='p_21Bu_643'></a><a class='msdiv' id='msdiv14'></a>Ārāmikā janapade,<br>
uṭṭhānaṃ paṭipiṇḍiya;<br>
Upanenti bhikkhusaṃghassa,<br>
paccayaṃ sayanāsanaṃ.</p>
<p><a class='sc' id='15'></a><a class='pts2ed' id='pts2ed1.57'></a><a class='ms' id='p_21Bu_644'></a><a class='msdiv' id='msdiv15'></a>Sopi maṃ <span class='var' id='note75' title='tadā (s2, s3, km)'>buddho</span> byākāsi,<br>
dasasahassimhi issaro;<br>
‘Tiṃsakappasahassamhi,<br>
ayaṃ buddho bhavissati.</p>
<p><a class='sc' id='16'></a><a class='pts1ed' id='pts1ed.40'></a><a class='ms' id='p_21Bu_645'></a><a class='msdiv' id='msdiv16'></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='sc' id='17'></a><a class='ms' id='p_21Bu_646'></a><a class='msdiv' id='msdiv17'></a>Tassāpi vacanaṃ sutvā,<br>
bhiyyo hāsaṃ janesahaṃ;<br>
Adhiṭṭhahiṃ vataṃ uggaṃ,<br>
dasapāramipūriyā.</p>
<p><a class='sc' id='18'></a><a class='ms' id='p_21Bu_647'></a><a class='msdiv' id='msdiv18'></a>Suttantaṃ vinayañcāpi,<br>
navaṅgaṃ satthusāsanaṃ;<br>
Sabbaṃ pariyāpuṇitvāna,<br>
sobhayiṃ jinasāsanaṃ.</p>
<p><a class='sc' id='19'></a><a class='ms' id='p_21Bu_648'></a><a class='msdiv' id='msdiv19'></a>Tatthappamatto viharanto,<br>
brahmaṃ bhāvetva bhāvanaṃ;<br>
Abhiññāpāramiṃ gantvā,<br>
brahmalokamagañchahaṃ.</p>
<p><a class='sc' id='20'></a><a class='ms' id='p_21Bu_649'></a><a class='msdiv' id='msdiv20'></a>Sumaṅgalaṃ nāma nagaraṃ,<br>
uggato nāma khattiyo;<br>
Mātā pabhāvatī nāma,<br>
sujātassa mahesino.</p>
<p><a class='sc' id='21'></a><a class='ms' id='p_21Bu_650'></a><a class='msdiv' id='msdiv21'></a>Navavassasahassāni,<br>
agāraṃ ajjha so vasi;<br>
Sirī upasirī nando,<br>
tayo pāsādamuttamā.</p>
<p><a class='sc' id='22'></a><a class='ms' id='p_21Bu_651'></a><a class='msdiv' id='msdiv22'></a>Tevīsatisahassāni,<br>
nāriyo samalaṅkatā;<br>
Sirinandā nāma nārī,<br>
upaseno nāma atrajo.</p>
<p><a class='sc' id='23'></a><a class='ms' id='p_21Bu_652'></a><a class='msdiv' id='msdiv23'></a>Nimitte caturo disvā,<br>
assayānena nikkhami;<br>
Anūnanavamāsāni,<br>
padhānaṃ padahī jino.</p>
<p><a class='sc' id='24'></a><a class='ms' id='p_21Bu_653'></a><a class='msdiv' id='msdiv24'></a>Brahmunā yācito santo,<br>
sujāto lokanāyako;<br>
Vatti cakkaṃ mahāvīro,<br>
sumaṅgaluyyānamuttame.</p>
<p><a class='sc' id='25'></a><a class='ms' id='p_21Bu_654'></a><a class='msdiv' id='msdiv25'></a><span class='var' id='note76' title='sudassano ca devo ca (bj)'>Sudassano sudevo ca</span>,<br>
ahesuṃ aggasāvakā;<br>
Nārado nāmupaṭṭhāko,<br>
sujātassa mahesino.</p>
<p><a class='sc' id='26'></a><a class='ms' id='p_21Bu_655'></a><a class='msdiv' id='msdiv26'></a>Nāgā ca nāgasamālā ca,<br>
ahesuṃ aggasāvikā;<br>
Bodhi tassa bhagavato,<br>
mahāveḷūti vuccati.</p>
<p><a class='sc' id='27'></a><a class='ms' id='p_21Bu_656'></a><a class='msdiv' id='msdiv27'></a>So ca rukkho <span class='var' id='note77' title='ghanaruciro (bj, pts2, mr)'>ghanakkhandho</span>,<br>
Acchiddo hoti pattiko;<br>
Uju vaṃso brahā hoti,<br>
Dassanīyo manoramo.</p>
<p><a class='sc' id='28'></a><a class='ms' id='p_21Bu_657'></a><a class='msdiv' id='msdiv28'></a>Ekakkhandho pavaḍḍhitvā,<br>
tato sākhā pabhijjati;<br>
Yathā subaddho morahattho,<br>
evaṃ sobhati so dumo.</p>
<p><a class='sc' id='29'></a><a class='ms' id='p_21Bu_658'></a><a class='msdiv' id='msdiv29'></a>Na tassa kaṇṭakā honti,<br>
nāpi chiddaṃ mahā ahu;<br>
Vitthiṇṇasākho aviralo,<br>
sandacchāyo manoramo.</p>
<p><a class='sc' id='30'></a><a class='pts2ed' id='pts2ed1.58'></a><a class='ms' id='p_21Bu_659'></a><a class='msdiv' id='msdiv30'></a>Sudatto ceva citto ca,<br>
ahesuṃ aggupaṭṭhakā;<br>
Subhaddā ca padumā ca,<br>
ahesuṃ aggupaṭṭhikā.</p>
<p><a class='sc' id='31'></a><a class='ms' id='p_21Bu_660'></a><a class='msdiv' id='msdiv31'></a>Paññāsaratano āsi,<br>
uccattanena so jino;<br>
Sabbākāravarūpeto,<br>
sabbaguṇamupāgato.</p>
<p><a class='sc' id='32'></a><a class='ms' id='p_21Bu_661'></a><a class='msdiv' id='msdiv32'></a>Tassa pabhā asamasamā,<br>
niddhāvati samantato;<br>
Appamāṇo atuliyo,<br>
opammehi anūpamo.</p>
<p><a class='sc' id='33'></a><a class='ms' id='p_21Bu_662'></a><a class='msdiv' id='msdiv33'></a>Navutivassasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='34'></a><a class='ms' id='p_21Bu_663'></a><a class='msdiv' id='msdiv34'></a>Yathāpi sāgare ūmī,<br>
gagane tārakā yathā;<br>
Evaṃ tadā pāvacanaṃ,<br>
arahantehi <span class='var' id='note78' title='cittakaṃ (s2, s3, km) | vicitaṃ (pts1)'>cittitaṃ</span>.</p>
<p><a class='sc' id='35'></a><a class='pts1ed' id='pts1ed.41'></a><a class='ms' id='p_21Bu_664'></a><a class='msdiv' id='msdiv35'></a>So ca buddho asamasamo,<br>
Guṇāni ca tāni atuliyāni;<br>
Sabbaṃ tamantarahitaṃ,<br>
Nanu rittā sabbasaṅkhārā.</p>
<p><a class='sc' id='36'></a><a class='ms' id='p_21Bu_665'></a><a class='msdiv' id='msdiv36'></a>Sujāto jinavaro buddho,<br>
Silārāmamhi nibbuto;<br>
<span class='var' id='note79' title='tattheva cetiyo satthu (s2, s3, km)'>Tattheva tassa cetiyo</span>,<br>
Tīṇigāvutamuggato”ti. (651)</p>
</blockquote>
<p class='endsutta'><a class='sc' id='37'></a><a class='ms' id='p_21Bu_666'></a>Sujātassa bhagavato vaṃso dvādasamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
