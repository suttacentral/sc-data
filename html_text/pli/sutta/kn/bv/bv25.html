<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv25' lang='pli'>
<header>
<ul>
<li class='division'>Buddhavaṃsa</li>
</ul>
<h1>25. Koṇāgamanabuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.60'></a><a class='pts2ed' id='pts2ed1.89'></a><a class='ms' id='p_21Bu_954'></a><a class='msdiv' id='msdiv1'></a>“Kakusandhassa aparena,<br>
sambuddho dvipaduttamo;<br>
<span class='var' id='note116' title='konāgamano (s2, s3)'>Koṇāgamano</span> nāma jino,<br>
lokajeṭṭho narāsabho.</p>
<p><a class='sc' id='2'></a><a class='ms' id='p_21Bu_955'></a><a class='msdiv' id='msdiv2'></a>Dasa dhamme pūrayitvāna,<br>
kantāraṃ samatikkami;<br>
Pavāhiya malaṃ sabbaṃ,<br>
patto sambodhimuttamaṃ.</p>
<p><a class='sc' id='3'></a><a class='ms' id='p_21Bu_956'></a><a class='msdiv' id='msdiv3'></a>Dhammacakkaṃ pavattente,<br>
koṇāgamananāyake;<br>
Tiṃsakoṭisahassānaṃ,<br>
paṭhamābhisamayo ahu.</p>
<p><a class='sc' id='4'></a><a class='ms' id='p_21Bu_957'></a><a class='msdiv' id='msdiv4'></a>Pāṭihīraṃ karonte ca,<br>
paravādappamaddane;<br>
Vīsatikoṭisahassānaṃ,<br>
dutiyābhisamayo ahu.</p>
<p><a class='sc' id='5'></a><a class='ms' id='p_21Bu_958'></a><a class='msdiv' id='msdiv5'></a>Tato vikubbanaṃ katvā,<br>
jino devapuraṃ gato;<br>
Vasate tattha sambuddho,<br>
silāya paṇḍukambale.</p>
<p><a class='sc' id='6'></a><a class='ms' id='p_21Bu_959'></a><a class='msdiv' id='msdiv6'></a>Pakaraṇe satta desento,<br>
vassaṃ vasati so muni;<br>
Dasakoṭisahassānaṃ,<br>
tatiyābhisamayo ahu.</p>
<p><a class='sc' id='7'></a><a class='ms' id='p_21Bu_960'></a><a class='msdiv' id='msdiv7'></a>Tassāpi devadevassa,<br>
eko āsi samāgamo;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='8'></a><a class='ms' id='p_21Bu_961'></a><a class='msdiv' id='msdiv8'></a>Tiṃsabhikkhusahassānaṃ,<br>
tadā āsi samāgamo;<br>
Oghānamatikkantānaṃ,<br>
bhijjitānañca maccuyā.</p>
<p><a class='sc' id='9'></a><a class='ms' id='p_21Bu_962'></a><a class='msdiv' id='msdiv9'></a>Ahaṃ tena samayena,<br>
pabbato nāma khattiyo;<br>
Mittāmaccehi sampanno,<br>
anantabalavāhano.</p>
<p><a class='sc' id='10'></a><a class='ms' id='p_21Bu_963'></a><a class='msdiv' id='msdiv10'></a>Sambuddhadassanaṃ gantvā,<br>
sutvā dhammamanuttaraṃ;<br>
Nimantetvā sajinasaṃghaṃ,<br>
dānaṃ datvā yadicchakaṃ.</p>
<p><a class='sc' id='11'></a><a class='ms' id='p_21Bu_964'></a><a class='msdiv' id='msdiv11'></a>Pattuṇṇaṃ cīnapaṭṭañca,<br>
koseyyaṃ kambalampi ca;<br>
Sovaṇṇapādukañceva,<br>
adāsiṃ satthusāvake.</p>
<p><a class='sc' id='12'></a><a class='ms' id='p_21Bu_965'></a><a class='msdiv' id='msdiv12'></a>Sopi maṃ buddho byākāsi,<br>
saṃghamajjhe nisīdiya;<br>
‘Imamhi bhaddake kappe,<br>
ayaṃ buddho bhavissati.</p>
<p><a class='sc' id='13'></a><a class='ms' id='p_21Bu_966'></a><a class='msdiv' id='msdiv13'></a>Ahu kapilavhayā rammā,<br>
… pe …<br>
hessāma sammukhā imaṃ’.</p>
<p><a class='sc' id='14'></a><a class='pts2ed' id='pts2ed1.90'></a><a class='ms' id='p_21Bu_967'></a><a class='msdiv' id='msdiv14'></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='15'></a><a class='ms' id='p_21Bu_968'></a><a class='msdiv' id='msdiv15'></a>Sabbaññutaṃ gavesanto,<br>
dānaṃ datvā naruttame;<br>
Ohāyāhaṃ mahārajjaṃ,<br>
pabbajiṃ <span class='var' id='note117' title='tassa santike (bj, pts1)'>jinasantike</span>.</p>
<p><a class='sc' id='16'></a><a class='ms' id='p_21Bu_969'></a><a class='msdiv' id='msdiv16'></a>Nagaraṃ sobhavatī nāma,<br>
sobho nāmāsi khattiyo;<br>
Vasate tattha nagare,<br>
sambuddhassa mahākulaṃ.</p>
<p><a class='sc' id='17'></a><a class='pts1ed' id='pts1ed.61'></a><a class='ms' id='p_21Bu_970'></a><a class='msdiv' id='msdiv17'></a>Brāhmaṇo yaññadatto ca,<br>
āsi buddhassa so pitā;<br>
Uttarā nāma janikā,<br>
koṇāgamanassa satthuno.</p>
<p><a class='sc' id='18'></a><a class='ms' id='p_21Bu_971'></a><a class='msdiv' id='msdiv18'></a>Tīṇi vassasahassāni,<br>
Agāraṃ ajjha so vasi;<br>
Tusitasantusitasantuṭṭhā,<br>
Tayo pāsādamuttamā.</p>
<p><a class='sc' id='19'></a><a class='ms' id='p_21Bu_972'></a><a class='msdiv' id='msdiv19'></a>Anūnasoḷasasahassāni,<br>
Nāriyo samalaṅkatā;<br>
Rucigattā nāma nārī,<br>
Satthavāho nāma atrajo.</p>
<p><a class='sc' id='20'></a><a class='ms' id='p_21Bu_973'></a><a class='msdiv' id='msdiv20'></a>Nimitte caturo disvā,<br>
hatthiyānena nikkhami;<br>
Chamāsaṃ padhānacāraṃ,<br>
acarī purisuttamo.</p>
<p><a class='sc' id='21'></a><a class='ms' id='p_21Bu_974'></a><a class='msdiv' id='msdiv21'></a>Brahmunā yācito santo,<br>
koṇāgamananāyako;<br>
Vatti cakkaṃ mahāvīro,<br>
migadāye naruttamo.</p>
<p><a class='sc' id='22'></a><a class='ms' id='p_21Bu_975'></a><a class='msdiv' id='msdiv22'></a>Bhiyyaso uttaro nāma,<br>
ahesuṃ aggasāvakā;<br>
Sotthijo nāmupaṭṭhāko,<br>
koṇāgamanassa satthuno.</p>
<p><a class='sc' id='23'></a><a class='ms' id='p_21Bu_976'></a><a class='msdiv' id='msdiv23'></a>Samuddā uttarā ceva,<br>
ahesuṃ aggasāvikā;<br>
Bodhi tassa bhagavato,<br>
udumbaroti pavuccati.</p>
<p><a class='sc' id='24'></a><a class='ms' id='p_21Bu_977'></a><a class='msdiv' id='msdiv24'></a>Uggo ca somadevo ca,<br>
ahesuṃ aggupaṭṭhakā;<br>
Sīvalā ceva sāmā ca,<br>
ahesuṃ aggupaṭṭhikā.</p>
<p><a class='sc' id='25'></a><a class='ms' id='p_21Bu_978'></a><a class='msdiv' id='msdiv25'></a>Uccattanena so buddho,<br>
tiṃsahatthasamuggato;<br>
Ukkāmukhe yathā kambu,<br>
evaṃ raṃsīhi maṇḍito.</p>
<p><a class='sc' id='26'></a><a class='ms' id='p_21Bu_979'></a><a class='msdiv' id='msdiv26'></a>Tiṃsavassasahassāni,<br>
āyu buddhassa tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='27'></a><a class='ms' id='p_21Bu_980'></a><a class='msdiv' id='msdiv27'></a>Dhammacetiṃ samussetvā,<br>
dhammadussavibhūsitaṃ;<br>
Dhammapupphaguḷaṃ katvā,<br>
nibbuto so sasāvako.</p>
<p><a class='sc' id='28'></a><a class='ms' id='p_21Bu_981'></a><a class='msdiv' id='msdiv28'></a>Mahāvilāso tassa jano,<br>
siridhammappakāsano;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='sc' id='29'></a><a class='pts2ed' id='pts2ed1.91'></a><a class='ms' id='p_21Bu_982'></a><a class='msdiv' id='msdiv29'></a>Koṇāgamano sambuddho,<br>
Pabbatārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (957)</p>
</blockquote>
<p class='endsutta'><a class='sc' id='30'></a><a class='ms' id='p_21Bu_983'></a><span class='var' id='note118' title='konāgamanabuddhavaṃso (s2, s3)'>Koṇāgamanassa bhagavato vaṃso</span> tevīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
