<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv23' lang='pli'>
<header>
<ul>
<li class='division'>Buddhavaṃsa</li>
</ul>
<h1>23. Vessabhūbuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.56'></a><a class='pts2ed' id='pts2ed1.83'></a><a class='ms' id='p_21Bu_895'></a><a class='msdiv' id='msdiv1'></a>“Tattheva maṇḍakappamhi,<br>
asamo appaṭipuggalo;<br>
Vessabhū nāma nāmena,<br>
loke uppajji <span class='var' id='note110' title='so jino (s2, s3, km, pts1, mr)'>nāyako</span>.</p>
<p><a class='sc' id='2'></a><a class='ms' id='p_21Bu_896'></a><a class='msdiv' id='msdiv2'></a>Ādittaṃ vata rāgaggi,<br>
taṇhānaṃ vijitaṃ tadā;<br>
Nāgova bandhanaṃ chetvā,<br>
patto sambodhimuttamaṃ.</p>
<p><a class='sc' id='3'></a><a class='ms' id='p_21Bu_897'></a><a class='msdiv' id='msdiv3'></a>Dhammacakkaṃ pavattente,<br>
vessabhūlokanāyake;<br>
Asītikoṭisahassānaṃ,<br>
paṭhamābhisamayo ahu.</p>
<p><a class='sc' id='4'></a><a class='ms' id='p_21Bu_898'></a><a class='msdiv' id='msdiv4'></a>Pakkante cārikaṃ raṭṭhe,<br>
lokajeṭṭhe narāsabhe;<br>
Sattatikoṭisahassānaṃ,<br>
dutiyābhisamayo ahu.</p>
<p><a class='sc' id='5'></a><a class='ms' id='p_21Bu_899'></a><a class='msdiv' id='msdiv5'></a>Mahādiṭṭhiṃ vinodento,<br>
pāṭiheraṃ karoti so;<br>
Samāgatā naramarū,<br>
dasasahassī sadevake.</p>
<p><a class='sc' id='6'></a><a class='ms' id='p_21Bu_900'></a><a class='msdiv' id='msdiv6'></a>Mahāacchariyaṃ disvā,<br>
abbhutaṃ lomahaṃsanaṃ;<br>
Devā ceva manussā ca,<br>
bujjhare saṭṭhikoṭiyo.</p>
<p><a class='sc' id='7'></a><a class='ms' id='p_21Bu_901'></a><a class='msdiv' id='msdiv7'></a>Sannipātā tayo āsuṃ,<br>
vessabhussa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='8'></a><a class='ms' id='p_21Bu_902'></a><a class='msdiv' id='msdiv8'></a>Asītibhikkhusahassānaṃ,<br>
paṭhamo āsi samāgamo;<br>
Sattatibhikkhusahassānaṃ,<br>
dutiyo āsi samāgamo.</p>
<p><a class='sc' id='9'></a><a class='ms' id='p_21Bu_903'></a><a class='msdiv' id='msdiv9'></a>Saṭṭhibhikkhusahassānaṃ,<br>
tatiyo āsi samāgamo;<br>
Jarādibhayabhītānaṃ,<br>
orasānaṃ mahesino.</p>
<p><a class='sc' id='10'></a><a class='ms' id='p_21Bu_904'></a><a class='msdiv' id='msdiv10'></a>Ahaṃ tena samayena,<br>
sudassano nāma khattiyo;<br>
Nimantetvā mahāvīraṃ,<br>
dānaṃ datvā mahārahaṃ;<br>
Annapānena vatthena,<br>
sasaṃghaṃ jinapūjayiṃ.</p>
<p><a class='sc' id='11'></a><a class='ms' id='p_21Bu_905'></a><a class='msdiv' id='msdiv11'></a>Tassa buddhassa asamassa,<br>
cakkaṃ vattitamuttamaṃ;<br>
Sutvāna paṇitaṃ dhammaṃ,<br>
pabbajjamabhirocayiṃ.</p>
<p><a class='sc' id='12'></a><a class='ms' id='p_21Bu_906'></a><a class='msdiv' id='msdiv12'></a>Mahādānaṃ pavattetvā,<br>
rattindivamatandito;<br>
Pabbajjaṃ guṇasampannaṃ,<br>
pabbajiṃ jinasantike.</p>
<p><a class='sc' id='13'></a><a class='ms' id='p_21Bu_907'></a><a class='msdiv' id='msdiv13'></a>Ācāraguṇasampanno,<br>
vattasīlasamāhito;<br>
Sabbaññutaṃ gavesanto,<br>
ramāmi jinasāsane.</p>
<p><a class='sc' id='14'></a><a class='pts2ed' id='pts2ed1.84'></a><a class='ms' id='p_21Bu_908'></a><a class='msdiv' id='msdiv14'></a>Saddhāpītiṃ upagantvā,<br>
buddhaṃ vandāmi sattharaṃ;<br>
Pīti uppajjati mayhaṃ,<br>
bodhiyāyeva kāraṇā.</p>
<p><a class='sc' id='15'></a><a class='ms' id='p_21Bu_909'></a><a class='msdiv' id='msdiv15'></a>Anivattamānasaṃ ñatvā,<br>
sambuddho etadabravi;<br>
‘Ekatiṃse ito kappe,<br>
ayaṃ buddho bhavissati.</p>
<p><a class='sc' id='16'></a><a class='ms' id='p_21Bu_910'></a><a class='msdiv' id='msdiv16'></a>Ahu kapilavhayā rammā,<br>
… pe …<br>
hessāma sammukhā imaṃ’.</p>
<p><a class='sc' id='17'></a><a class='pts1ed' id='pts1ed.57'></a><a class='ms' id='p_21Bu_911'></a><a class='msdiv' id='msdiv17'></a>Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='18'></a><a class='ms' id='p_21Bu_912'></a><a class='msdiv' id='msdiv18'></a>Anomaṃ nāma nagaraṃ,<br>
suppatīto nāma khattiyo;<br>
Mātā yasavatī nāma,<br>
vessabhussa mahesino.</p>
<p><a class='sc' id='19'></a><a class='ms' id='p_21Bu_913'></a><a class='msdiv' id='msdiv19'></a>Cha ca vassasahassāni,<br>
Agāraṃ ajjha so vasi;<br>
Ruci suruci rativaḍḍhano,<br>
Tayo pāsādamuttamā.</p>
<p><a class='sc' id='20'></a><a class='ms' id='p_21Bu_914'></a><a class='msdiv' id='msdiv20'></a>Anūnatiṃsasahassāni,<br>
nāriyo samalaṅkatā;<br>
Sucittā nāma sā nārī,<br>
suppabuddho nāma atrajo.</p>
<p><a class='sc' id='21'></a><a class='ms' id='p_21Bu_915'></a><a class='msdiv' id='msdiv21'></a>Nimitte caturo disvā,<br>
sivikāyābhinikkhami;<br>
Chamāsaṃ padhānacāraṃ,<br>
acarī purisuttamo.</p>
<p><a class='sc' id='22'></a><a class='ms' id='p_21Bu_916'></a><a class='msdiv' id='msdiv22'></a>Brahmunā yācito santo,<br>
vessabhūlokanāyako;<br>
Vatti cakkaṃ mahāvīro,<br>
aruṇārāme naruttamo.</p>
<p><a class='sc' id='23'></a><a class='ms' id='p_21Bu_917'></a><a class='msdiv' id='msdiv23'></a>Soṇo ca uttaro ceva,<br>
ahesuṃ aggasāvakā;<br>
Upasanto nāmupaṭṭhāko,<br>
vessabhussa mahesino.</p>
<p><a class='sc' id='24'></a><a class='ms' id='p_21Bu_918'></a><a class='msdiv' id='msdiv24'></a><span class='var' id='note111' title='dāmā (bj, pts1-2)'>Rāmā</span> ceva samālā ca,<br>
ahesuṃ aggasāvikā;<br>
Bodhi tassa bhagavato,<br>
mahāsāloti vuccati.</p>
<p><a class='sc' id='25'></a><a class='ms' id='p_21Bu_919'></a><a class='msdiv' id='msdiv25'></a>Sotthiko ceva <span class='var' id='note112' title='rammo (bj, s2, s3, pts1-2)'>rambho</span> ca,<br>
ahesuṃ aggupaṭṭhakā;<br>
Gotamī sirimā ceva,<br>
ahesuṃ aggupaṭṭhikā.</p>
<p><a class='sc' id='26'></a><a class='ms' id='p_21Bu_920'></a><a class='msdiv' id='msdiv26'></a>Saṭṭhiratanamubbedho,<br>
hemayūpasamūpamo;<br>
Kāyā niccharati rasmi,<br>
rattiṃva pabbate sikhī.</p>
<p><a class='sc' id='27'></a><a class='ms' id='p_21Bu_921'></a><a class='msdiv' id='msdiv27'></a>Saṭṭhivassasahassāni,<br>
āyu tassa mahesino;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='28'></a><a class='ms' id='p_21Bu_922'></a><a class='msdiv' id='msdiv28'></a>Dhammaṃ vitthārikaṃ katvā,<br>
vibhajitvā mahājanaṃ;<br>
Dhammanāvaṃ ṭhapetvāna,<br>
nibbuto so sasāvako.</p>
<p><a class='sc' id='29'></a><a class='pts2ed' id='pts2ed1.85'></a><a class='ms' id='p_21Bu_923'></a><a class='msdiv' id='msdiv29'></a>Dassaneyyaṃ sabbajanaṃ,<br>
vihāraṃ iriyāpathaṃ;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='sc' id='30'></a><a class='ms' id='p_21Bu_924'></a><a class='msdiv' id='msdiv30'></a>Vessabhū jinavaro satthā,<br>
Khemārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (901)</p>
</blockquote>
<p class='endsutta'><a class='sc' id='31'></a><a class='ms' id='p_21Bu_925'></a>Vessabhussa bhagavato vaṃso ekavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
