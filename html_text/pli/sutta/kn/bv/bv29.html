<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv29' lang='pli'>
<header>
<ul>
<li class='division'>Buddhavaṃsa</li>
</ul>
<h1>29. Dhātubhājanīyakathā</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.68'></a><a class='pts2ed' id='pts2ed1.102'></a><a class='ms' id='p_21Bu_1082'></a><a class='msdiv' id='msdiv1'></a>Mahāgotamo jinavaro,<br>
kusināramhi nibbuto;<br>
Dhātuvitthārikaṃ āsi,<br>
tesu tesu padesato.</p>
<p><a class='sc' id='2'></a><a class='ms' id='p_21Bu_1083'></a><a class='msdiv' id='msdiv2'></a>Eko ajātasattussa,<br>
eko vesāliyā pure;<br>
Eko kapilavatthusmiṃ,<br>
eko ca allakappake.</p>
<p><a class='sc' id='3'></a><a class='ms' id='p_21Bu_1084'></a><a class='msdiv' id='msdiv3'></a>Eko ca rāmagāmamhi,<br>
eko ca veṭhadīpake;<br>
Eko pāveyyake malle,<br>
eko ca kosinārake.</p>
<p><a class='sc' id='4'></a><a class='ms' id='p_21Bu_1085'></a><a class='msdiv' id='msdiv4'></a>Kumbhassa thūpaṃ kāresi,<br>
brāhmaṇo doṇasavhayo;<br>
Aṅgārathūpaṃ kāresuṃ,<br>
moriyā tuṭṭhamānasā.</p>
<p><a class='sc' id='5'></a><a class='ms' id='p_21Bu_1086'></a><a class='msdiv' id='msdiv5'></a>Aṭṭha sārīrikā thūpā,<br>
navamo kumbhacetiyo;<br>
Aṅgārathūpo dasamo,<br>
tadāyeva patiṭṭhito.</p>
<p><a class='sc' id='6'></a><a class='ms' id='p_21Bu_1087'></a><a class='msdiv' id='msdiv6'></a>Uṇhīsaṃ catasso dāṭhā,<br>
akkhakā dve ca dhātuyo;<br>
Asambhinnā imā satta,<br>
sesā bhinnāva dhātuyo.</p>
<p><a class='sc' id='7'></a><a class='ms' id='p_21Bu_1088'></a><a class='msdiv' id='msdiv7'></a>Mahantā <span class='var' id='note129' title='muggamāsāva (mr)'>muggamattā ca</span>,<br>
majjhimā bhinnataṇḍulā;<br>
Khuddakā sāsapamattā ca,<br>
nānāvaṇṇā ca dhātuyo.</p>
<p><a class='sc' id='8'></a><a class='ms' id='p_21Bu_1089'></a><a class='msdiv' id='msdiv8'></a>Mahantā suvaṇṇavaṇṇā ca,<br>
muttavaṇṇā ca majjhimā;<br>
Khuddakā makulavaṇṇā ca,<br>
soḷasadoṇamattikā.</p>
<p><a class='sc' id='9'></a><a class='ms' id='p_21Bu_1090'></a><a class='msdiv' id='msdiv9'></a>Mahantā pañca nāḷiyo,<br>
nāḷiyo pañca majjhimā;<br>
Khuddakā cha nāḷī ceva,<br>
etā sabbāpi dhātuyo.</p>
<p><a class='sc' id='10'></a><a class='ms' id='p_21Bu_1091'></a><a class='msdiv' id='msdiv10'></a>Uṇhīsaṃ sīhaḷe dīpe,<br>
brahmaloke ca vāmakaṃ;<br>
Sīhaḷe dakkhiṇakkhañca,<br>
sabbāpetā patiṭṭhitā.</p>
<p><a class='sc' id='11'></a><a class='ms' id='p_21Bu_1092'></a><a class='msdiv' id='msdiv11'></a>Ekā dāṭhā tidasapure,<br>
ekā nāgapure ahu;<br>
Ekā gandhāravisaye,<br>
ekā kaliṅgarājino.</p>
<p><a class='sc' id='12'></a><a class='ms' id='p_21Bu_1093'></a><a class='msdiv' id='msdiv12'></a>Cattālīsasamā dantā,<br>
kesā lomā ca sabbaso;<br>
Devā hariṃsu ekekaṃ,<br>
cakkavāḷaparamparā.</p>
<p><a class='sc' id='13'></a><a class='ms' id='p_21Bu_1094'></a><a class='msdiv' id='msdiv13'></a>Vajirāyaṃ bhagavato,<br>
Patto daṇḍañca cīvaraṃ;<br>
Nivāsanaṃ kulaghare,<br>
Paccattharaṇaṃ <span class='var' id='note130' title='silavhaye (s2, s3)'>kapilavhaye</span>.</p>
<p><a class='sc' id='14'></a><a class='ms' id='p_21Bu_1095'></a><a class='msdiv' id='msdiv14'></a>Pāṭaliputtapuramhi,<br>
karaṇaṃ kāyabandhanaṃ;<br>
Campāyudakasāṭiyaṃ,<br>
uṇṇalomañca kosale.</p>
<p><a class='sc' id='15'></a><a class='ms' id='p_21Bu_1096'></a><a class='msdiv' id='msdiv15'></a>Kāsāvaṃ brahmaloke ca,<br>
veṭhanaṃ tidase pure;<br>
Nisīdanaṃ avantīsu,<br>
<span class='var' id='note131' title='devaraṭṭhe (s2, s3)'>raṭṭhe</span> attharaṇaṃ tadā.</p>
<p><a class='sc' id='16'></a><a class='pts1ed' id='pts1ed.69'></a><a class='ms' id='p_21Bu_1097'></a><a class='msdiv' id='msdiv16'></a>Araṇī ca mithilāyaṃ,<br>
videhe parisāvanaṃ;<br>
Vāsi sūcigharañcāpi,<br>
indapatthapure tadā.</p>
<p><a class='sc' id='17'></a><a class='ms' id='p_21Bu_1098'></a><a class='msdiv' id='msdiv17'></a>Parikkhārā avasesā,<br>
janapade aparantake;<br>
Paribhuttāni muninā,<br>
akaṃsu manujā tadā.</p>
<p><a class='sc' id='18'></a><a class='ms' id='p_21Bu_1099'></a><a class='msdiv' id='msdiv18'></a>Dhātuvitthārikaṃ āsi,<br>
Gotamassa mahesino;<br>
Pāṇīnaṃ anukampāya,<br>
Ahu porāṇikaṃ tadāti. (1070)</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
