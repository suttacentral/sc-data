<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv10' lang='pli'>
<header>
<ul>
<li class='division'>Buddhavaṃsa</li>
</ul>
<h1>10. Padumabuddhavaṃsa</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.31'></a><a class='pts2ed' id='pts2ed1.44'></a><a class='ms' id='p_21Bu_502'></a><a class='msdiv' id='msdiv1'></a>“Anomadassissa aparena,<br>
Sambuddho dvipaduttamo;<br>
Padumo nāma nāmena,<br>
Asamo appaṭipuggalo.</p>
<p><a class='sc' id='2'></a><a class='ms' id='p_21Bu_503'></a><a class='msdiv' id='msdiv2'></a>Tassāpi asamaṃ sīlaṃ,<br>
samādhipi anantako;<br>
Asaṅkheyyaṃ ñāṇavaraṃ,<br>
vimuttipi anūpamā.</p>
<p><a class='sc' id='3'></a><a class='ms' id='p_21Bu_504'></a><a class='msdiv' id='msdiv3'></a>Tassāpi atulatejassa,<br>
dhammacakkappavattane;<br>
Abhisamayā tayo āsuṃ,<br>
mahātamapavāhanā.</p>
<p><a class='sc' id='4'></a><a class='ms' id='p_21Bu_505'></a><a class='msdiv' id='msdiv4'></a>Paṭhamābhisamaye buddho,<br>
koṭisatamabodhayi;<br>
Dutiyābhisamaye dhīro,<br>
navutikoṭimabodhayi.</p>
<p><a class='sc' id='5'></a><a class='ms' id='p_21Bu_506'></a><a class='msdiv' id='msdiv5'></a>Yadā ca padumo buddho,<br>
ovadī sakamatrajaṃ;<br>
Tadā asītikoṭīnaṃ,<br>
tatiyābhisamayo ahu.</p>
<p><a class='sc' id='6'></a><a class='ms' id='p_21Bu_507'></a><a class='msdiv' id='msdiv6'></a>Sannipātā tayo āsuṃ,<br>
padumassa mahesino;<br>
Koṭisatasahassānaṃ,<br>
paṭhamo āsi samāgamo.</p>
<p><a class='sc' id='7'></a><a class='ms' id='p_21Bu_508'></a><a class='msdiv' id='msdiv7'></a>Kathinatthārasamaye,<br>
uppanne kathinacīvare;<br>
Dhammasenāpatitthāya,<br>
bhikkhū <span class='var' id='note61' title='yāciṃsu (mr)'>sibbiṃsu</span> cīvaraṃ.</p>
<p><a class='sc' id='8'></a><a class='ms' id='p_21Bu_509'></a><a class='msdiv' id='msdiv8'></a>Tadā te vimalā bhikkhū,<br>
chaḷabhiññā mahiddhikā;<br>
Tīṇi satasahassāni,<br>
samiṃsu aparājitā.</p>
<p><a class='sc' id='9'></a><a class='ms' id='p_21Bu_510'></a><a class='msdiv' id='msdiv9'></a>Punāparaṃ so <span class='var' id='note62' title='naravusabho (s2, s3, km)'>narāsabho</span>,<br>
pavane vāsaṃ upāgami;<br>
Tadā samāgamo āsi,<br>
dvinnaṃ satasahassinaṃ.</p>
<p><a class='sc' id='10'></a><a class='ms' id='p_21Bu_511'></a><a class='msdiv' id='msdiv10'></a>Ahaṃ tena samayena,<br>
sīho āsiṃ migādhibhū;<br>
Vivekamanubrūhantaṃ,<br>
pavane addasaṃ jinaṃ.</p>
<p><a class='sc' id='11'></a><a class='ms' id='p_21Bu_512'></a><a class='msdiv' id='msdiv11'></a>Vanditvā sirasā pāde,<br>
katvāna taṃ padakkhiṇaṃ;<br>
Tikkhattuṃ abhināditvā,<br>
sattāhaṃ jinamupaṭṭhahaṃ.</p>
<p><a class='sc' id='12'></a><a class='ms' id='p_21Bu_513'></a><a class='msdiv' id='msdiv12'></a>Sattāhaṃ varasamāpattiyā,<br>
Vuṭṭhahitvā tathāgato;<br>
Manasā cintayitvāna,<br>
Koṭibhikkhū samānayi.</p>
<p><a class='sc' id='13'></a><a class='ms' id='p_21Bu_514'></a><a class='msdiv' id='msdiv13'></a>Tadāpi so mahāvīro,<br>
tesaṃ majjhe viyākari;<br>
‘Aparimeyyito kappe,<br>
ayaṃ buddho bhavissati.</p>
<p><a class='sc' id='14'></a><a class='pts2ed' id='pts2ed1.45'></a><a class='ms' id='p_21Bu_515'></a><a class='msdiv' id='msdiv14'></a>Padhānaṃ padahitvāna,<br>
… pe …<br>
hessāma sammukhā imaṃ’.</p>
<p><a class='sc' id='15'></a><a class='ms' id='p_21Bu_516'></a><a class='msdiv' id='msdiv15'></a>Tassāpi vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='16'></a><a class='ms' id='p_21Bu_517'></a><a class='msdiv' id='msdiv16'></a>Campakaṃ nāma nagaraṃ,<br>
asamo nāma khattiyo;<br>
Asamā nāma janikā,<br>
padumassa mahesino.</p>
<p><a class='sc' id='17'></a><a class='pts1ed' id='pts1ed.32'></a><a class='ms' id='p_21Bu_518'></a><a class='msdiv' id='msdiv17'></a>Dasavassasahassāni,<br>
agāraṃ ajjha so vasi;<br>
Nandā-vasu-yasuttarā,<br>
tayo pāsādamuttamā.</p>
<p><a class='sc' id='18'></a><a class='ms' id='p_21Bu_519'></a><a class='msdiv' id='msdiv18'></a>Tettiṃsa ca sahassāni,<br>
nāriyo samalaṅkatā;<br>
Uttarā nāma sā nārī,<br>
rammo nāmāsi atrajo.</p>
<p><a class='sc' id='19'></a><a class='ms' id='p_21Bu_520'></a><a class='msdiv' id='msdiv19'></a>Nimitte caturo disvā,<br>
rathayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='sc' id='20'></a><a class='ms' id='p_21Bu_521'></a><a class='msdiv' id='msdiv20'></a>Brahmunā yācito santo,<br>
padumo lokanāyako;<br>
Vatti cakkaṃ mahāvīro,<br>
dhanañcuyyānamuttame.</p>
<p><a class='sc' id='21'></a><a class='ms' id='p_21Bu_522'></a><a class='msdiv' id='msdiv21'></a>Sālo ca upasālo ca,<br>
ahesuṃ aggasāvakā;<br>
Varuṇo nāmupaṭṭhāko,<br>
padumassa mahesino.</p>
<p><a class='sc' id='22'></a><a class='ms' id='p_21Bu_523'></a><a class='msdiv' id='msdiv22'></a>Rādhā ceva surādhā ca,<br>
ahesuṃ aggasāvikā;<br>
Bodhi tassa bhagavato,<br>
mahāsoṇoti vuccati.</p>
<p><a class='sc' id='23'></a><a class='ms' id='p_21Bu_524'></a><a class='msdiv' id='msdiv23'></a>Bhiyyo ceva asamo ca,<br>
ahesuṃ aggupaṭṭhakā;<br>
Rucī ca nandarāmā ca,<br>
ahesuṃ aggupaṭṭhikā.</p>
<p><a class='sc' id='24'></a><a class='ms' id='p_21Bu_525'></a><a class='msdiv' id='msdiv24'></a>Aṭṭhapaṇṇāsaratanaṃ,<br>
accuggato mahāmuni;<br>
Pabhā niddhāvatī tassa,<br>
asamā sabbaso disā.</p>
<p><a class='sc' id='25'></a><a class='ms' id='p_21Bu_526'></a><a class='msdiv' id='msdiv25'></a>Candappabhā sūriyappabhā,<br>
ratanaggimaṇippabhā;<br>
Sabbāpi tā hatā honti,<br>
patvā jinapabhuttamaṃ.</p>
<p><a class='sc' id='26'></a><a class='ms' id='p_21Bu_527'></a><a class='msdiv' id='msdiv26'></a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='27'></a><a class='ms' id='p_21Bu_528'></a><a class='msdiv' id='msdiv27'></a>Paripakkamānase satte,<br>
bodhayitvā asesato;<br>
Sesake anusāsitvā,<br>
nibbuto so sasāvako.</p>
<p><a class='sc' id='28'></a><a class='ms' id='p_21Bu_529'></a><a class='msdiv' id='msdiv28'></a>Uragova tacaṃ jiṇṇaṃ,<br>
vaddhapattaṃva pādapo;<br>
Jahitvā sabbasaṅkhāre,<br>
nibbuto so yathā sikhī.</p>
<p><a class='sc' id='29'></a><a class='pts2ed' id='pts2ed1.46'></a><a class='ms' id='p_21Bu_530'></a><a class='msdiv' id='msdiv29'></a>Padumo jinavaro satthā,<br>
Dhammārāmamhi nibbuto;<br>
Dhātuvitthārikaṃ āsi,<br>
Tesu tesu padesato”ti. (520)</p>
</blockquote>
<p class='endsutta'><a class='sc' id='30'></a><a class='ms' id='p_21Bu_531'></a>Padumassa bhagavato vaṃso aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
