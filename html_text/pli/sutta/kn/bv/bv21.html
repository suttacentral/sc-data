<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='bv21' lang='pli'>
<header>
<ul>
<li class='division'>Buddhavaṃsa</li>
</ul>
<h1><span class='var' id='note102' title='vipassibuddhavaṃso (s2, s3, pts1-2)'>21 Vipassībuddhavaṃsa</span></h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed.52'></a><a class='pts2ed' id='pts2ed1.77'></a><a class='ms' id='p_21Bu_828'></a><a class='msdiv' id='msdiv1'></a>“Phussassa ca aparena,<br>
sambuddho dvipaduttamo;<br>
Vipassī nāma nāmena,<br>
loke uppajji cakkhumā.</p>
<p><a class='sc' id='2'></a><a class='ms' id='p_21Bu_829'></a><a class='msdiv' id='msdiv2'></a>Avijjaṃ sabbaṃ padāletvā,<br>
patto sambodhimuttamaṃ;<br>
Dhammacakkaṃ pavattetuṃ,<br>
pakkāmi bandhumatīpuraṃ.</p>
<p><a class='sc' id='3'></a><a class='ms' id='p_21Bu_830'></a><a class='msdiv' id='msdiv3'></a>Dhammacakkaṃ pavattetvā,<br>
ubho bodhesi nāyako;<br>
Gaṇanāya na vattabbo,<br>
paṭhamābhisamayo ahu.</p>
<p><a class='sc' id='4'></a><a class='ms' id='p_21Bu_831'></a><a class='msdiv' id='msdiv4'></a>Punāparaṃ amitayaso,<br>
tattha saccaṃ pakāsayi;<br>
Caturāsītisahassānaṃ,<br>
dutiyābhisamayo ahu.</p>
<p><a class='sc' id='5'></a><a class='ms' id='p_21Bu_832'></a><a class='msdiv' id='msdiv5'></a>Caturāsītisahassāni,<br>
sambuddhaṃ anupabbajuṃ;<br>
Tesamārāmapattānaṃ,<br>
dhammaṃ desesi cakkhumā.</p>
<p><a class='sc' id='6'></a><a class='ms' id='p_21Bu_833'></a><a class='msdiv' id='msdiv6'></a>Sabbākārena bhāsato,<br>
<span class='var' id='note103' title='ṭhatvā (s2, s3)'>sutvā</span> <span class='var' id='note104' title='upanissa jine (si) | upanissā jino (s2, s3, km) | upanisā jino (pts1)'>upanisādino</span>;<br>
Tepi dhammavaraṃ gantvā,<br>
tatiyābhisamayo ahu.</p>
<p><a class='sc' id='7'></a><a class='ms' id='p_21Bu_834'></a><a class='msdiv' id='msdiv7'></a>Sannipātā tayo āsuṃ,<br>
vipassissa mahesino;<br>
Khīṇāsavānaṃ vimalānaṃ,<br>
santacittāna tādinaṃ.</p>
<p><a class='sc' id='8'></a><a class='ms' id='p_21Bu_835'></a><a class='msdiv' id='msdiv8'></a>Aṭṭhasaṭṭhisatasahassānaṃ,<br>
Paṭhamo āsi samāgamo;<br>
Bhikkhusatasahassānaṃ,<br>
Dutiyo āsi samāgamo.</p>
<p><a class='sc' id='9'></a><a class='ms' id='p_21Bu_836'></a><a class='msdiv' id='msdiv9'></a>Asītibhikkhusahassānaṃ,<br>
tatiyo āsi samāgamo;<br>
Tattha bhikkhugaṇamajjhe,<br>
sambuddho atirocati.</p>
<p><a class='sc' id='10'></a><a class='ms' id='p_21Bu_837'></a><a class='msdiv' id='msdiv10'></a>Ahaṃ tena samayena,<br>
nāgarājā mahiddhiko;<br>
Atulo nāma nāmena,<br>
puññavanto jutindharo.</p>
<p><a class='sc' id='11'></a><a class='ms' id='p_21Bu_838'></a><a class='msdiv' id='msdiv11'></a>Nekānaṃ nāgakoṭīnaṃ,<br>
parivāretvānahaṃ tadā;<br>
Vajjanto dibbaturiyehi,<br>
lokajeṭṭhaṃ upāgamiṃ.</p>
<p><a class='sc' id='12'></a><a class='ms' id='p_21Bu_839'></a><a class='msdiv' id='msdiv12'></a>Upasaṅkamitvā sambuddhaṃ,<br>
Vipassiṃ lokanāyakaṃ;<br>
Maṇimuttaratanakhacitaṃ,<br>
Sabbābharaṇavibhūsitaṃ;<br>
Nimantetvā dhammarājassa,<br>
Suvaṇṇapīṭhamadāsahaṃ.</p>
<p><a class='sc' id='13'></a><a class='ms' id='p_21Bu_840'></a><a class='msdiv' id='msdiv13'></a>Sopi maṃ buddho byākāsi,<br>
saṃghamajjhe nisīdiya;<br>
‘Ekanavutito kappe,<br>
ayaṃ buddho bhavissati.</p>
<p><a class='sc' id='14'></a><a class='ms' id='p_21Bu_841'></a><a class='msdiv' id='msdiv14'></a>Ahu kapilavhayā rammā,<br>
nikkhamitvā tathāgato;<br>
Padhānaṃ padahitvāna,<br>
katvā dukkarakārikaṃ.</p>
<p><a class='sc' id='15'></a><a class='pts1ed' id='pts1ed.53'></a><a class='pts2ed' id='pts2ed1.78'></a><a class='ms' id='p_21Bu_842'></a><a class='msdiv' id='msdiv15'></a>Ajapālarukkhamūlasmiṃ,<br>
nisīditvā tathāgato;<br>
Tattha pāyāsaṃ paggayha,<br>
nerañjaramupehiti.</p>
<p><a class='sc' id='16'></a><a class='ms' id='p_21Bu_843'></a><a class='msdiv' id='msdiv16'></a>Nerañjarāya tīramhi,<br>
pāyāsaṃ ada so jino;<br>
Paṭiyattavaramaggena,<br>
bodhimūlamupehiti.</p>
<p><a class='sc' id='17'></a><a class='ms' id='p_21Bu_844'></a><a class='msdiv' id='msdiv17'></a>Tato padakkhiṇaṃ katvā,<br>
bodhimaṇḍaṃ anuttaro;<br>
Assatthamūle sambodhiṃ,<br>
bujjhissati mahāyaso.</p>
<p><a class='sc' id='18'></a><a class='ms' id='p_21Bu_845'></a><a class='msdiv' id='msdiv18'></a>Imassa janikā mātā,<br>
māyā nāma bhavissati;<br>
Pitā suddhodano nāma,<br>
ayaṃ hessati gotamo.</p>
<p><a class='sc' id='19'></a><a class='ms' id='p_21Bu_846'></a><a class='msdiv' id='msdiv19'></a>Anāsavā vītarāgā,<br>
santacittā samāhitā;<br>
Kolito upatisso ca,<br>
aggā hessanti sāvakā;<br>
Ānando nāmupaṭṭhāko,<br>
upaṭṭhissatimaṃ jinaṃ.</p>
<p><a class='sc' id='20'></a><a class='ms' id='p_21Bu_847'></a><a class='msdiv' id='msdiv20'></a>Khemā uppalavaṇṇā ca,<br>
aggā hessanti sāvikā;<br>
Anāsavā vītarāgā,<br>
santacittā samāhitā;<br>
Bodhi tassa bhagavato,<br>
assatthoti pavuccati.</p>
<p><a class='sc' id='21'></a><a class='ms' id='p_21Bu_848'></a><a class='msdiv' id='msdiv21'></a>Citto ca hatthāḷavako,<br>
aggā hessantupaṭṭhakā;<br>
Nandamātā ca uttarā,<br>
aggā hessantupaṭṭhikā;<br>
Āyu vassasataṃ tassa,<br>
gotamassa yasassino.</p>
<p><a class='sc' id='22'></a><a class='ms' id='p_21Bu_849'></a><a class='msdiv' id='msdiv22'></a>Idaṃ sutvāna vacanaṃ,<br>
… pe …<br>
hessāma sammukhā imaṃ’.</p>
<p><a class='sc' id='23'></a><a class='ms' id='p_21Bu_850'></a><a class='msdiv' id='msdiv23'></a>Tassāhaṃ vacanaṃ sutvā,<br>
bhiyyo cittaṃ pasādayiṃ;<br>
Uttariṃ vatamadhiṭṭhāsiṃ,<br>
dasapāramipūriyā.</p>
<p><a class='sc' id='24'></a><a class='ms' id='p_21Bu_851'></a><a class='msdiv' id='msdiv24'></a>Nagaraṃ bandhumatī nāma,<br>
bandhumā nāma khattiyo;<br>
Mātā bandhumatī nāma,<br>
vipassissa mahesino.</p>
<p><a class='sc' id='25'></a><a class='ms' id='p_21Bu_852'></a><a class='msdiv' id='msdiv25'></a>Aṭṭhavassasahassāni,<br>
agāraṃ ajjha so vasi;<br>
Nando sunando sirimā,<br>
tayo pāsādamuttamā.</p>
<p><a class='sc' id='26'></a><a class='ms' id='p_21Bu_853'></a><a class='msdiv' id='msdiv26'></a>Ticattārīsasahassāni,<br>
Nāriyo samalaṅkatā;<br>
Sudassanā nāma sā nārī,<br>
Samavattakkhandho nāma atrajo.</p>
<p><a class='sc' id='27'></a><a class='ms' id='p_21Bu_854'></a><a class='msdiv' id='msdiv27'></a>Nimitte caturo disvā,<br>
rathayānena nikkhami;<br>
Anūnaaṭṭhamāsāni,<br>
padhānaṃ padahī jino.</p>
<p><a class='sc' id='28'></a><a class='ms' id='p_21Bu_855'></a><a class='msdiv' id='msdiv28'></a>Brahmunā yācito santo,<br>
vipassī lokanāyako;<br>
Vatti cakkaṃ mahāvīro,<br>
migadāye naruttamo.</p>
<p><a class='sc' id='29'></a><a class='ms' id='p_21Bu_856'></a><a class='msdiv' id='msdiv29'></a>Khaṇḍo ca tissanāmo ca,<br>
ahesuṃ aggasāvakā;<br>
Asoko nāmupaṭṭhāko,<br>
vipassissa mahesino.</p>
<p><a class='sc' id='30'></a><a class='ms' id='p_21Bu_857'></a><a class='msdiv' id='msdiv30'></a>Candā ca candamittā ca,<br>
ahesuṃ aggasāvikā;<br>
Bodhi tassa bhagavato,<br>
pāṭalīti pavuccati.</p>
<p><a class='sc' id='31'></a><a class='ms' id='p_21Bu_858'></a><a class='msdiv' id='msdiv31'></a>Punabbasumitto nāgo ca,<br>
ahesuṃ aggupaṭṭhakā;<br>
Sirimā uttarā ceva,<br>
ahesuṃ aggupaṭṭhikā.</p>
<p><a class='sc' id='32'></a><a class='pts2ed' id='pts2ed1.79'></a><a class='ms' id='p_21Bu_859'></a><a class='msdiv' id='msdiv32'></a>Asītihatthamubbedho,<br>
vipassī lokanāyako;<br>
Pabhā niddhāvati tassa,<br>
samantā sattayojane.</p>
<p><a class='sc' id='33'></a><a class='ms' id='p_21Bu_860'></a><a class='msdiv' id='msdiv33'></a>Asītivassasahassāni,<br>
āyu buddhassa tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='34'></a><a class='ms' id='p_21Bu_861'></a><a class='msdiv' id='msdiv34'></a>Bahudevamanussānaṃ,<br>
bandhanā parimocayi;<br>
Maggāmaggañca ācikkhi,<br>
avasesaputhujjane.</p>
<p><a class='sc' id='35'></a><a class='pts1ed' id='pts1ed.54'></a><a class='ms' id='p_21Bu_862'></a><a class='msdiv' id='msdiv35'></a>Ālokaṃ dassayitvāna,<br>
desetvā amataṃ padaṃ;<br>
Jalitvā aggikkhandhova,<br>
nibbuto so sasāvako.</p>
<p><a class='sc' id='36'></a><a class='ms' id='p_21Bu_863'></a><a class='msdiv' id='msdiv36'></a>Iddhivaraṃ puññavaraṃ,<br>
lakkhaṇañca kusumitaṃ;<br>
Sabbaṃ tamantarahitaṃ,<br>
nanu rittā sabbasaṅkhārā.</p>
<p><a class='sc' id='37'></a><a class='ms' id='p_21Bu_864'></a><a class='msdiv' id='msdiv37'></a>Vipassī jinavaro buddho,<br>
Sumittārāmamhi nibbuto;<br>
Tatthevassa thūpavaro,<br>
Sattayojanamussito”ti. (843)</p>
</blockquote>
<p class='endsutta'><a class='sc' id='38'></a><a class='ms' id='p_21Bu_865'></a><span class='var' id='note105' title='vipassibuddhavaṃso (s2, s3)'>Vipassissa bhagavato vaṃso</span> ekūnavīsatimo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
