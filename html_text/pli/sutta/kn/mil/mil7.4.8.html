<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil7.4.8' lang='pli'>
<header>
<ul>
<li class='division'>Milindapañha</li>
<li>Opammakathāpañha</li>
<li>Pathavīvagga</li>
</ul>
<h1>8. Sūriyaṅgapañha</h1>
</header>
<p><a class='sc' id='1'></a><a class='ms' id='p_28Mi_1810'></a><a class='msdiv' id='msdiv252'></a>“Bhante nāgasena, ‘<span class='var' id='note629' title='suriyassa (bj, maku, pts1)'>sūriyassa</span> satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti? “Yathā, mahārāja, sūriyo sabbaṃ udakaṃ parisoseti; evameva kho, mahārāja, yoginā yogāvacarena sabbakilesā anavasesaṃ parisosetabbā. Idaṃ, mahārāja, sūriyassa paṭhamaṃ aṅgaṃ gahetabbaṃ.</p>
<p><a class='sc' id='2'></a><a class='ms' id='p_28Mi_1811'></a>Puna caparaṃ, mahārāja, sūriyo tamandhakāraṃ vidhamati; evameva kho, mahārāja, yoginā yogāvacarena sabbaṃ rāgatamaṃ dosatamaṃ mohatamaṃ mānatamaṃ diṭṭhitamaṃ kilesatamaṃ sabbaṃ duccaritatamaṃ vidhamayitabbaṃ. Idaṃ, mahārāja, sūriyassa dutiyaṃ aṅgaṃ gahetabbaṃ.</p>
<p><a class='sc' id='3'></a><a class='ms' id='p_28Mi_1812'></a>Puna caparaṃ, mahārāja, sūriyo abhikkhaṇaṃ carati; evameva kho, mahārāja, yoginā yogāvacarena abhikkhaṇaṃ yoniso manasikāro kātabbo. Idaṃ, mahārāja, sūriyassa tatiyaṃ aṅgaṃ gahetabbaṃ.</p>
<p><a class='sc' id='4'></a><a class='ms' id='p_28Mi_1813'></a>Puna caparaṃ, mahārāja, sūriyo raṃsimālī; evameva kho, mahārāja, yoginā yogāvacarena ārammaṇamālinā bhavitabbaṃ. Idaṃ, mahārāja, sūriyassa catutthaṃ aṅgaṃ gahetabbaṃ.</p>
<p><a class='sc' id='5'></a><a class='pts' id='pts390'></a><a class='ms' id='p_28Mi_1814'></a>Puna caparaṃ, mahārāja, sūriyo mahājanakāyaṃ santāpento carati; evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo. Idaṃ, mahārāja, sūriyassa pañcamaṃ aṅgaṃ gahetabbaṃ.</p>
<p><a class='sc' id='6'></a><a class='ms' id='p_28Mi_1815'></a>Puna caparaṃ, mahārāja, sūriyo rāhubhayā bhīto carati; evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande <span class='var' id='note630' title='kumaggapaṭipanne (maku, mr)'>kummaggapaṭipanne</span> satte disvā mahatā saṃvegabhayena mānasaṃ saṃvejetabbaṃ. Idaṃ, mahārāja, sūriyassa chaṭṭhaṃ aṅgaṃ gahetabbaṃ.</p>
<p><a class='sc' id='7'></a><a class='ms' id='p_28Mi_1816'></a>Puna caparaṃ, mahārāja, sūriyo kalyāṇapāpake dasseti; evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā. Idaṃ, mahārāja, sūriyassa sattamaṃ aṅgaṃ gahetabbaṃ. Bhāsitampetaṃ, mahārāja, therena vaṅgīsena—</p>
<blockquote class='gatha'>
<p><a class='sc' id='8'></a><a class='ms' id='p_28Mi_1817'></a>‘Yathāpi sūriyo udayanto,<br>
Rūpaṃ dasseti pāṇinaṃ;<br>
Suciñca asuciñcāpi,<br>
Kalyāṇañcāpi pāpakaṃ.</p>
<p><a class='sc' id='9'></a><a class='ms' id='p_28Mi_1818'></a>Tathā bhikkhu dhammadharo,<br>
avijjāpihitaṃ janaṃ;<br>
Pathaṃ dasseti vividhaṃ,<br>
ādiccovudayaṃ yathā’”ti.</p>
</blockquote>
<p class='endsutta'><a class='sc' id='10'></a><a class='ms' id='p_28Mi_1819'></a><span class='var' id='note631' title='suriyaṅgapañho (bj)'>Sūriyaṅgapañho</span> aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
