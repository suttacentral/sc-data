<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='mil3.1.8' lang='pli'>
<header>
<ul>
<li class='division'>Milindapañha</li>
<li>Mahāvagga</li>
</ul>
<h1>8. Manasikāralakkhaṇapañha</h1>
</header>
<p><a class='sc' id='1'></a><a class='ms' id='p_28Mi_128'></a><a class='msdiv' id='msdiv31'></a>Rājā āha—“kiṃlakkhaṇo, bhante nāgasena, manasikāro, kiṃlakkhaṇā paññā”ti? “Ūhanalakkhaṇo kho, mahārāja, manasikāro, chedanalakkhaṇā paññā”ti.</p>
<p><a class='sc' id='2'></a><a class='pts' id='pts33'></a><a class='ms' id='p_28Mi_129'></a>“Kathaṃ ūhanalakkhaṇo manasikāro, kathaṃ chedanalakkhaṇā paññā? Opammaṃ karohī”ti. “Jānāsi tvaṃ, mahārāja, yavalāvake”ti. “Āma, bhante, jānāmī”ti. “Kathaṃ, mahārāja, yavalāvakā yavaṃ lunantī”ti? “Vāmena, bhante, hatthena yavakalāpaṃ gahetvā dakkhiṇena hatthena dāttaṃ gahetvā dāttena chindantī”ti.</p>
<p><a class='sc' id='3'></a><a class='ms' id='p_28Mi_130'></a>“Yathā, mahārāja, yavalāvako vāmena hatthena yavakalāpaṃ gahetvā dakkhiṇena hatthena dāttaṃ gahetvā yavaṃ chindati; evameva kho, mahārāja, yogāvacaro manasikārena mānasaṃ gahetvā paññāya kilese chindati, evaṃ kho, mahārāja, ūhanalakkhaṇo manasikāro, evaṃ chedanalakkhaṇā paññā”ti.</p>
<p><a class='sc' id='4'></a><a class='ms' id='p_28Mi_131'></a>“Kallosi, bhante nāgasenā”ti.</p>
<p class='endsutta'><a class='sc' id='5'></a><a class='ms' id='p_28Mi_132'></a>Manasikāralakkhaṇapañho aṭṭhamo.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
