<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap61' lang='pli'>
<header>
<ul>
<li class='division'>Therāpadāna</li>
<li>Bījanivagga</li>
</ul>
<h1>9. Padumattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1458'></a><a class='msdiv' id='msdiv67'></a>“Catusaccaṃ pakāsento,<br>
varadhammappavattako;<br>
<span class='var' id='note407' title='vasseti (?)'>Vassate</span> amataṃ vuṭṭhiṃ,<br>
nibbāpento mahājanaṃ.</p>
<p><a class='sc' id='2'></a><a class='ms' id='p_20Ap1_1459'></a><a class='msdiv' id='msdiv68'></a><span class='var' id='note408' title='sadaṇḍaṃ (bj)'>Sadhajaṃ</span> padumaṃ gayha,<br>
aḍḍhakose ṭhito ahaṃ;<br>
Padumuttaramunissa,<br>
pahaṭṭho ukkhipimambare.</p>
<p><a class='sc' id='3'></a><a class='ms' id='p_20Ap1_1460'></a><a class='msdiv' id='msdiv69'></a>Āgacchante ca padume,<br>
abbhuto āsi tāvade;<br>
Mama saṅkappamaññāya,<br>
paggaṇhi vadataṃ varo.</p>
<p><a class='sc' id='4'></a><a class='ms' id='p_20Ap1_1461'></a><a class='msdiv' id='msdiv70'></a>Karaseṭṭhena paggayha,<br>
jalajaṃ pupphamuttamaṃ;<br>
Bhikkhusaṃghe ṭhito satthā,<br>
imā gāthā abhāsatha.</p>
<p><a class='sc' id='5'></a><a class='ms' id='p_20Ap1_1462'></a><a class='msdiv' id='msdiv71'></a>‘Yenidaṃ padumaṃ khittaṃ,<br>
<span class='var' id='note409' title='sabbaññuttamanāyake (si, s2, s3, mr) | sabbaññutamanāsave (pts1)'>sabbaññumhi vināyake</span>;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='6'></a><a class='pts' id='pts1.110'></a><a class='ms' id='p_20Ap1_1463'></a><a class='msdiv' id='msdiv72'></a>Tiṃsakappāni devindo,<br>
devarajjaṃ karissati;<br>
Pathabyā rajjaṃ sattasataṃ,<br>
vasudhaṃ āvasissati.</p>
<p><a class='sc' id='7'></a><a class='ms' id='p_20Ap1_1464'></a><a class='msdiv' id='msdiv73'></a>Tattha pattaṃ gaṇetvāna,<br>
cakkavattī bhavissati;<br>
Ākāsato pupphavuṭṭhi,<br>
abhivassissatī tadā.</p>
<p><a class='sc' id='8'></a><a class='ms' id='p_20Ap1_1465'></a><a class='msdiv' id='msdiv74'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='9'></a><a class='ms' id='p_20Ap1_1466'></a><a class='msdiv' id='msdiv75'></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo’.</p>
<p><a class='sc' id='10'></a><a class='ms' id='p_20Ap1_1467'></a><a class='msdiv' id='msdiv76'></a>Nikkhamitvāna kucchimhā,<br>
sampajāno patissato;<br>
Jātiyā pañcavassohaṃ,<br>
arahattaṃ apāpuṇiṃ.</p>
<p><a class='sc' id='11'></a><a class='ms' id='p_20Ap1_1468'></a><a class='msdiv' id='msdiv77'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='12'></a><a class='ms' id='p_20Ap1_1469'></a>Itthaṃ sudaṃ āyasmā padumo thero imā gāthāyo abhāsitthāti.</p>
<p class='endsutta'><a class='sc' id='13'></a><a class='ms' id='p_20Ap1_1470'></a>Padumattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
