<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap411' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>9. Jatukaṇṇittheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5138'></a><a class='msdiv' id='msdiv276'></a>“Nagare haṃsavatiyā,<br>
seṭṭhiputto ahosahaṃ;<br>
Samappito kāmaguṇe,<br>
paricāremahaṃ tadā.</p>
<p><a class='sc' id='2'></a><a class='pts' id='pts2.358'></a><a class='ms' id='p_20Ap1_5139'></a><a class='msdiv' id='msdiv277'></a><span class='var' id='note1276' title='tayo (bj)'>Tato</span> pāsādamāruyha,<br>
<span class='var' id='note1277' title='ubbiddhā gehalañchakā (bj, pts1) | ubbiddhā gehaluñjakā (mr)'>mahābhoge valañjako</span>;<br>
Tattha naccehi gītehi,<br>
paricāremahaṃ tadā.</p>
<p><a class='sc' id='3'></a><a class='ms' id='p_20Ap1_5140'></a><a class='msdiv' id='msdiv278'></a>Tūriyā āhatā mayhaṃ,<br>
sammatāḷasamāhitā;<br>
<span class='var' id='note1278' title='rañjantī (s2, s3) | rajjantā (mr)'>Naccantā</span> itthiyo sabbā,<br>
harantiyeva me mano.</p>
<p><a class='sc' id='4'></a><a class='ms' id='p_20Ap1_5141'></a><a class='msdiv' id='msdiv279'></a><span class='var' id='note1279' title='celāvakā (s2, s3) | velāmikā (pts1)'>Celāpikā</span> <span class='var' id='note1280' title='lāmaṇikā (bj, c1)'>vāmanikā</span>,<br>
<span class='var' id='note1281' title='kuñjavā sīhimajjhitā (s2, s3) | kujjā vā sīhimajjhikā (pts1)'>kuñjavāsī timajjhikā</span>;<br>
Laṅghikā sokajjhāyī ca,<br>
parivārenti maṃ sadā.</p>
<p><a class='sc' id='5'></a><a class='ms' id='p_20Ap1_5142'></a><a class='msdiv' id='msdiv280'></a>Vetāḷino kumbhathūnī,<br>
naṭā ca naccakā bahū;<br>
Naṭakā nāṭakā ceva,<br>
parivārenti maṃ sadā.</p>
<p><a class='sc' id='6'></a><a class='ms' id='p_20Ap1_5143'></a><a class='msdiv' id='msdiv281'></a>Kappakā nhāpakā sūdā,<br>
mālākārā <span class='var' id='note1282' title='sumāpakā (bj, pts1)'>supāsakā</span>;<br>
Jallā mallā ca te sabbe,<br>
parivārenti maṃ sadā.</p>
<p><a class='sc' id='7'></a><a class='ms' id='p_20Ap1_5144'></a><a class='msdiv' id='msdiv282'></a>Etesu kīḷamānesu,<br>
sikkhite katupāsane;<br>
Rattindivaṃ na jānāmi,<br>
indova tidasaṅgaṇe.</p>
<p><a class='sc' id='8'></a><a class='ms' id='p_20Ap1_5145'></a><a class='msdiv' id='msdiv283'></a>Addhikā pathikā sabbe,<br>
yācakā varakā bahū;<br>
Upagacchanti te niccaṃ,<br>
bhikkhayantā mamaṃ gharaṃ.</p>
<p><a class='sc' id='9'></a><a class='ms' id='p_20Ap1_5146'></a><a class='msdiv' id='msdiv284'></a>Samaṇā brāhmaṇā ceva,<br>
puññakkhettā anuttarā;<br>
Vaḍḍhayantā mamaṃ puññaṃ,<br>
āgacchanti mamaṃ gharaṃ.</p>
<p><a class='sc' id='10'></a><a class='ms' id='p_20Ap1_5147'></a><a class='msdiv' id='msdiv285'></a><span class='var' id='note1283' title='paṭakā (bj, s2, s3) | padakā (pts1)'>Paṭagā</span> <span class='var' id='note1284' title='laṭakā (bj)'>laṭukā</span> sabbe,<br>
nigaṇṭhā pupphasāṭakā;<br>
Tedaṇḍikā ekasikhā,<br>
āgacchanti mamaṃ gharaṃ.</p>
<p><a class='sc' id='11'></a><a class='ms' id='p_20Ap1_5148'></a><a class='msdiv' id='msdiv286'></a>Ājīvakā viluttāvī,<br>
godhammā devadhammikā;<br>
Rajojalladharā ete,<br>
āgacchanti mamaṃ gharaṃ.</p>
<p><a class='sc' id='12'></a><a class='ms' id='p_20Ap1_5149'></a><a class='msdiv' id='msdiv287'></a><span class='var' id='note1285' title='parivattakā siddhipattā (bj, s2, s3, pts1)'>Parittakā santipattā</span>,<br>
<span class='var' id='note1286' title='koṇḍapuggaṇikā (bj) | koṇḍapuggalikā (pts1)'>kodhapugganikā</span> bahū;<br>
Tapassī vanacārī ca,<br>
āgacchanti mamaṃ gharaṃ.</p>
<p><a class='sc' id='13'></a><a class='ms' id='p_20Ap1_5150'></a><a class='msdiv' id='msdiv288'></a>Oḍḍakā damiḷā ceva,<br>
<span class='var' id='note1287' title='sākulā (bj)'>sākuḷā</span> <span class='var' id='note1288' title='malayālakā (bj) | malayāḷakā (s2, s3, pts1)'>malavāḷakā</span>;<br>
Savarā yonakā ceva,<br>
āgacchanti mamaṃ gharaṃ.</p>
<p><a class='sc' id='14'></a><a class='pts' id='pts2.359'></a><a class='ms' id='p_20Ap1_5151'></a><a class='msdiv' id='msdiv289'></a>Andhakā muṇḍakā sabbe,<br>
<span class='var' id='note1289' title='kolakā sānuvindakā (bj, pts1) | kuṭṭhalā sānuvindakā (s2, s3)'>koṭalā hanuvindakā</span>;<br>
Ārāvacīnaraṭṭhā ca,<br>
āgacchanti mamaṃ gharaṃ.</p>
<p><a class='sc' id='15'></a><a class='ms' id='p_20Ap1_5152'></a><a class='msdiv' id='msdiv290'></a><span class='var' id='note1290' title='alasantā (mr)'>Alasandakā</span> pallavakā,<br>
<span class='var' id='note1291' title='babbarā bhaggakārusā (bj, pts1) | pabbatānaggamāruhā (s2, s3)'>dhammarā niggamānusā</span>;<br>
<span class='var' id='note1292' title='rohitā (bj) | bāhikā (s2, s3, pts1)'>Gehikā</span> cetaputtā ca,<br>
āgacchanti mamaṃ gharaṃ.</p>
<p><a class='sc' id='16'></a><a class='ms' id='p_20Ap1_5153'></a><a class='msdiv' id='msdiv291'></a>Mādhurakā kosalakā,<br>
<span class='var' id='note1293' title='kāsikā (bj, s2, s3, pts1)'>kaliṅgā</span> hatthiporikā;<br>
Isiṇḍā makkalā ceva,<br>
āgacchanti mamaṃ gharaṃ.</p>
<p><a class='sc' id='17'></a><a class='ms' id='p_20Ap1_5154'></a><a class='msdiv' id='msdiv292'></a>Celāvakā <span class='var' id='note1294' title='arammā (bj, pts1) | ārambā (s2, s3)'>ārabbhā</span> ca,<br>
<span class='var' id='note1295' title='okkalā (bj, pts1) | obhāsā (s2, s3)'>oghuḷhā</span> meghalā bahū;<br>
Khuddakā suddakā ceva,<br>
āgacchanti mamaṃ gharaṃ.</p>
<p><a class='sc' id='18'></a><a class='ms' id='p_20Ap1_5155'></a><a class='msdiv' id='msdiv293'></a>Rohaṇā sindhavā ceva,<br>
citakā ekakaṇṇikā;<br>
Suraṭṭhā aparantā ca,<br>
āgacchanti mamaṃ gharaṃ.</p>
<p><a class='sc' id='19'></a><a class='ms' id='p_20Ap1_5156'></a><a class='msdiv' id='msdiv294'></a>Suppārakā <span class='var' id='note1296' title='kikumārā (bj, pts1)'>kumārā</span> ca,<br>
<span class='var' id='note1297' title='malayā soṇṇabhūmikā (bj, s2, s3) | malayā soṇṇabhūmakā (pts1)'>mallasovaṇṇabhūmikā</span>;<br>
<span class='var' id='note1298' title='vajjī tārā (bj) | vajjihārā (s2, s3, pts1)'>Vajjītaṅgā</span> ca te sabbe,<br>
āgacchanti mamaṃ gharaṃ.</p>
<p><a class='sc' id='20'></a><a class='ms' id='p_20Ap1_5157'></a><a class='msdiv' id='msdiv295'></a>Naḷakārā pesakārā,<br>
cammakārā ca tacchakā;<br>
Kammārā kumbhakārā ca,<br>
āgacchanti mamaṃ gharaṃ.</p>
<p><a class='sc' id='21'></a><a class='ms' id='p_20Ap1_5158'></a><a class='msdiv' id='msdiv296'></a>Maṇikārā lohakārā,<br>
soṇṇakārā ca dussikā;<br>
Tipukārā ca te sabbe,<br>
āgacchanti mamaṃ gharaṃ.</p>
<p><a class='sc' id='22'></a><a class='ms' id='p_20Ap1_5159'></a><a class='msdiv' id='msdiv297'></a>Usukārā bhamakārā,<br>
pesakārā ca gandhikā;<br>
Rajakā tunnavāyā ca,<br>
āgacchanti mamaṃ gharaṃ.</p>
<p><a class='sc' id='23'></a><a class='ms' id='p_20Ap1_5160'></a><a class='msdiv' id='msdiv298'></a>Telikā kaṭṭhahārā ca,<br>
udahārā ca pessikā;<br>
Sūpikā sūparakkhā ca,<br>
āgacchanti mamaṃ gharaṃ.</p>
<p><a class='sc' id='24'></a><a class='pts' id='pts2.360'></a><a class='ms' id='p_20Ap1_5161'></a><a class='msdiv' id='msdiv299'></a>Dovārikā anīkaṭṭhā,<br>
<span class='var' id='note1299' title='vandikā (bj) | ganthikā (s2, s3) | sandhikā (pts1)'>Bandhikā</span> pupphachaḍḍakā;<br>
Hatthāruhā hatthipālā,<br>
Āgacchanti mamaṃ gharaṃ.</p>
<p><a class='sc' id='25'></a><a class='ms' id='p_20Ap1_5162'></a><a class='msdiv' id='msdiv300'></a><span class='var' id='note1300' title='ānandassa nāma rañño (s2, s3) | arindamānāma rañño (pts1)'>Ānandassa mahārañño</span>,<br>
<span class='var' id='note1301' title='pamattassa (bj, pts1) | samaggassa (s2, s3)'>mamatthassa</span> adāsahaṃ;<br>
Sattavaṇṇena ratanena,<br>
<span class='var' id='note1302' title='ūnattaṃ (bj, s2, s3, pts1)'>ūnatthaṃ</span> pūrayāmahaṃ.</p>
<p><a class='sc' id='26'></a><a class='ms' id='p_20Ap1_5163'></a><a class='msdiv' id='msdiv301'></a>Ye mayā kittitā sabbe,<br>
nānāvaṇṇā bahū janā;<br>
Tesāhaṃ cittamaññāya,<br>
tappayiṃ ratanenahaṃ.</p>
<p><a class='sc' id='27'></a><a class='ms' id='p_20Ap1_5164'></a><a class='msdiv' id='msdiv302'></a>Vaggūsu bhāsamānāsu,<br>
vajjamānāsu bherisu;<br>
Saṅkhesu dhamayantesu,<br>
sakagehe ramāmahaṃ.</p>
<p><a class='sc' id='28'></a><a class='ms' id='p_20Ap1_5165'></a><a class='msdiv' id='msdiv303'></a>Bhagavā tamhi samaye,<br>
padumuttaranāyako;<br>
Vasīsatasahassehi,<br>
parikkhīṇāsavehi so.</p>
<p><a class='sc' id='29'></a><a class='ms' id='p_20Ap1_5166'></a><a class='msdiv' id='msdiv304'></a>Bhikkhūhi sahito vīthiṃ,<br>
paṭipajjittha cakkhumā;<br>
Obhāsento disā sabbā,<br>
dīparukkhova jotati.</p>
<p><a class='sc' id='30'></a><a class='ms' id='p_20Ap1_5167'></a><a class='msdiv' id='msdiv305'></a>Vajjanti bheriyo sabbā,<br>
gacchante lokanāyake;<br>
Pabhā niddhāvate tassa,<br>
sataraṃsīva uggato.</p>
<p><a class='sc' id='31'></a><a class='ms' id='p_20Ap1_5168'></a><a class='msdiv' id='msdiv306'></a>Kavāṭantarikāyāpi,<br>
paviṭṭhena ca rasminā;<br>
Antogharesu vipulo,<br>
āloko āsi tāvade.</p>
<p><a class='sc' id='32'></a><a class='ms' id='p_20Ap1_5169'></a><a class='msdiv' id='msdiv307'></a>Pabhaṃ disvāna buddhassa,<br>
pārisajje avocahaṃ;<br>
‘Nissaṃsayaṃ buddhaseṭṭho,<br>
imaṃ vīthimupāgato’.</p>
<p><a class='sc' id='33'></a><a class='ms' id='p_20Ap1_5170'></a><a class='msdiv' id='msdiv308'></a>Khippaṃ oruyha pāsādā,<br>
agamiṃ antarāpaṇaṃ;<br>
Sambuddhaṃ abhivādetvā,<br>
idaṃ vacanamabraviṃ.</p>
<p><a class='sc' id='34'></a><a class='ms' id='p_20Ap1_5171'></a><a class='msdiv' id='msdiv309'></a>‘Anukampatu me buddho,<br>
jalajuttamanāyako;<br>
Vasīsatasahassehi,<br>
adhivāsesi so muni’.</p>
<p><a class='sc' id='35'></a><a class='ms' id='p_20Ap1_5172'></a><a class='msdiv' id='msdiv310'></a>Nimantetvāna sambuddhaṃ,<br>
abhinesiṃ sakaṃ gharaṃ;<br>
Tattha annena pānena,<br>
santappesiṃ mahāmuniṃ.</p>
<p><a class='sc' id='36'></a><a class='ms' id='p_20Ap1_5173'></a><a class='msdiv' id='msdiv311'></a>Bhuttāviṃ kālamaññāya,<br>
buddhaseṭṭhassa tādino;<br>
Sataṅgikena tūriyena,<br>
buddhaseṭṭhaṃ upaṭṭhahiṃ.</p>
<p><a class='sc' id='37'></a><a class='ms' id='p_20Ap1_5174'></a><a class='msdiv' id='msdiv312'></a>Padumuttaro lokavidū,<br>
āhutīnaṃ paṭiggaho;<br>
Antoghare nisīditvā,<br>
imā gāthā abhāsatha.</p>
<p><a class='sc' id='38'></a><a class='pts' id='pts2.361'></a><a class='ms' id='p_20Ap1_5175'></a><a class='msdiv' id='msdiv313'></a>‘Yo maṃ tūriyehupaṭṭhāsi,<br>
annapānañcadāsi me;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='39'></a><a class='ms' id='p_20Ap1_5176'></a><a class='msdiv' id='msdiv314'></a>Pahūtabhakkho hutvāna,<br>
sahirañño sabhojano;<br>
Catudīpe ekarajjaṃ,<br>
kārayissatiyaṃ naro.</p>
<p><a class='sc' id='40'></a><a class='ms' id='p_20Ap1_5177'></a><a class='msdiv' id='msdiv315'></a>Pañca sīle samādāya,<br>
dasakammapathe tato;<br>
Samādāya pavattento,<br>
parisaṃ sikkhāpayissati.</p>
<p><a class='sc' id='41'></a><a class='ms' id='p_20Ap1_5178'></a><a class='msdiv' id='msdiv316'></a>Tūriyasatasahassāni,<br>
bheriyo samalaṅkatā;<br>
Vajjayissantimaṃ niccaṃ,<br>
upaṭṭhānassidaṃ phalaṃ.</p>
<p><a class='sc' id='42'></a><a class='ms' id='p_20Ap1_5179'></a><a class='msdiv' id='msdiv317'></a>Tiṃsakappasahassāni,<br>
devaloke ramissati;<br>
Catusaṭṭhikkhattuṃ devindo,<br>
devarajjaṃ karissati.</p>
<p><a class='sc' id='43'></a><a class='ms' id='p_20Ap1_5180'></a><a class='msdiv' id='msdiv318'></a>Catusaṭṭhikkhattuṃ rājā,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='44'></a><a class='ms' id='p_20Ap1_5181'></a><a class='msdiv' id='msdiv319'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='45'></a><a class='ms' id='p_20Ap1_5182'></a><a class='msdiv' id='msdiv320'></a>Upapajjati yaṃ yoniṃ,<br>
devattaṃ atha mānusaṃ;<br>
Anūnabhogo hutvāna,<br>
manussattaṃ gamissati.</p>
<p><a class='sc' id='46'></a><a class='ms' id='p_20Ap1_5183'></a><a class='msdiv' id='msdiv321'></a>Ajjhāyako bhavitvāna,<br>
tiṇṇaṃ vedāna pāragū;<br>
Uttamatthaṃ gavesanto,<br>
carissati mahiṃ imaṃ.</p>
<p><a class='sc' id='47'></a><a class='ms' id='p_20Ap1_5184'></a><a class='msdiv' id='msdiv322'></a>So pacchā pabbajitvāna,<br>
sukkamūlena codito;<br>
Gotamassa bhagavato,<br>
sāsanebhiramissati.</p>
<p><a class='sc' id='48'></a><a class='ms' id='p_20Ap1_5185'></a><a class='msdiv' id='msdiv323'></a>Ārādhayitvāna sambuddhaṃ,<br>
gotamaṃ sakyapuṅgavaṃ;<br>
Kilese jhāpayitvāna,<br>
arahāyaṃ bhavissati’.</p>
<p><a class='sc' id='49'></a><a class='ms' id='p_20Ap1_5186'></a><a class='msdiv' id='msdiv324'></a>Vipine byaggharājāva,<br>
migarājāva kesarī;<br>
Abhīto viharāmajja,<br>
sakyaputtassa sāsane.</p>
<p><a class='sc' id='50'></a><a class='ms' id='p_20Ap1_5187'></a><a class='msdiv' id='msdiv325'></a>Devaloke manusse vā,<br>
dalidde duggatimhi vā;<br>
Nibbattiṃ me na passāmi,<br>
upaṭṭhānassidaṃ phalaṃ.</p>
<p><a class='sc' id='51'></a><a class='ms' id='p_20Ap1_5188'></a><a class='msdiv' id='msdiv326'></a>Vivekamanuyuttomhi,<br>
upasanto nirūpadhi;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='52'></a><a class='ms' id='p_20Ap1_5189'></a><a class='msdiv' id='msdiv327'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='53'></a><a class='ms' id='p_20Ap1_5190'></a><a class='msdiv' id='msdiv328'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='54'></a><a class='ms' id='p_20Ap1_5191'></a><a class='msdiv' id='msdiv329'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='55'></a><a class='ms' id='p_20Ap1_5192'></a>Itthaṃ sudaṃ āyasmā jatukaṇṇitthero imā gāthāyo abhāsitthāti.</p>
<p class='endsutta'><a class='sc' id='56'></a><a class='ms' id='p_20Ap1_5193'></a>Jatukaṇṇittherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
