<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap471' lang='pli'>
<header>
<ul>
<li class='division'>Therāpadāna</li>
<li>Sālakusumiyavagga</li>
</ul>
<h1><span class='var' id='note1459' title='sayampaṭibhāṇiyattherāpadānaṃ (bj, s2, s3)'>9 Sayampaṭibhāniyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6030'></a><a class='msdiv' id='msdiv45'></a>“Kakudhaṃ vilasantaṃva,<br>
devadevaṃ narāsabhaṃ;<br>
Rathiyaṃ paṭipajjantaṃ,<br>
ko disvā na pasīdati.</p>
<p><a class='sc' id='2'></a><a class='ms' id='p_20Ap1_6031'></a><a class='msdiv' id='msdiv46'></a>Tamandhakāraṃ nāsetvā,<br>
santāretvā bahuṃ janaṃ;<br>
Ñāṇālokena jotantaṃ,<br>
ko disvā na pasīdati.</p>
<p><a class='sc' id='3'></a><a class='ms' id='p_20Ap1_6032'></a><a class='msdiv' id='msdiv47'></a>Vasīsatasahassehi,<br>
nīyantaṃ lokanāyakaṃ;<br>
Uddharantaṃ bahū satte,<br>
ko disvā na pasīdati.</p>
<p><a class='sc' id='4'></a><a class='ms' id='p_20Ap1_6033'></a><a class='msdiv' id='msdiv48'></a><span class='var' id='note1460' title='āhanitvā (s2, s3, mr)'>Āhanantaṃ</span> dhammabheriṃ,<br>
maddantaṃ titthiye gaṇe;<br>
Sīhanādaṃ vinadantaṃ,<br>
ko disvā na pasīdati.</p>
<p><a class='sc' id='5'></a><a class='ms' id='p_20Ap1_6034'></a><a class='msdiv' id='msdiv49'></a>Yāvatā brahmalokato,<br>
āgantvāna sabrahmakā;<br>
Pucchanti nipuṇe pañhe,<br>
ko disvā na pasīdati.</p>
<p><a class='sc' id='6'></a><a class='ms' id='p_20Ap1_6035'></a><a class='msdiv' id='msdiv50'></a>Yassañjaliṃ karitvāna,<br>
āyācanti sadevakā;<br>
Tena puññaṃ anubhonti,<br>
ko disvā na pasīdati.</p>
<p><a class='sc' id='7'></a><a class='ms' id='p_20Ap1_6036'></a><a class='msdiv' id='msdiv51'></a>Sabbe janā samāgantvā,<br>
sampavārenti cakkhumaṃ;<br>
Na vikampati ajjhiṭṭho,<br>
ko disvā na pasīdati.</p>
<p><a class='sc' id='8'></a><a class='ms' id='p_20Ap1_6037'></a><a class='msdiv' id='msdiv52'></a>Nagaraṃ pavisato yassa,<br>
ravanti bheriyo bahū;<br>
Vinadanti gajā mattā,<br>
ko disvā na pasīdati.</p>
<p><a class='sc' id='9'></a><a class='ms' id='p_20Ap1_6038'></a><a class='msdiv' id='msdiv53'></a><span class='var' id='note1461' title='rathiyā (bj)'>Vīthiyā</span> gacchato yassa,<br>
sabbābhā jotate sadā;<br>
Abbhunnatā samā honti,<br>
ko disvā na pasīdati.</p>
<p><a class='sc' id='10'></a><a class='pts' id='pts2.411'></a><a class='ms' id='p_20Ap1_6039'></a><a class='msdiv' id='msdiv54'></a>Byāharantassa buddhassa,<br>
cakkavāḷampi suyyati;<br>
Sabbe satte viññāpeti,<br>
ko disvā na pasīdati.</p>
<p><a class='sc' id='11'></a><a class='ms' id='p_20Ap1_6040'></a><a class='msdiv' id='msdiv55'></a>Satasahassito kappe,<br>
yaṃ buddhamabhikittayiṃ;<br>
Duggatiṃ nābhijānāmi,<br>
kittanāya idaṃ phalaṃ.</p>
<p><a class='sc' id='12'></a><a class='ms' id='p_20Ap1_6041'></a><a class='msdiv' id='msdiv56'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='13'></a><a class='ms' id='p_20Ap1_6042'></a><a class='msdiv' id='msdiv57'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='14'></a><a class='ms' id='p_20Ap1_6043'></a><a class='msdiv' id='msdiv58'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='15'></a><a class='ms' id='p_20Ap1_6044'></a>Itthaṃ sudaṃ āyasmā <span class='var' id='note1462' title='sayampaṭibhāṇiyo (bj, s2, s3) | sayaṃpaṭibhāniyo (pts1)'>sayampaṭibhāniyo</span> thero imā gāthāyo abhāsitthāti.</p>
<p class='endsutta'><a class='sc' id='16'></a><a class='ms' id='p_20Ap1_6045'></a>Sayampaṭibhāniyattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
