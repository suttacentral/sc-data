<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap409' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>7. Hemakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5041'></a><a class='msdiv' id='msdiv183'></a>“Pabbhārakūṭaṃ nissāya,<br>
anomo nāma tāpaso;<br>
Assamaṃ sukataṃ katvā,<br>
paṇṇasāle vasī tadā.</p>
<p><a class='sc' id='2'></a><a class='ms' id='p_20Ap1_5042'></a><a class='msdiv' id='msdiv184'></a>Siddhaṃ tassa tapo kammaṃ,<br>
siddhipatto sake bale;<br>
Sakasāmaññavikkanto,<br>
ātāpī nipako muni.</p>
<p><a class='sc' id='3'></a><a class='ms' id='p_20Ap1_5043'></a><a class='msdiv' id='msdiv185'></a>Visārado sasamaye,<br>
paravāde ca kovido;<br>
Paṭṭho bhūmantalikkhamhi,<br>
uppātamhi ca kovido.</p>
<p><a class='sc' id='4'></a><a class='ms' id='p_20Ap1_5044'></a><a class='msdiv' id='msdiv186'></a>Vītasoko nirārambho,<br>
appāhāro alolupo;<br>
Lābhālābhena santuṭṭho,<br>
jhāyī jhānarato muni.</p>
<p><a class='sc' id='5'></a><a class='ms' id='p_20Ap1_5045'></a><a class='msdiv' id='msdiv187'></a>Piyadassī nāma sambuddho,<br>
aggo kāruṇiko muni;<br>
Satte tāretukāmo so,<br>
karuṇāya pharī tadā.</p>
<p><a class='sc' id='6'></a><a class='pts' id='pts2.352'></a><a class='ms' id='p_20Ap1_5046'></a><a class='msdiv' id='msdiv188'></a>Bodhaneyyaṃ janaṃ disvā,<br>
piyadassī mahāmuni;<br>
Cakkavāḷasahassampi,<br>
gantvā ovadate muni.</p>
<p><a class='sc' id='7'></a><a class='ms' id='p_20Ap1_5047'></a><a class='msdiv' id='msdiv189'></a>Mamuddharitukāmo so,<br>
mamassamamupāgami;<br>
Na diṭṭho me jino pubbe,<br>
na sutopi ca kassaci.</p>
<p><a class='sc' id='8'></a><a class='ms' id='p_20Ap1_5048'></a><a class='msdiv' id='msdiv190'></a>Uppātā supinā mayhaṃ,<br>
lakkhaṇā suppakāsitā;<br>
Paṭṭho bhūmantalikkhamhi,<br>
nakkhattapadakovido.</p>
<p><a class='sc' id='9'></a><a class='ms' id='p_20Ap1_5049'></a><a class='msdiv' id='msdiv191'></a>Sohaṃ buddhassa sutvāna,<br>
tattha cittaṃ pasādayiṃ;<br>
<span class='var' id='note1260' title='bhuñjanto (bj, pts1, mr)'>Tiṭṭhanto</span> vā nisinno vā,<br>
sarāmi niccakālikaṃ.</p>
<p><a class='sc' id='10'></a><a class='ms' id='p_20Ap1_5050'></a><a class='msdiv' id='msdiv192'></a>Mayi evaṃ sarantamhi,<br>
bhagavāpi anussari;<br>
Buddhaṃ anussarantassa,<br>
pīti me hoti tāvade.</p>
<p><a class='sc' id='11'></a><a class='ms' id='p_20Ap1_5051'></a><a class='msdiv' id='msdiv193'></a>Kālañca punarāgamma,<br>
upesi maṃ mahāmuni;<br>
Sampattepi na jānāmi,<br>
ayaṃ buddho mahāmuni.</p>
<p><a class='sc' id='12'></a><a class='ms' id='p_20Ap1_5052'></a><a class='msdiv' id='msdiv194'></a>Anukampako kāruṇiko,<br>
piyadassī mahāmuni;<br>
Sañjānāpesi attānaṃ,<br>
‘ahaṃ buddho sadevake’.</p>
<p><a class='sc' id='13'></a><a class='ms' id='p_20Ap1_5053'></a><a class='msdiv' id='msdiv195'></a>Sañjānitvāna sambuddhaṃ,<br>
piyadassiṃ mahāmuniṃ;<br>
Sakaṃ cittaṃ pasādetvā,<br>
idaṃ vacanamabraviṃ.</p>
<p><a class='sc' id='14'></a><a class='ms' id='p_20Ap1_5054'></a><a class='msdiv' id='msdiv196'></a>‘<span class='var' id='note1261' title='sabbe (s2, s3)'>Aññe</span> pīṭhe ca pallaṅke,<br>
āsandīsu nisīdare;<br>
Tuvampi sabbadassāvī,<br>
nisīda ratanāsane’.</p>
<p><a class='sc' id='15'></a><a class='ms' id='p_20Ap1_5055'></a><a class='msdiv' id='msdiv197'></a>Sabbaratanamayaṃ pīṭhaṃ,<br>
nimminitvāna tāvade;<br>
Piyadassissa munino,<br>
adāsiṃ iddhinimmitaṃ.</p>
<p><a class='sc' id='16'></a><a class='ms' id='p_20Ap1_5056'></a><a class='msdiv' id='msdiv198'></a>Ratane ca nisinnassa,<br>
pīṭhake iddhinimmite;<br>
Kumbhamattaṃ jambuphalaṃ,<br>
adāsiṃ tāvade ahaṃ.</p>
<p><a class='sc' id='17'></a><a class='ms' id='p_20Ap1_5057'></a><a class='msdiv' id='msdiv199'></a>Mama hāsaṃ janetvāna,<br>
paribhuñji mahāmuni;<br>
Tadā cittaṃ pasādetvā,<br>
satthāraṃ abhivādayiṃ.</p>
<p><a class='sc' id='18'></a><a class='ms' id='p_20Ap1_5058'></a><a class='msdiv' id='msdiv200'></a>Piyadassī tu bhagavā,<br>
lokajeṭṭho narāsabho;<br>
Ratanāsanamāsīno,<br>
imā gāthā abhāsatha.</p>
<p><a class='sc' id='19'></a><a class='ms' id='p_20Ap1_5059'></a><a class='msdiv' id='msdiv201'></a>‘Yo me ratanamayaṃ pīṭhaṃ,<br>
amatañca phalaṃ adā;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='20'></a><a class='ms' id='p_20Ap1_5060'></a><a class='msdiv' id='msdiv202'></a>Sattasattati kappāni,<br>
devaloke ramissati;<br>
Pañcasattatikkhattuñca,<br>
cakkavattī bhavissati.</p>
<p><a class='sc' id='21'></a><a class='ms' id='p_20Ap1_5061'></a><a class='msdiv' id='msdiv203'></a>Dvattiṃsakkhattuṃ devindo,<br>
devarajjaṃ karissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='22'></a><a class='pts' id='pts2.353'></a><a class='ms' id='p_20Ap1_5062'></a><a class='msdiv' id='msdiv204'></a>Soṇṇamayaṃ rūpimayaṃ,<br>
pallaṅkaṃ sukataṃ bahuṃ;<br>
Lohitaṅgamayañceva,<br>
lacchati ratanāmayaṃ.</p>
<p><a class='sc' id='23'></a><a class='ms' id='p_20Ap1_5063'></a><a class='msdiv' id='msdiv205'></a>Caṅkamantampi manujaṃ,<br>
puññakammasamaṅginaṃ;<br>
Pallaṅkāni anekāni,<br>
parivāressare tadā.</p>
<p><a class='sc' id='24'></a><a class='ms' id='p_20Ap1_5064'></a><a class='msdiv' id='msdiv206'></a>Kūṭāgārā ca pāsādā,<br>
sayanañca mahārahaṃ;<br>
Imassa cittamaññāya,<br>
nibbattissanti tāvade.</p>
<p><a class='sc' id='25'></a><a class='ms' id='p_20Ap1_5065'></a><a class='msdiv' id='msdiv207'></a>Saṭṭhi nāgasahassāni,<br>
sabbālaṅkārabhūsitā;<br>
Suvaṇṇakacchā mātaṅgā,<br>
<span class='var' id='note1262' title='hemakappanivāsanā (si) | hemakappanivāsasā (s2, s3, mr)'>hemakappanavāsasā</span>.</p>
<p><a class='sc' id='26'></a><a class='ms' id='p_20Ap1_5066'></a><a class='msdiv' id='msdiv208'></a>Ārūḷhā gāmaṇīyehi,<br>
tomaraṅkusapāṇibhi;<br>
Imaṃ paricarissanti,<br>
ratnapīṭhassidaṃ phalaṃ.</p>
<p><a class='sc' id='27'></a><a class='ms' id='p_20Ap1_5067'></a><a class='msdiv' id='msdiv209'></a>Saṭṭhi assasahassāni,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhino.</p>
<p><a class='sc' id='28'></a><a class='ms' id='p_20Ap1_5068'></a><a class='msdiv' id='msdiv210'></a>Ārūḷhā gāmaṇīyehi,<br>
illiyācāpadhāribhi;<br>
Tepimaṃ paricarissanti,<br>
ratnapīṭhassidaṃ phalaṃ.</p>
<p><a class='sc' id='29'></a><a class='ms' id='p_20Ap1_5069'></a><a class='msdiv' id='msdiv211'></a>Saṭṭhi rathasahassāni,<br>
sabbālaṅkārabhūsitā;<br>
Dīpā athopi veyagghā,<br>
sannaddhā ussitaddhajā.</p>
<p><a class='sc' id='30'></a><a class='ms' id='p_20Ap1_5070'></a><a class='msdiv' id='msdiv212'></a>Ārūḷhā gāmaṇīyehi,<br>
cāpahatthehi vammibhi;<br>
Parivāressantimaṃ niccaṃ,<br>
ratnapīṭhassidaṃ phalaṃ.</p>
<p><a class='sc' id='31'></a><a class='ms' id='p_20Ap1_5071'></a><a class='msdiv' id='msdiv213'></a>Saṭṭhi dhenusahassāni,<br>
dohaññā puṅgavūsabhe;<br>
Vacchake janayissanti,<br>
ratnapīṭhassidaṃ phalaṃ.</p>
<p><a class='sc' id='32'></a><a class='ms' id='p_20Ap1_5072'></a><a class='msdiv' id='msdiv214'></a>Soḷasitthisahassāni,<br>
sabbālaṅkārabhūsitā;<br>
Vicittavatthābharaṇā,<br>
āmukkamaṇikuṇḍalā.</p>
<p><a class='sc' id='33'></a><a class='ms' id='p_20Ap1_5073'></a><a class='msdiv' id='msdiv215'></a>Aḷārapamhā hasulā,<br>
susaññā tanumajjhimā;<br>
Parivāressantimaṃ niccaṃ,<br>
ratnapīṭhassidaṃ phalaṃ.</p>
<p><a class='sc' id='34'></a><a class='ms' id='p_20Ap1_5074'></a><a class='msdiv' id='msdiv216'></a>Aṭṭhārase kappasate,<br>
gotamo nāma cakkhumā;<br>
Tamandhakāraṃ vidhamitvā,<br>
buddho loke bhavissati.</p>
<p><a class='sc' id='35'></a><a class='ms' id='p_20Ap1_5075'></a><a class='msdiv' id='msdiv217'></a>Tassa dassanamāgamma,<br>
pabbajissatikiñcano;<br>
Tosayitvāna satthāraṃ,<br>
sāsanebhiramissati.</p>
<p><a class='sc' id='36'></a><a class='pts' id='pts2.354'></a><a class='ms' id='p_20Ap1_5076'></a><a class='msdiv' id='msdiv218'></a>Tassa dhammaṃ suṇitvāna,<br>
kilese ghātayissati;<br>
Sabbāsave pariññāya,<br>
nibbāyissatināsavo’.</p>
<p><a class='sc' id='37'></a><a class='ms' id='p_20Ap1_5077'></a><a class='msdiv' id='msdiv219'></a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Uttamatthaṃ patthayanto,<br>
sāsane viharāmahaṃ.</p>
<p><a class='sc' id='38'></a><a class='ms' id='p_20Ap1_5078'></a><a class='msdiv' id='msdiv220'></a>Idaṃ pacchimakaṃ mayhaṃ,<br>
carimo vattate bhavo;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='39'></a><a class='ms' id='p_20Ap1_5079'></a><a class='msdiv' id='msdiv221'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='40'></a><a class='ms' id='p_20Ap1_5080'></a><a class='msdiv' id='msdiv222'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='41'></a><a class='ms' id='p_20Ap1_5081'></a><a class='msdiv' id='msdiv223'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='42'></a><a class='ms' id='p_20Ap1_5082'></a>Itthaṃ sudaṃ āyasmā hemako thero imā gāthāyo abhāsitthāti.</p>
<p class='endsutta'><a class='sc' id='43'></a><a class='ms' id='p_20Ap1_5083'></a>Hemakattherassāpadānaṃ sattamaṃ.<br>
Sattarasamaṃ bhāṇavāraṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
