<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap24' lang='pli'>
<header>
<ul>
<li class='division'>Therāpadāna</li>
<li>Subhūtivagga</li>
</ul>
<h1><span class='var' id='note242' title='upavāṇattherāpadānaṃ (s2, s3)'>2 Upavānattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_913'></a><a class='msdiv' id='msdiv52'></a> “Padumuttaro nāma jino,<br>
sabbadhammāna pāragū;<br>
Jalitvā aggikkhandhova,<br>
sambuddho parinibbuto.</p>
<p><a class='sc' id='2'></a><a class='ms' id='p_20Ap1_914'></a><a class='msdiv' id='msdiv53'></a>Mahājanā samāgamma,<br>
pūjayitvā tathāgataṃ;<br>
Citaṃ katvāna sukataṃ,<br>
sarīraṃ abhiropayuṃ.</p>
<p><a class='sc' id='3'></a><a class='ms' id='p_20Ap1_915'></a><a class='msdiv' id='msdiv54'></a>Sarīrakiccaṃ katvāna,<br>
dhātuṃ tattha samānayuṃ;<br>
Sadevamānusā sabbe,<br>
buddhathūpaṃ akaṃsu te.</p>
<p><a class='sc' id='4'></a><a class='pts' id='pts1.71'></a><a class='ms' id='p_20Ap1_916'></a><a class='msdiv' id='msdiv55'></a>Paṭhamā kañcanamayā,<br>
dutiyāsi maṇīmayā;<br>
Tatiyā rūpiyamayā,<br>
catutthī phalikāmayā.</p>
<p><a class='sc' id='5'></a><a class='ms' id='p_20Ap1_917'></a><a class='msdiv' id='msdiv56'></a><span class='var' id='note244' title='tattha (s2, s3, pts1, mr)'>Tathā</span> pañcamiyā <span class='var' id='note245' title='nemi (bj) | kācehi (pts1)'>bhūmi</span>,<br>
lohitaṅgamayā ahu;<br>
Chaṭṭhā masāragallassa,<br>
sabbaratanamayūpari.</p>
<p><a class='sc' id='6'></a><a class='ms' id='p_20Ap1_918'></a><a class='msdiv' id='msdiv57'></a>Jaṅghā maṇimayā āsi,<br>
vedikā ratanamayā;<br>
Sabbasoṇṇamayo thūpo,<br>
uddhaṃ yojanamuggato.</p>
<p><a class='sc' id='7'></a><a class='ms' id='p_20Ap1_919'></a><a class='msdiv' id='msdiv58'></a>Devā tattha samāgantvā,<br>
ekato mantayuṃ tadā;<br>
Mayampi thūpaṃ kassāma,<br>
lokanāthassa tādino.</p>
<p><a class='sc' id='8'></a><a class='ms' id='p_20Ap1_920'></a><a class='msdiv' id='msdiv59'></a>Dhātu āveṇikā natthi,<br>
sarīraṃ ekapiṇḍitaṃ;<br>
Imamhi buddhathūpamhi,<br>
kassāma kañcukaṃ mayaṃ.</p>
<p><a class='sc' id='9'></a><a class='ms' id='p_20Ap1_921'></a><a class='msdiv' id='msdiv60'></a>Devā <span class='var' id='note246' title='sattaratanehi (bj, s2, s3, pts1)'>sattahi ratnehi</span>,<br>
aññaṃ vaḍḍhesu yojanaṃ;<br>
Thūpo dviyojanubbedho,<br>
timiraṃ byapahanti so.</p>
<p><a class='sc' id='10'></a><a class='ms' id='p_20Ap1_922'></a><a class='msdiv' id='msdiv61'></a>Nāgā tattha samāgantvā,<br>
ekato mantayuṃ tadā;<br>
Manussā ceva devā ca,<br>
buddhathūpaṃ akaṃsu te.</p>
<p><a class='sc' id='11'></a><a class='ms' id='p_20Ap1_923'></a><a class='msdiv' id='msdiv62'></a>Mā no pamattā <span class='var' id='note247' title='assumhā (bj, s2, s3, pts1) | āsimhā (?)'>assumha</span>,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino.</p>
<p><a class='sc' id='12'></a><a class='ms' id='p_20Ap1_924'></a><a class='msdiv' id='msdiv63'></a>Indanīlaṃ mahānīlaṃ,<br>
atho jotirasaṃ maṇiṃ;<br>
Ekato sannipātetvā,<br>
buddhathūpaṃ achādayuṃ.</p>
<p><a class='sc' id='13'></a><a class='ms' id='p_20Ap1_925'></a><a class='msdiv' id='msdiv64'></a>Sabbaṃ maṇimayaṃ āsi,<br>
tāvatā buddhacetiyaṃ;<br>
<span class='var' id='note248' title='tiṃsayojanamubbeddhaṃ (bj) | tīṇi yojanamubbiddhaṃ (pts1, mr)'>Tiyojanasamubbiddhaṃ</span>,<br>
ālokakaraṇaṃ tadā.</p>
<p><a class='sc' id='14'></a><a class='ms' id='p_20Ap1_926'></a><a class='msdiv' id='msdiv65'></a>Garuḷā ca samāgantvā,<br>
ekato mantayuṃ tadā;<br>
Manussā devā nāgā ca,<br>
buddhathūpaṃ akaṃsu te.</p>
<p><a class='sc' id='15'></a><a class='ms' id='p_20Ap1_927'></a><a class='msdiv' id='msdiv66'></a>‘Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='sc' id='16'></a><a class='ms' id='p_20Ap1_928'></a><a class='msdiv' id='msdiv67'></a>Sabbaṃ maṇimayaṃ thūpaṃ,<br>
<span class='var' id='note249' title='akaruttarakañcukaṃ (bj) | ... akaruṃ tāva kañcukaṃ (s2, s3) | ... akaruttarakañcukaṃ (pts1)'>akaruṃ te ca kañcukaṃ</span>;<br>
Yojanaṃ tepi vaḍḍhesuṃ,<br>
āyataṃ buddhacetiyaṃ.</p>
<p><a class='sc' id='17'></a><a class='ms' id='p_20Ap1_929'></a><a class='msdiv' id='msdiv68'></a>Catuyojanamubbiddho,<br>
buddhathūpo virocati;<br>
Obhāseti disā sabbā,<br>
sataraṃsīva uggato.</p>
<p><a class='sc' id='18'></a><a class='ms' id='p_20Ap1_930'></a><a class='msdiv' id='msdiv69'></a>Kumbhaṇḍā ca samāgantvā,<br>
ekato mantayuṃ tadā;<br>
Manussā ceva devā ca,<br>
nāgā ca garuḷā tathā;<br>
Paccekaṃ buddhaseṭṭhassa,<br>
akaṃsu thūpamuttamaṃ.</p>
<p><a class='sc' id='19'></a><a class='ms' id='p_20Ap1_931'></a><a class='msdiv' id='msdiv70'></a>‘Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino;<br>
Ratanehi chādessāma,<br>
āyataṃ buddhacetiyaṃ’.</p>
<p><a class='sc' id='20'></a><a class='ms' id='p_20Ap1_932'></a><a class='msdiv' id='msdiv71'></a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
<span class='var' id='note250' title='pañcayojanamubbedho (s2, s3 ^tha-ap562#21 [Upavānattheraapadāna])'>Pañcayojanamubbiddho</span>,<br>
thūpo obhāsate tadā.</p>
<p><a class='sc' id='21'></a><a class='pts' id='pts1.72'></a><a class='ms' id='p_20Ap1_933'></a><a class='msdiv' id='msdiv72'></a>Yakkhā tattha samāgantvā,<br>
ekato mantayuṃ tadā;<br>
Manussā devā nāgā ca,<br>
garuḷā kumbhaaṇḍakā.</p>
<p><a class='sc' id='22'></a><a class='ms' id='p_20Ap1_934'></a><a class='msdiv' id='msdiv73'></a>Paccekaṃ buddhaseṭṭhassa,<br>
akaṃsu thūpamuttamaṃ;<br>
‘Mā no pamattā assumha,<br>
appamattā sadevakā.</p>
<p><a class='sc' id='23'></a><a class='ms' id='p_20Ap1_935'></a><a class='msdiv' id='msdiv74'></a>Mayampi thūpaṃ kassāma,<br>
lokanāthassa tādino;<br>
Phalikāhi chādessāma,<br>
āyataṃ buddhacetiyaṃ’.</p>
<p><a class='sc' id='24'></a><a class='ms' id='p_20Ap1_936'></a><a class='msdiv' id='msdiv75'></a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
Cha yojanāni ubbiddho,<br>
thūpo obhāsate tadā.</p>
<p><a class='sc' id='25'></a><a class='ms' id='p_20Ap1_937'></a><a class='msdiv' id='msdiv76'></a>Gandhabbā ca samāgantvā,<br>
ekato mantayuṃ tadā;<br>
‘Manujā devatā nāgā,<br>
garuḷā kumbhayakkhakā.</p>
<p><a class='sc' id='26'></a><a class='ms' id='p_20Ap1_938'></a><a class='msdiv' id='msdiv77'></a>Sabbekaṃsu buddhathūpaṃ,<br>
mayamettha akārakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='sc' id='27'></a><a class='ms' id='p_20Ap1_939'></a><a class='msdiv' id='msdiv78'></a>Vediyo satta katvāna,<br>
chattamāropayiṃsu te;<br>
Sabbasoṇṇamayaṃ thūpaṃ,<br>
gandhabbā kārayuṃ tadā.</p>
<p><a class='sc' id='28'></a><a class='ms' id='p_20Ap1_940'></a><a class='msdiv' id='msdiv79'></a>Sattayojanamubbiddho,<br>
thūpo obhāsate tadā;<br>
Rattindivā na ñāyanti,<br>
<span class='var' id='note251' title='ālokā honti (s2, s3, mr)'>āloko hoti</span> sabbadā.</p>
<p><a class='sc' id='29'></a><a class='ms' id='p_20Ap1_941'></a><a class='msdiv' id='msdiv80'></a>Abhibhonti na tassābhā,<br>
candasūrā satārakā;<br>
Samantā yojanasate,<br>
padīpopi na pajjali.</p>
<p><a class='sc' id='30'></a><a class='ms' id='p_20Ap1_942'></a><a class='msdiv' id='msdiv81'></a>Tena kālena ye keci,<br>
thūpaṃ pūjenti mānusā;<br>
Na te thūpamāruhanti,<br>
ambare ukkhipanti te.</p>
<p><a class='sc' id='31'></a><a class='ms' id='p_20Ap1_943'></a><a class='msdiv' id='msdiv82'></a>Devehi ṭhapito yakkho,<br>
abhisammatanāmako;<br>
Dhajaṃ vā pupphadāmaṃ vā,<br>
abhiropeti uttari.</p>
<p><a class='sc' id='32'></a><a class='ms' id='p_20Ap1_944'></a><a class='msdiv' id='msdiv83'></a>Na te passanti taṃ yakkhaṃ,<br>
dāmaṃ passanti gacchato;<br>
Evaṃ passitvā gacchantā,<br>
sabbe gacchanti suggatiṃ.</p>
<p><a class='sc' id='33'></a><a class='ms' id='p_20Ap1_945'></a><a class='msdiv' id='msdiv84'></a><span class='var' id='note252' title='visaddhā (bj, pts1)'>Viruddhā</span> ye pāvacane,<br>
pasannā ye ca sāsane;<br>
Pāṭiheraṃ daṭṭhukāmā,<br>
thūpaṃ pūjenti mānusā.</p>
<p><a class='sc' id='34'></a><a class='ms' id='p_20Ap1_946'></a><a class='msdiv' id='msdiv85'></a>Nagare haṃsavatiyā,<br>
ahosiṃ <span class='var' id='note253' title='varako (s2, s3, mr) | vadako (pts1)'>bhatako</span> tadā;<br>
Āmoditaṃ janaṃ disvā,<br>
evaṃ cintesahaṃ tadā.</p>
<p><a class='sc' id='35'></a><a class='ms' id='p_20Ap1_947'></a><a class='msdiv' id='msdiv86'></a>‘Uḷāro bhagavā heso,<br>
yassa dhātudharedisaṃ;<br>
Imā ca janatā tuṭṭhā,<br>
kāraṃ <span class='var' id='note254' title='kubbantanappakaṃ (bj) | kubbanti tappare (pts1)'>kubbaṃ na tappare</span>.</p>
<p><a class='sc' id='36'></a><a class='ms' id='p_20Ap1_948'></a><a class='msdiv' id='msdiv87'></a>Ahampi kāraṃ kassāmi,<br>
lokanāthassa tādino;<br>
Tassa dhammesu dāyādo,<br>
bhavissāmi anāgate’.</p>
<p><a class='sc' id='37'></a><a class='pts' id='pts1.73'></a><a class='ms' id='p_20Ap1_949'></a><a class='msdiv' id='msdiv88'></a>Sudhotaṃ rajakenāhaṃ,<br>
uttareyyapaṭaṃ mama;<br>
Veḷagge ālaggetvāna,<br>
dhajaṃ ukkhipimambare.</p>
<p><a class='sc' id='38'></a><a class='ms' id='p_20Ap1_950'></a><a class='msdiv' id='msdiv89'></a>Abhisammatako gayha,<br>
ambarehāsi me dhajaṃ;<br>
Vāteritaṃ dhajaṃ disvā,<br>
bhiyyo hāsaṃ janesahaṃ.</p>
<p><a class='sc' id='39'></a><a class='ms' id='p_20Ap1_951'></a><a class='msdiv' id='msdiv90'></a>Tattha cittaṃ pasādetvā,<br>
samaṇaṃ upasaṅkamiṃ;<br>
Taṃ bhikkhuṃ abhivādetvā,<br>
vipākaṃ pucchahaṃ dhaje.</p>
<p><a class='sc' id='40'></a><a class='ms' id='p_20Ap1_952'></a><a class='msdiv' id='msdiv91'></a>So me kathesi ānanda,<br>
pītisañjananaṃ mama;<br>
‘Tassa dhajassa vipākaṃ,<br>
anubhossasi sabbadā.</p>
<p><a class='sc' id='41'></a><a class='ms' id='p_20Ap1_953'></a><a class='msdiv' id='msdiv92'></a>Hatthī assā rathā pattī,<br>
senā ca caturaṅginī;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='42'></a><a class='ms' id='p_20Ap1_954'></a><a class='msdiv' id='msdiv93'></a>Saṭṭhitūriyasahassāni,<br>
bheriyo samalaṅkatā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='43'></a><a class='ms' id='p_20Ap1_955'></a><a class='msdiv' id='msdiv94'></a>Chaḷāsītisahassāni,<br>
nāriyo samalaṅkatā;<br>
Vicittavatthābharaṇā,<br>
āmuttamaṇikuṇḍalā.</p>
<p><a class='sc' id='44'></a><a class='ms' id='p_20Ap1_956'></a><a class='msdiv' id='msdiv95'></a>Aḷārapamhā hasulā,<br>
susaññā tanumajjhimā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='45'></a><a class='ms' id='p_20Ap1_957'></a><a class='msdiv' id='msdiv96'></a>Tiṃsakappasahassāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi.</p>
<p><a class='sc' id='46'></a><a class='ms' id='p_20Ap1_958'></a><a class='msdiv' id='msdiv97'></a>Sahassakkhattuṃ rājā ca,<br>
cakkavattī bhavissasi;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='47'></a><a class='ms' id='p_20Ap1_959'></a><a class='msdiv' id='msdiv98'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='48'></a><a class='ms' id='p_20Ap1_960'></a><a class='msdiv' id='msdiv99'></a>Devalokā cavitvāna,<br>
sukkamūlena codito;<br>
Puññakammena saṃyutto,<br>
brahmabandhu bhavissasi.</p>
<p><a class='sc' id='49'></a><a class='ms' id='p_20Ap1_961'></a><a class='msdiv' id='msdiv100'></a>Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.</p>
<p><a class='sc' id='50'></a><a class='ms' id='p_20Ap1_962'></a><a class='msdiv' id='msdiv101'></a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Upavānoti nāmena,<br>
hessasi satthu sāvako’.</p>
<p><a class='sc' id='51'></a><a class='ms' id='p_20Ap1_963'></a><a class='msdiv' id='msdiv102'></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayī mama.</p>
<p><a class='sc' id='52'></a><a class='ms' id='p_20Ap1_964'></a><a class='msdiv' id='msdiv103'></a>Cakkavattissa santassa,<br>
catudīpissarassa me;<br>
Tiyojanāni samantā,<br>
ussīsanti dhajā sadā.</p>
<p><a class='sc' id='53'></a><a class='pts' id='pts1.74'></a><a class='ms' id='p_20Ap1_965'></a><a class='msdiv' id='msdiv104'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
dhajadānassidaṃ phalaṃ.</p>
<p><a class='sc' id='54'></a><a class='ms' id='p_20Ap1_966'></a><a class='msdiv' id='msdiv105'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='55'></a><a class='ms' id='p_20Ap1_967'></a>Itthaṃ sudaṃ āyasmā <span class='var' id='note257' title='upavāṇo (s2, s3, pts1)'>upavāno</span> thero imā gāthāyo abhāsitthāti.</p>
<p class='endsutta'><a class='sc' id='56'></a><a class='ms' id='p_20Ap1_968'></a>Upavānattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
