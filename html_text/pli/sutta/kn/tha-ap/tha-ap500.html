<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap500' lang='pli'>
<header>
<ul>
<li class='division'>Therāpadāna</li>
<li>Kiṅkaṇipupphavagga</li>
</ul>
<h1><span class='var' id='note1550' title='puḷinathūpiyattherāpadānaṃ (s2, s3, pts1)'>8 Pulinathūpiyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6500'></a><a class='msdiv' id='msdiv57'></a>“Himavantassāvidūre,<br>
yamako nāma pabbato;<br>
Assamo sukato mayhaṃ,<br>
paṇṇasālā sumāpitā.</p>
<p><a class='sc' id='2'></a><a class='ms' id='p_20Ap1_6501'></a><a class='msdiv' id='msdiv58'></a>Nārado nāma nāmena,<br>
jaṭilo uggatāpano;<br>
Catuddasasahassāni,<br>
sissā paricaranti maṃ.</p>
<p><a class='sc' id='3'></a><a class='ms' id='p_20Ap1_6502'></a><a class='msdiv' id='msdiv59'></a>Paṭisallīnako santo,<br>
evaṃ cintesahaṃ tadā;<br>
‘Sabbo jano maṃ pūjeti,<br>
nāhaṃ pūjemi kiñcanaṃ.</p>
<p><a class='sc' id='4'></a><a class='ms' id='p_20Ap1_6503'></a><a class='msdiv' id='msdiv60'></a>Na me ovādako atthi,<br>
vattā koci na vijjati;<br>
Anācariyupajjhāyo,<br>
vane vāsaṃ upemahaṃ.</p>
<p><a class='sc' id='5'></a><a class='ms' id='p_20Ap1_6504'></a><a class='msdiv' id='msdiv61'></a>Upāsamāno yamahaṃ,<br>
garucittaṃ upaṭṭhahe;<br>
So me ācariyo natthi,<br>
vanavāso niratthako.</p>
<p><a class='sc' id='6'></a><a class='ms' id='p_20Ap1_6505'></a><a class='msdiv' id='msdiv62'></a>Āyāgaṃ me gavesissaṃ,<br>
garuṃ bhāvaniyaṃ tathā;<br>
Sāvassayo vasissāmi,<br>
na koci garahissati’.</p>
<p><a class='sc' id='7'></a><a class='ms' id='p_20Ap1_6506'></a><a class='msdiv' id='msdiv63'></a>Uttānakūlā nadikā,<br>
supatitthā manoramā;<br>
Saṃsuddhapulinākiṇṇā,<br>
avidūre mamassamaṃ.</p>
<p><a class='sc' id='8'></a><a class='ms' id='p_20Ap1_6507'></a><a class='msdiv' id='msdiv64'></a>Nadiṃ amarikaṃ nāma,<br>
upagantvānahaṃ tadā;<br>
Saṃvaḍḍhayitvā pulinaṃ,<br>
akaṃ pulinacetiyaṃ.</p>
<p><a class='sc' id='9'></a><a class='pts' id='pts2.438'></a><a class='ms' id='p_20Ap1_6508'></a><a class='msdiv' id='msdiv65'></a>Ye te ahesuṃ sambuddhā,<br>
bhavantakaraṇā munī;<br>
Tesaṃ etādiso thūpo,<br>
taṃ nimittaṃ karomahaṃ.</p>
<p><a class='sc' id='10'></a><a class='ms' id='p_20Ap1_6509'></a><a class='msdiv' id='msdiv66'></a>Karitvā <span class='var' id='note1551' title='puline (si, pts1) | puḷine (s2, s3)'>pulinaṃ</span> thūpaṃ,<br>
sovaṇṇaṃ māpayiṃ ahaṃ;<br>
Soṇṇakiṅkaṇipupphāni,<br>
sahasse tīṇi pūjayiṃ.</p>
<p><a class='sc' id='11'></a><a class='ms' id='p_20Ap1_6510'></a><a class='msdiv' id='msdiv67'></a><span class='var' id='note1552' title='sāyapātaṃ (c1)'>Sāyaṃ pātaṃ</span> namassāmi,<br>
vedajāto katañjalī;<br>
Sammukhā viya sambuddhaṃ,<br>
vandiṃ pulinacetiyaṃ.</p>
<p><a class='sc' id='12'></a><a class='ms' id='p_20Ap1_6511'></a><a class='msdiv' id='msdiv68'></a>Yadā kilesā jāyanti,<br>
vitakkā gehanissitā;<br>
Sarāmi sukataṃ thūpaṃ,<br>
paccavekkhāmi tāvade.</p>
<p><a class='sc' id='13'></a><a class='ms' id='p_20Ap1_6512'></a><a class='msdiv' id='msdiv69'></a>Upanissāya viharaṃ,<br>
satthavāhaṃ vināyakaṃ;<br>
Kilese saṃvaseyyāsi,<br>
na yuttaṃ tava mārisa.</p>
<p><a class='sc' id='14'></a><a class='ms' id='p_20Ap1_6513'></a><a class='msdiv' id='msdiv70'></a>Saha āvajjite thūpe,<br>
gāravaṃ hoti me tadā;<br>
Kuvitakke vinodesiṃ,<br>
nāgo tuttaṭṭito yathā.</p>
<p><a class='sc' id='15'></a><a class='ms' id='p_20Ap1_6514'></a><a class='msdiv' id='msdiv71'></a>Evaṃ viharamānaṃ maṃ,<br>
maccurājābhimaddatha;<br>
Tattha kālaṅkato santo,<br>
brahmalokamagacchahaṃ.</p>
<p><a class='sc' id='16'></a><a class='ms' id='p_20Ap1_6515'></a><a class='msdiv' id='msdiv72'></a>Yāvatāyuṃ vasitvāna,<br>
<span class='var' id='note1553' title='tidase (bj, pts1)'>tidive</span> upapajjahaṃ;<br>
Asītikkhattuṃ devindo,<br>
devarajjamakārayiṃ.</p>
<p><a class='sc' id='17'></a><a class='ms' id='p_20Ap1_6516'></a><a class='msdiv' id='msdiv73'></a>Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='18'></a><a class='ms' id='p_20Ap1_6517'></a><a class='msdiv' id='msdiv74'></a><span class='var' id='note1554' title='tesaṃ kiṅkaṇipupphānaṃ (bj, s2, s3) | tesaṃ kiṅkhanipupphānaṃ (pts1)'>Soṇṇakiṅkaṇipupphānaṃ</span>,<br>
vipākaṃ anubhomahaṃ;<br>
Dhātīsatasahassāni,<br>
parivārenti <span class='var' id='note1555' title='me (mr)'>maṃ</span> bhave.</p>
<p><a class='sc' id='19'></a><a class='ms' id='p_20Ap1_6518'></a><a class='msdiv' id='msdiv75'></a>Thūpassa pariciṇṇattā,<br>
rajojallaṃ na limpati;<br>
Gatte sedā na muccanti,<br>
suppabhāso bhavāmahaṃ.</p>
<p><a class='sc' id='20'></a><a class='ms' id='p_20Ap1_6519'></a><a class='msdiv' id='msdiv76'></a>Aho me sukato thūpo,<br>
sudiṭṭhā marikā nadī;<br>
Thūpaṃ katvāna pulinaṃ,<br>
pattomhi acalaṃ padaṃ.</p>
<p><a class='sc' id='21'></a><a class='ms' id='p_20Ap1_6520'></a><a class='msdiv' id='msdiv77'></a>Kusalaṃ kattukāmena,<br>
jantunā sāragāhinā;<br>
Natthi khettaṃ akhettaṃ vā,<br>
paṭipattīva <span class='var' id='note1556' title='sārakā (s2, s3) | sārikā (pts1) | sāratā (mr)'>sādhakā</span>.</p>
<p><a class='sc' id='22'></a><a class='ms' id='p_20Ap1_6521'></a><a class='msdiv' id='msdiv78'></a>Yathāpi balavā poso,<br>
aṇṇavaṃ taritussahe;<br>
Parittaṃ kaṭṭhamādāya,<br>
pakkhandeyya mahāsaraṃ.</p>
<p><a class='sc' id='23'></a><a class='ms' id='p_20Ap1_6522'></a><a class='msdiv' id='msdiv79'></a>Imāhaṃ kaṭṭhaṃ nissāya,<br>
tarissāmi mahodadhiṃ;<br>
Ussāhena vīriyena,<br>
tareyya udadhiṃ naro.</p>
<p><a class='sc' id='24'></a><a class='pts' id='pts2.439'></a><a class='ms' id='p_20Ap1_6523'></a><a class='msdiv' id='msdiv80'></a>Tatheva me kataṃ kammaṃ,<br>
parittaṃ thokakañca yaṃ;<br>
Taṃ kammaṃ upanissāya,<br>
saṃsāraṃ samatikkamiṃ.</p>
<p><a class='sc' id='25'></a><a class='ms' id='p_20Ap1_6524'></a><a class='msdiv' id='msdiv81'></a>Pacchime bhave sampatte,<br>
sukkamūlena codito;<br>
Sāvatthiyaṃ pure jāto,<br>
mahāsāle suaḍḍhake.</p>
<p><a class='sc' id='26'></a><a class='ms' id='p_20Ap1_6525'></a><a class='msdiv' id='msdiv82'></a>Saddhā mātā pitā mayhaṃ,<br>
buddhassa saraṇaṃ gatā;<br>
Ubho diṭṭhapadā ete,<br>
anuvattanti sāsanaṃ.</p>
<p><a class='sc' id='27'></a><a class='ms' id='p_20Ap1_6526'></a><a class='msdiv' id='msdiv83'></a>Bodhipapaṭikaṃ gayha,<br>
soṇṇathūpamakārayuṃ;<br>
<span class='var' id='note1557' title='sāyapātaṃ (pts1, c1)'>Sāyaṃ pātaṃ</span> namassanti,<br>
sakyaputtassa sammukhā.</p>
<p><a class='sc' id='28'></a><a class='ms' id='p_20Ap1_6527'></a><a class='msdiv' id='msdiv84'></a>Uposathamhi divase,<br>
soṇṇathūpaṃ vinīharuṃ;<br>
Buddhassa vaṇṇaṃ kittentā,<br>
tiyāmaṃ vītināmayuṃ.</p>
<p><a class='sc' id='29'></a><a class='ms' id='p_20Ap1_6528'></a><a class='msdiv' id='msdiv85'></a><span class='var' id='note1558' title='samā disvānahaṃ (s2, s3) | pasādetvānahaṃ (mr)'>Saha disvānahaṃ</span> thūpaṃ,<br>
sariṃ pulinacetiyaṃ;<br>
Ekāsane nisīditvā,<br>
arahattamapāpuṇiṃ.</p>
</blockquote>
<p class='endsutta'><a class='sc' id='30'></a><a class='ms' id='p_20Ap1_6529'></a>Dvāvīsatimaṃ bhāṇavāraṃ.</p>
<blockquote class='gatha'>
<p><a class='sc' id='31'></a><a class='ms' id='p_20Ap1_6530'></a><a class='msdiv' id='msdiv86'></a>Gavesamāno taṃ vīraṃ,<br>
dhammasenāpatiddasaṃ;<br>
Agārā nikkhamitvāna,<br>
pabbajiṃ tassa santike.</p>
<p><a class='sc' id='32'></a><a class='ms' id='p_20Ap1_6531'></a><a class='msdiv' id='msdiv87'></a>Jātiyā sattavassena,<br>
arahattamapāpuṇiṃ;<br>
Upasampādayī buddho,<br>
guṇamaññāya cakkhumā.</p>
<p><a class='sc' id='33'></a><a class='ms' id='p_20Ap1_6532'></a><a class='msdiv' id='msdiv88'></a>Dārakeneva santena,<br>
kiriyaṃ niṭṭhitaṃ mayā;<br>
Kataṃ me karaṇīyajja,<br>
sakyaputtassa sāsane.</p>
<p><a class='sc' id='34'></a><a class='ms' id='p_20Ap1_6533'></a><a class='msdiv' id='msdiv89'></a>Sabbaverabhayātīto,<br>
<span class='var' id='note1559' title='sabbasaṅgātito (c1)'>sabbasaṅgātigo</span> isi;<br>
Sāvako te mahāvīra,<br>
soṇṇathūpassidaṃ phalaṃ.</p>
<p><a class='sc' id='35'></a><a class='ms' id='p_20Ap1_6534'></a><a class='msdiv' id='msdiv90'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='36'></a><a class='ms' id='p_20Ap1_6535'></a><a class='msdiv' id='msdiv91'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='37'></a><a class='ms' id='p_20Ap1_6536'></a><a class='msdiv' id='msdiv92'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='38'></a><a class='ms' id='p_20Ap1_6537'></a>Itthaṃ sudaṃ āyasmā <span class='var' id='note1560' title='puḷinathūpiyo (s2, s3)'>pulinathūpiyo</span> thero imā gāthāyo abhāsitthāti.</p>
<p class='endsutta'><a class='sc' id='39'></a><a class='ms' id='p_20Ap1_6538'></a>Pulinathūpiyattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
