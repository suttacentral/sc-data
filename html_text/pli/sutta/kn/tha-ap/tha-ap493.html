<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap493' lang='pli'>
<header>
<ul>
<li class='division'>Therāpadāna</li>
<li>Kiṅkaṇipupphavagga</li>
</ul>
<h1>1. Tikiṅkaṇipupphiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6430'></a><a class='msdiv' id='msdiv1'></a>“Kaṇikāraṃva jotantaṃ,<br>
nisinnaṃ pabbatantare;<br>
Addasaṃ virajaṃ buddhaṃ,<br>
vipassiṃ lokanāyakaṃ.</p>
<p><a class='sc' id='2'></a><a class='ms' id='p_20Ap1_6431'></a><a class='msdiv' id='msdiv2'></a>Tīṇi kiṅkaṇipupphāni,<br>
paggayha abhiropayiṃ;<br>
Sambuddhamabhipūjetvā,<br>
gacchāmi dakkhiṇāmukho.</p>
<p><a class='sc' id='3'></a><a class='ms' id='p_20Ap1_6432'></a><a class='msdiv' id='msdiv3'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='4'></a><a class='ms' id='p_20Ap1_6433'></a><a class='msdiv' id='msdiv4'></a>Ekanavutito kappe,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='5'></a><a class='pts' id='pts2.434'></a><a class='ms' id='p_20Ap1_6434'></a><a class='msdiv' id='msdiv5'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='6'></a><a class='ms' id='p_20Ap1_6435'></a><a class='msdiv' id='msdiv6'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='7'></a><a class='ms' id='p_20Ap1_6436'></a><a class='msdiv' id='msdiv7'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='8'></a><a class='ms' id='p_20Ap1_6437'></a>Itthaṃ sudaṃ āyasmā tikiṅkaṇipupphiyo thero imā gāthāyo abhāsitthāti.</p>
<p class='endsutta'><a class='sc' id='9'></a><a class='ms' id='p_20Ap1_6438'></a>Tikiṅkaṇipupphiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
