<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap163' lang='pli'>
<header>
<ul>
<li class='division'>Therāpadāna</li>
<li>Supāricariyavagga</li>
</ul>
<h1>1. Supāricariyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_2433'></a><a class='msdiv' id='msdiv1'></a>“Padumo nāma nāmena,<br>
dvipadindo narāsabho;<br>
Pavanā abhinikkhamma,<br>
dhammaṃ deseti cakkhumā.</p>
<p><a class='sc' id='2'></a><a class='ms' id='p_20Ap1_2434'></a><a class='msdiv' id='msdiv2'></a>Yakkhānaṃ samayo āsi,<br>
avidūre mahesino;<br>
Yena kiccena sampattā,<br>
ajjhāpekkhiṃsu tāvade.</p>
<p><a class='sc' id='3'></a><a class='ms' id='p_20Ap1_2435'></a><a class='msdiv' id='msdiv3'></a>Buddhassa giramaññāya,<br>
amatassa ca desanaṃ;<br>
Pasannacitto sumano,<br>
apphoṭetvā upaṭṭhahiṃ.</p>
<p><a class='sc' id='4'></a><a class='ms' id='p_20Ap1_2436'></a><a class='msdiv' id='msdiv4'></a>Suciṇṇassa phalaṃ passa,<br>
upaṭṭhānassa satthuno;<br>
Tiṃsakappasahassesu,<br>
duggatiṃ nupapajjahaṃ.</p>
<p><a class='sc' id='5'></a><a class='ms' id='p_20Ap1_2437'></a><a class='msdiv' id='msdiv5'></a>Ūnatiṃse kappasate,<br>
samalaṅkatanāmako;<br>
Sattaratanasampanno,<br>
cakkavattī mahabbalo.</p>
<p><a class='sc' id='6'></a><a class='ms' id='p_20Ap1_2438'></a><a class='msdiv' id='msdiv6'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='7'></a><a class='ms' id='p_20Ap1_2439'></a>Itthaṃ sudaṃ āyasmā supāricariyo thero imā gāthāyo abhāsitthāti.</p>
<p class='endsutta'><a class='sc' id='8'></a><a class='ms' id='p_20Ap1_2440'></a>Supāricariyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
