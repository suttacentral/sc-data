<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap2' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>2. Paccekabuddhaapadāna</h1>
</header>
<p><a class='sc' id='1'></a><a class='ms' id='p_20Ap1_86'></a>Atha paccekabuddhāpadānaṃ suṇātha—</p>
<blockquote class='gatha'>
<p><a class='sc' id='2'></a><a class='pts' id='pts1.7'></a><a class='ms' id='p_20Ap1_87'></a><a class='msdiv' id='msdiv83'></a>“Tathāgataṃ jetavane vasantaṃ,<br>
Apucchi vedehamunī nataṅgo;<br>
‘Paccekabuddhā kira nāma honti,<br>
Bhavanti te hetubhi kehi <span class='var' id='note31' title='dhīrā (s2, s3, pts1)'>vīra</span>’.</p>
<p><a class='sc' id='3'></a><a class='ms' id='p_20Ap1_88'></a><a class='msdiv' id='msdiv84'></a>Tadāha sabbaññuvaro mahesi,<br>
Ānandabhaddaṃ madhurassarena;<br>
‘Ye <span class='var' id='note32' title='sabbabuddhesu (s2, s3, pts1, mr)'>pubbabuddhesu</span> katādhikārā,<br>
Aladdhamokkhā jinasāsanesu.</p>
<p><a class='sc' id='4'></a><a class='ms' id='p_20Ap1_89'></a><a class='msdiv' id='msdiv85'></a>Teneva saṃvegamukhena dhīrā,<br>
Vināpi buddhehi sutikkhapaññā;<br>
Ārammaṇenāpi parittakena,<br>
Paccekabodhiṃ anupāpuṇanti.</p>
<p><a class='sc' id='5'></a><a class='ms' id='p_20Ap1_90'></a><a class='msdiv' id='msdiv86'></a>Sabbamhi lokamhi mamaṃ ṭhapetvā,<br>
Paccekabuddhehi samova natthi;<br>
Tesaṃ imaṃ vaṇṇapadesamattaṃ,<br>
Vakkhāmahaṃ sādhu mahāmunīnaṃ.</p>
<p><a class='sc' id='6'></a><a class='ms' id='p_20Ap1_91'></a><a class='msdiv' id='msdiv87'></a>Sayameva buddhānaṃ mahāisīnaṃ,<br>
Sādhūni vākyāni <span class='var' id='note33' title='madhuṃva (bj, s2, s3) | madhuñca (pts1)'>madhūva</span> khuddaṃ;<br>
Anuttaraṃ bhesajaṃ patthayantā,<br>
Suṇātha sabbesu pasannacittā’.</p>
<p><a class='sc' id='7'></a><a class='ms' id='p_20Ap1_92'></a><a class='msdiv' id='msdiv88'></a>Paccekabuddhānaṃ samāgatānaṃ,<br>
Paramparaṃ byākaraṇāni yāni;<br>
Ādīnavo yañca virāgavatthuṃ,<br>
Yathā ca bodhiṃ anupāpuṇiṃsu.</p>
<p><a class='sc' id='8'></a><a class='pts' id='pts1.8'></a><a class='ms' id='p_20Ap1_93'></a><a class='msdiv' id='msdiv89'></a>Sarāgavatthūsu virāgasaññī,<br>
Rattamhi lokamhi virattacittā;<br>
Hitvā papañce <span class='var' id='note34' title='vijiya phanditāni (bj) | jitaphanditāni (s2, s3, pts1, c1) | jitabandhitāni (mr)'>jiya phanditāni</span>,<br>
Tatheva bodhiṃ anupāpuṇiṃsu.</p>
<p><a class='sc' id='9'></a><a class='ms' id='p_20Ap1_94'></a><a class='msdiv' id='msdiv90'></a>Sabbesu bhūtesu nidhāya daṇḍaṃ,<br>
Aviheṭhayaṃ aññatarampi tesaṃ;<br>
Mettena cittena hitānukampī,<br>
Eko care khaggavisāṇakappo.</p>
<p><a class='sc' id='10'></a><a class='ms' id='p_20Ap1_95'></a><a class='msdiv' id='msdiv91'></a>Sabbesu bhūtesu nidhāya daṇḍaṃ,<br>
Aviheṭhayaṃ aññatarampi tesaṃ;<br>
Na puttamiccheyya kuto sahāyaṃ,<br>
Eko care khaggavisāṇakappo’.</p>
<p><a class='sc' id='11'></a><a class='ms' id='p_20Ap1_96'></a><a class='msdiv' id='msdiv92'></a>‘Saṃsaggajātassa bhavanti snehā,<br>
Snehanvayaṃ dukkhamidaṃ pahoti;<br>
Ādīnavaṃ snehajaṃ pekkhamāno,<br>
Eko care khaggavisāṇakappo’.</p>
<p><a class='sc' id='12'></a><a class='ms' id='p_20Ap1_97'></a><a class='msdiv' id='msdiv93'></a>‘Mitte suhajje anukampamāno,<br>
Hāpeti atthaṃ paṭibaddhacitto;<br>
Etaṃ bhayaṃ santhave pekkhamāno,<br>
Eko care khaggavisāṇakappo’.</p>
<p><a class='sc' id='13'></a><a class='ms' id='p_20Ap1_98'></a><a class='msdiv' id='msdiv94'></a>‘Vaṃso visālova yathā visatto,<br>
Puttesu dāresu ca yā apekkhā;<br>
Vaṃse kaḷīrova asajjamāno,<br>
Eko care khaggavisāṇakappo’.</p>
<p><a class='sc' id='14'></a><a class='ms' id='p_20Ap1_99'></a><a class='msdiv' id='msdiv95'></a>‘Migo araññamhi yathā abaddho,<br>
Yenicchakaṃ gacchati gocarāya;<br>
Viññū naro seritaṃ pekkhamāno,<br>
Eko care khaggavisāṇakappo’.</p>
<p><a class='sc' id='15'></a><a class='ms' id='p_20Ap1_100'></a><a class='msdiv' id='msdiv96'></a>‘Āmantanā hoti sahāyamajjhe,<br>
Vāse <span class='var' id='note36' title='vāse (si, s2, s3, pts1)'>ca</span> ṭhāne gamane cārikāya;<br>
Anabhijjhitaṃ seritaṃ pekkhamāno,<br>
Eko care khaggavisāṇakappo’.</p>
<p><a class='sc' id='16'></a><a class='pts' id='pts1.9'></a><a class='ms' id='p_20Ap1_101'></a><a class='msdiv' id='msdiv97'></a>‘Khiḍḍā ratī hoti sahāyamajjhe,<br>
Puttesu pemaṃ vipulañca hoti;<br>
Piyavippayogaṃ vijigucchamāno,<br>
Eko care khaggavisāṇakappo’.</p>
<p><a class='sc' id='17'></a><a class='ms' id='p_20Ap1_102'></a><a class='msdiv' id='msdiv98'></a>‘Cātuddiso appaṭigho ca hoti,<br>
Santussamāno itarītarena;<br>
Parissayānaṃ sahitā achambhī,<br>
Eko care khaggavisāṇakappo’.</p>
<p><a class='sc' id='18'></a><a class='ms' id='p_20Ap1_103'></a><a class='msdiv' id='msdiv99'></a>‘Dussaṅgahā pabbajitāpi eke,<br>
Atho gahaṭṭhā gharamāvasantā;<br>
Appossukko paraputtesu hutvā,<br>
Eko care khaggavisāṇakappo’.</p>
<p><a class='sc' id='19'></a><a class='ms' id='p_20Ap1_104'></a><a class='msdiv' id='msdiv100'></a>‘Oropayitvā gihibyañjanāni,<br>
Sañchinnapatto yathā koviḷāro;<br>
Chetvāna vīro gihibandhanāni,<br>
Eko care khaggavisāṇakappo’.</p>
<p><a class='sc' id='20'></a><a class='ms' id='p_20Ap1_105'></a><a class='msdiv' id='msdiv101'></a>‘Sace labhetha nipakaṃ sahāyaṃ,<br>
Saddhiṃ caraṃ sādhuvihāridhīraṃ;<br>
Abhibhuyya sabbāni parissayāni,<br>
Careyya tenattamano satīmā’.</p>
<p><a class='sc' id='21'></a><a class='ms' id='p_20Ap1_106'></a><a class='msdiv' id='msdiv102'></a>‘No ce labhetha nipakaṃ sahāyaṃ,<br>
Saddhiṃ caraṃ sādhuvihāri dhīraṃ;<br>
Rājāva raṭṭhaṃ vijitaṃ pahāya,<br>
Eko care mātaṅgaraññeva nāgo’.</p>
<p><a class='sc' id='22'></a><a class='ms' id='p_20Ap1_107'></a><a class='msdiv' id='msdiv103'></a>‘Addhā pasaṃsāma sahāyasampadaṃ,<br>
Seṭṭhā samā sevitabbā sahāyā;<br>
Ete aladdhā anavajjabhojī,<br>
Eko care khaggavisāṇakappo’.</p>
<p><a class='sc' id='23'></a><a class='ms' id='p_20Ap1_108'></a><a class='msdiv' id='msdiv104'></a>‘Disvā suvaṇṇassa pabhassarāni,<br>
Kammāraputtena suniṭṭhitāni;<br>
Saṅghaṭṭamānāni duve bhujasmiṃ,<br>
Eko care khaggavisāṇakappo’.</p>
<p><a class='sc' id='24'></a><a class='ms' id='p_20Ap1_109'></a><a class='msdiv' id='msdiv105'></a>‘Evaṃ dutīyena sahā mamassa,<br>
Vācābhilāpo abhisajjanā vā;<br>
Etaṃ bhayaṃ āyatiṃ pekkhamāno,<br>
Eko care khaggavisāṇakappo’.</p>
<p><a class='sc' id='25'></a><a class='pts' id='pts1.10'></a><a class='ms' id='p_20Ap1_110'></a><a class='msdiv' id='msdiv106'></a>‘Kāmā hi citrā madhurā manoramā,<br>
Virūparūpena mathenti cittaṃ;<br>
Ādīnavaṃ kāmaguṇesu disvā,<br>
Eko care khaggavisāṇakappo’.</p>
<p><a class='sc' id='26'></a><a class='ms' id='p_20Ap1_111'></a><a class='msdiv' id='msdiv107'></a>‘Ītī ca gaṇḍo ca upaddavo ca,<br>
Rogo ca sallañca bhayañca metaṃ;<br>
Etaṃ bhayaṃ kāmaguṇesu disvā,<br>
Eko care khaggavisāṇakappo’.</p>
<p><a class='sc' id='27'></a><a class='ms' id='p_20Ap1_112'></a><a class='msdiv' id='msdiv108'></a>‘Sītañca uṇhañca khudaṃ pipāsaṃ,<br>
Vātātape <span class='var' id='note38' title='ḍaṃsasiriṃsape (bj, s2, s3) | daṃsasiriṃsape (pts1)'>ḍaṃsasarīsape</span> ca;<br>
Sabbānipetāni <span class='var' id='note39' title='abhibhavitvā (s2, s3, pts1) | abhisambhavitvā (^snp1.3#333 [Khaggavisāṇasutta];)'>abhibbhavitvā</span>,<br>
Eko care khaggavisāṇakappo’.</p>
<p><a class='sc' id='28'></a><a class='ms' id='p_20Ap1_113'></a><a class='msdiv' id='msdiv109'></a>‘Nāgova yūthāni vivajjayitvā,<br>
Sañjātakhandho padumī uḷāro;<br>
Yathābhirantaṃ viharaṃ araññe,<br>
Eko care khaggavisāṇakappo’.</p>
<p><a class='sc' id='29'></a><a class='ms' id='p_20Ap1_114'></a><a class='msdiv' id='msdiv110'></a>‘Aṭṭhāna taṃ saṅgaṇikāratassa,<br>
Yaṃ <span class='var' id='note40' title='phussaye (s2, s3)'>phassaye</span> sāmayikaṃ vimuttiṃ;<br>
Ādiccabandhussa vaco nisamma,<br>
Eko care khaggavisāṇakappo’.</p>
<p><a class='sc' id='30'></a><a class='ms' id='p_20Ap1_115'></a><a class='msdiv' id='msdiv111'></a>‘Diṭṭhīvisūkāni upātivatto,<br>
Patto niyāmaṃ paṭiladdhamaggo;<br>
Uppannañāṇomhi anaññaneyyo,<br>
Eko care khaggavisāṇakappo’.</p>
<p><a class='sc' id='31'></a><a class='ms' id='p_20Ap1_116'></a><a class='msdiv' id='msdiv112'></a>‘Nillolupo nikkuho nippipāso,<br>
<span class='var' id='note41' title='nimmakkho (si, s2, s3, pts1)'>Nimmakkha</span> niddhantakasāvamoho;<br>
<span class='var' id='note42' title='nirāsaṃso (si) | nirāsāso (mr)'>Nirāsayo</span> sabbaloke bhavitvā,<br>
Eko care khaggavisāṇakappo’.</p>
<p><a class='sc' id='32'></a><a class='ms' id='p_20Ap1_117'></a><a class='msdiv' id='msdiv113'></a>‘Pāpaṃ sahāyaṃ parivajjayetha,<br>
Anatthadassiṃ visame niviṭṭhaṃ;<br>
Sayaṃ na seve pasutaṃ pamattaṃ,<br>
Eko care khaggavisāṇakappo’.</p>
<p><a class='sc' id='33'></a><a class='pts' id='pts1.11'></a><a class='ms' id='p_20Ap1_118'></a><a class='msdiv' id='msdiv114'></a>‘Bahussutaṃ dhammadharaṃ bhajetha,<br>
Mittaṃ uḷāraṃ paṭibhānavantaṃ;<br>
Aññāya atthāni vineyya kaṅkhaṃ,<br>
Eko care khaggavisāṇakappo’.</p>
<p><a class='sc' id='34'></a><a class='ms' id='p_20Ap1_119'></a><a class='msdiv' id='msdiv115'></a>‘Khiḍḍaṃ ratiṃ kāmasukhañca loke,<br>
Analaṅkaritvā anapekkhamāno;<br>
Vibhūsaṭṭhānā virato saccavādī,<br>
Eko care khaggavisāṇakappo’.</p>
<p><a class='sc' id='35'></a><a class='ms' id='p_20Ap1_120'></a><a class='msdiv' id='msdiv116'></a>‘Puttañca dāraṃ pitarañca mātaraṃ,<br>
Dhanāni dhaññāni ca bandhavāni;<br>
Hitvāna kāmāni yathodhikāni,<br>
Eko care khaggavisāṇakappo’.</p>
<p><a class='sc' id='36'></a><a class='ms' id='p_20Ap1_121'></a><a class='msdiv' id='msdiv117'></a>‘Saṅgo eso parittamettha sokhyaṃ,<br>
Appassādo dukkhamevettha bhiyyo;<br>
<span class='var' id='note43' title='gāho (bj) | kaṇḍo (s2, s3, pts1) | gāḷho (mr)'>Gaḷo</span> eso iti ñatvā matimā,<br>
Eko care khaggavisāṇakappo’.</p>
<p><a class='sc' id='37'></a><a class='ms' id='p_20Ap1_122'></a><a class='msdiv' id='msdiv118'></a>‘Sandālayitvāna saṃyojanāni,<br>
Jālaṃva bhetvā salilambucārī;<br>
Aggīva daḍḍhaṃ anivattamāno,<br>
Eko care khaggavisāṇakappo’.</p>
<p><a class='sc' id='38'></a><a class='ms' id='p_20Ap1_123'></a><a class='msdiv' id='msdiv119'></a>‘Okkhittacakkhū na ca pādalolo,<br>
Guttindriyo rakkhitamānasāno;<br>
Anavassuto apariḍayhamāno,<br>
Eko care khaggavisāṇakappo’.</p>
<p><a class='sc' id='39'></a><a class='ms' id='p_20Ap1_124'></a><a class='msdiv' id='msdiv120'></a>‘Ohārayitvā gihibyañjanāni,<br>
Sañchannapatto yathā pārichatto;<br>
Kāsāyavattho abhinikkhamitvā,<br>
Eko care khaggavisāṇakappo’.</p>
<p><a class='sc' id='40'></a><a class='ms' id='p_20Ap1_125'></a><a class='msdiv' id='msdiv121'></a>‘Rasesu gedhaṃ akaraṃ alolo,<br>
Anaññaposī sapadānacārī;<br>
Kule kule appaṭibaddhacitto,<br>
Eko care khaggavisāṇakappo’.</p>
<p><a class='sc' id='41'></a><a class='ms' id='p_20Ap1_126'></a><a class='msdiv' id='msdiv122'></a>‘Pahāya pañcāvaraṇāni cetaso,<br>
Upakkilese byapanujja sabbe;<br>
Anissito chejja sinehadosaṃ,<br>
Eko care khaggavisāṇakappo’.</p>
<p><a class='sc' id='42'></a><a class='pts' id='pts1.12'></a><a class='ms' id='p_20Ap1_127'></a><a class='msdiv' id='msdiv123'></a>‘Vipiṭṭhikatvāna sukhañca dukkhaṃ,<br>
Pubbeva somanassadomanassaṃ;<br>
Laddhānupekkhaṃ samathaṃ visuddhaṃ,<br>
Eko care khaggavisāṇakappo’.</p>
<p><a class='sc' id='43'></a><a class='ms' id='p_20Ap1_128'></a><a class='msdiv' id='msdiv124'></a>‘Āraddhavīriyo paramatthapattiyā,<br>
Alīnacitto akusītavutti;<br>
Daḷhanikkamo thāmabalūpapanno,<br>
Eko care khaggavisāṇakappo’.</p>
<p><a class='sc' id='44'></a><a class='ms' id='p_20Ap1_129'></a><a class='msdiv' id='msdiv125'></a>‘Paṭisallānaṃ jhānamariñcamāno,<br>
Dhammesu niccaṃ anudhammacārī;<br>
Ādīnavaṃ sammasitā bhavesu,<br>
Eko care khaggavisāṇakappo’.</p>
<p><a class='sc' id='45'></a><a class='ms' id='p_20Ap1_130'></a><a class='msdiv' id='msdiv126'></a>‘Taṇhakkhayaṃ patthayamappamatto,<br>
Aneḷamūgo sutavā satīmā;<br>
Saṅkhātadhammo niyato padhānavā,<br>
Eko care khaggavisāṇakappo’.</p>
<p><a class='sc' id='46'></a><a class='ms' id='p_20Ap1_131'></a><a class='msdiv' id='msdiv127'></a>‘Sīhova saddesu asantasanto,<br>
Vātova jālamhi asajjamāno;<br>
Padumaṃva toyena <span class='var' id='note44' title='alimpamāno (s2, s3, pts1, c1)'>alippamāno</span>,<br>
Eko care khaggavisāṇakappo’.</p>
<p><a class='sc' id='47'></a><a class='ms' id='p_20Ap1_132'></a><a class='msdiv' id='msdiv128'></a>‘Sīho yathā dāṭhabalī pasayha,<br>
Rājā migānaṃ abhibhuyya cārī;<br>
Sevetha pantāni senāsanāni,<br>
Eko care khaggavisāṇakappo’.</p>
<p><a class='sc' id='48'></a><a class='ms' id='p_20Ap1_133'></a><a class='msdiv' id='msdiv129'></a>‘Mettaṃ upekkhaṃ karuṇaṃ vimuttiṃ,<br>
Āsevamāno muditañca kāle;<br>
Sabbena lokena avirujjhamāno,<br>
Eko care khaggavisāṇakappo’.</p>
<p><a class='sc' id='49'></a><a class='ms' id='p_20Ap1_134'></a><a class='msdiv' id='msdiv130'></a>‘Rāgañca dosañca pahāya mohaṃ,<br>
Sandālayitvāna saṃyojanāni;<br>
Asantasaṃ jīvitasaṅkhayamhi,<br>
Eko care khaggavisāṇakappo’.</p>
<p><a class='sc' id='50'></a><a class='pts' id='pts1.13'></a><a class='ms' id='p_20Ap1_135'></a><a class='msdiv' id='msdiv131'></a>‘Bhajanti sevanti ca kāraṇatthā,<br>
Nikkāraṇā dullabhā ajja mittā;<br>
Attatthapaññā asucīmanussā,<br>
Eko care khaggavisāṇakappo’.</p>
<p><a class='sc' id='51'></a><a class='ms' id='p_20Ap1_136'></a><a class='msdiv' id='msdiv132'></a>Visuddhasīlā suvisuddhapaññā,<br>
Samāhitā jāgariyānuyuttā;<br>
Vipassakā dhammavisesadassī,<br>
Maggaṅgabojjhaṅgagate vijaññā.</p>
<p><a class='sc' id='52'></a><a class='ms' id='p_20Ap1_137'></a><a class='msdiv' id='msdiv133'></a><span class='var' id='note45' title='suññatappaṇihitañcānimittaṃ (bj) | puññappaṇidhiñca tathānimittaṃ (pts1)'>Suññappaṇidhiñca tathānimittaṃ</span>,<br>
Āsevayitvā jinasāsanamhi;<br>
Ye sāvakattaṃ na vajanti dhīrā,<br>
Bhavanti paccekajinā sayambhū.</p>
<p><a class='sc' id='53'></a><a class='ms' id='p_20Ap1_138'></a><a class='msdiv' id='msdiv134'></a>Mahantadhammā bahudhammakāyā,<br>
Cittissarā sabbadukkhoghatiṇṇā;<br>
Udaggacittā paramatthadassī,<br>
Sīhopamā khaggavisāṇakappā.</p>
<p><a class='sc' id='54'></a><a class='ms' id='p_20Ap1_139'></a><a class='msdiv' id='msdiv135'></a>Santindriyā santamanā samādhī,<br>
<span class='var' id='note46' title='paccattagambhīramatappacārā (bj) | paccantasattesu satippacārā (pts1)'>Paccantasattesu patippacārā</span>;<br>
Dīpā parattha idha vijjalantā,<br>
Paccekabuddhā satataṃ hitāme.</p>
<p><a class='sc' id='55'></a><a class='ms' id='p_20Ap1_140'></a><a class='msdiv' id='msdiv136'></a>Pahīnasabbāvaraṇā janindā,<br>
Lokappadīpā ghanakañcanābhā;<br>
Nissaṃsayaṃ lokasudakkhiṇeyyā,<br>
Paccekabuddhā satatappitāme.</p>
<p><a class='sc' id='56'></a><a class='ms' id='p_20Ap1_141'></a><a class='msdiv' id='msdiv137'></a>Paccekabuddhānaṃ subhāsitāni,<br>
Caranti lokamhi sadevakamhi;<br>
Sutvā tathā ye na karonti bālā,<br>
Caranti dukkhesu punappunaṃ te.</p>
<p><a class='sc' id='57'></a><a class='ms' id='p_20Ap1_142'></a><a class='msdiv' id='msdiv138'></a>Paccekabuddhāna subhāsitāni,<br>
Madhuṃ yathā khuddamavassavantaṃ;<br>
Sutvā tathā ye paṭipattiyuttā,<br>
Bhavanti te saccadasā sapaññā.</p>
<p><a class='sc' id='58'></a><a class='pts' id='pts1.14'></a><a class='ms' id='p_20Ap1_143'></a><a class='msdiv' id='msdiv139'></a>Paccekabuddhehi jinehi bhāsitā,<br>
<span class='var' id='note47' title='gāthā (bj, s2, s3, pts1)'>Kathā</span> uḷārā abhinikkhamitvā;<br>
Tā sakyasīhena naruttamena,<br>
Pakāsitā dhammavijānanatthaṃ.</p>
<p><a class='sc' id='59'></a><a class='ms' id='p_20Ap1_144'></a><a class='msdiv' id='msdiv140'></a>Lokānukampāya imāni tesaṃ,<br>
Paccekabuddhāna vikubbitāni;<br>
Saṃvegasaṅgamativaḍḍhanatthaṃ,<br>
Sayambhusīhena pakāsitānī”ti.</p>
</blockquote>
<p class='endsutta'><a class='sc' id='60'></a><a class='ms' id='p_20Ap1_145'></a>Paccekabuddhāpadānaṃ samattaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
