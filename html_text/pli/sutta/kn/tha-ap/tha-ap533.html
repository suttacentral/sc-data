<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap533' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1><span class='var' id='note1652' title='mahākaccānattherāpadānaṃ (bj, pts1)'>1 Mahākaccāyanattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6948'></a><a class='msdiv' id='msdiv1'></a>“Padumuttaro nāma jino,<br>
anejo ajitaṃ jayo;<br>
Satasahasse kappānaṃ,<br>
ito uppajji nāyako.</p>
<p><a class='sc' id='2'></a><a class='ms' id='p_20Ap1_6949'></a><a class='msdiv' id='msdiv2'></a>Vīro kamalapattakkho,<br>
sasaṅkavimalānano;<br>
<span class='var' id='note1653' title='kañcanatacasaṅkāso (s2, s3)'>Kanakācalasaṅkāso</span>,<br>
ravidittisamappabho.</p>
<p><a class='sc' id='3'></a><a class='ms' id='p_20Ap1_6950'></a><a class='msdiv' id='msdiv3'></a>Sattanettamanohārī,<br>
varalakkhaṇabhūsito;<br>
Sabbavākyapathātīto,<br>
manujāmarasakkato.</p>
<p><a class='sc' id='4'></a><a class='ms' id='p_20Ap1_6951'></a><a class='msdiv' id='msdiv4'></a>Sambuddho bodhayaṃ satte,<br>
vāgīso madhurassaro;<br>
Karuṇānibandhasantāno,<br>
parisāsu visārado.</p>
<p><a class='sc' id='5'></a><a class='pts' id='pts2.464'></a><a class='ms' id='p_20Ap1_6952'></a><a class='msdiv' id='msdiv5'></a>Deseti madhuraṃ dhammaṃ,<br>
catusaccūpasaṃhitaṃ;<br>
Nimugge mohapaṅkamhi,<br>
samuddharati pāṇine.</p>
<p><a class='sc' id='6'></a><a class='ms' id='p_20Ap1_6953'></a><a class='msdiv' id='msdiv6'></a>Tadā ekacaro hutvā,<br>
tāpaso himavālayo;<br>
Nabhasā mānusaṃ lokaṃ,<br>
gacchanto jinamaddasaṃ.</p>
<p><a class='sc' id='7'></a><a class='ms' id='p_20Ap1_6954'></a><a class='msdiv' id='msdiv7'></a>Upecca santikaṃ tassa,<br>
assosiṃ dhammadesanaṃ;<br>
Vaṇṇayantassa vīrassa,<br>
sāvakassa mahāguṇaṃ.</p>
<p><a class='sc' id='8'></a><a class='ms' id='p_20Ap1_6955'></a><a class='msdiv' id='msdiv8'></a>‘Saṃkhittena mayā vuttaṃ,<br>
vitthārena pakāsayaṃ;<br>
Parisaṃ mañca toseti,<br>
yathā kaccāyano ayaṃ.</p>
<p><a class='sc' id='9'></a><a class='ms' id='p_20Ap1_6956'></a><a class='msdiv' id='msdiv9'></a>Nāhaṃ <span class='var' id='note1654' title='evaṃ vidhaṃ kañci (bj, pts1)'>evamidhekaccaṃ</span>,<br>
aññaṃ passāmi sāvakaṃ;<br>
<span class='var' id='note1655' title='tasmetadagge (si)'>Tasmātadagge</span> esaggo,<br>
evaṃ dhāretha bhikkhavo’.</p>
<p><a class='sc' id='10'></a><a class='ms' id='p_20Ap1_6957'></a><a class='msdiv' id='msdiv10'></a>Tadāhaṃ vimhito hutvā,<br>
sutvā vākyaṃ manoramaṃ;<br>
Himavantaṃ gamitvāna,<br>
<span class='var' id='note1656' title='āhatvā (bj, pts1)'>āhitvā</span> pupphasañcayaṃ.</p>
<p><a class='sc' id='11'></a><a class='ms' id='p_20Ap1_6958'></a><a class='msdiv' id='msdiv11'></a>Pūjetvā lokasaraṇaṃ,<br>
taṃ ṭhānamabhipatthayiṃ;<br>
Tadā mamāsayaṃ ñatvā,<br>
byākāsi sa raṇañjaho.</p>
<p><a class='sc' id='12'></a><a class='ms' id='p_20Ap1_6959'></a><a class='msdiv' id='msdiv12'></a>‘Passathetaṃ isivaraṃ,<br>
niddhantakanakattacaṃ;<br>
Uddhaggalomaṃ pīṇaṃsaṃ,<br>
acalaṃ pañjaliṃ ṭhitaṃ.</p>
<p><a class='sc' id='13'></a><a class='ms' id='p_20Ap1_6960'></a><a class='msdiv' id='msdiv13'></a>Hāsaṃ supuṇṇanayanaṃ,<br>
buddhavaṇṇagatāsayaṃ;<br>
<span class='var' id='note1657' title='dhammaṃva viggahavaraṃ (bj) | dhammapaṭiggahavaraṃ (pts1)'>Dhammajaṃ uggahadayaṃ</span>,<br>
amatāsittasannibhaṃ’.</p>
<p><a class='sc' id='14'></a><a class='ms' id='p_20Ap1_6961'></a><a class='msdiv' id='msdiv14'></a>Kaccānassa guṇaṃ sutvā,<br>
taṃ ṭhānaṃ patthayaṃ ṭhito;<br>
Anāgatamhi addhāne,<br>
gotamassa mahāmune.</p>
<p><a class='sc' id='15'></a><a class='ms' id='p_20Ap1_6962'></a><a class='msdiv' id='msdiv15'></a>Tassa dhammesu dāyādo,<br>
oraso dhammanimmito;<br>
Kaccāno nāma nāmena,<br>
hessati satthu sāvako.</p>
<p><a class='sc' id='16'></a><a class='ms' id='p_20Ap1_6963'></a><a class='msdiv' id='msdiv16'></a>Bahussuto mahāñāṇī,<br>
adhippāyavidū mune;<br>
Pāpuṇissati taṃ ṭhānaṃ,<br>
yathāyaṃ byākato mayā.</p>
<p><a class='sc' id='17'></a><a class='ms' id='p_20Ap1_6964'></a><a class='msdiv' id='msdiv17'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='18'></a><a class='ms' id='p_20Ap1_6965'></a><a class='msdiv' id='msdiv18'></a>Duve bhave saṃsarāmi,<br>
devatte atha mānuse;<br>
Aññaṃ gatiṃ na gacchāmi,<br>
buddhapūjāyidaṃ phalaṃ.</p>
<p><a class='sc' id='19'></a><a class='ms' id='p_20Ap1_6966'></a><a class='msdiv' id='msdiv19'></a>Duve kule pajāyāmi,<br>
khattiye atha brāhmaṇe;<br>
Nīce kule na jāyāmi,<br>
buddhapūjāyidaṃ phalaṃ.</p>
<p><a class='sc' id='20'></a><a class='pts' id='pts2.465'></a><a class='ms' id='p_20Ap1_6967'></a><a class='msdiv' id='msdiv20'></a>Pacchime ca bhave dāni,<br>
jāto <span class='var' id='note1658' title='jāto ujjeniyā pure (bj) | ujjeniyaṃ pure rame (s2, s3) | jāto ujjeniye pure (pts1)'>ujjeniyaṃ pure</span>;<br>
Pajjotassa ca caṇḍassa,<br>
<span class='var' id='note1659' title='purohitadijātino (bj, pts1) | purohitanujātino (s2, s3)'>purohitadijādhino</span>.</p>
<p><a class='sc' id='21'></a><a class='ms' id='p_20Ap1_6968'></a><a class='msdiv' id='msdiv21'></a>Putto <span class='var' id='note1660' title='tiriṭavacchassa (bj) | tipitivacchassa (s2, s3) | tirīṭivacchassa (pts1)'>tiriṭivacchassa</span>,<br>
nipuṇo vedapāragū;<br>
Mātā ca candimā nāma,<br>
kaccānohaṃ varattaco.</p>
<p><a class='sc' id='22'></a><a class='ms' id='p_20Ap1_6969'></a><a class='msdiv' id='msdiv22'></a>Vīmaṃsanatthaṃ buddhassa,<br>
bhūmipālena pesito;<br>
Disvā mokkhapuradvāraṃ,<br>
nāyakaṃ guṇasañcayaṃ.</p>
<p><a class='sc' id='23'></a><a class='ms' id='p_20Ap1_6970'></a><a class='msdiv' id='msdiv23'></a>Sutvā ca vimalaṃ vākyaṃ,<br>
gatipaṅkavisosanaṃ;<br>
Pāpuṇiṃ amataṃ santaṃ,<br>
sesehi saha sattahi.</p>
<p><a class='sc' id='24'></a><a class='ms' id='p_20Ap1_6971'></a><a class='msdiv' id='msdiv24'></a>Adhippāyavidū jāto,<br>
sugatassa mahāmate;<br>
Ṭhapito etadagge ca,<br>
susamiddhamanoratho.</p>
<p><a class='sc' id='25'></a><a class='ms' id='p_20Ap1_6972'></a><a class='msdiv' id='msdiv25'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='26'></a><a class='ms' id='p_20Ap1_6973'></a><a class='msdiv' id='msdiv26'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='27'></a><a class='ms' id='p_20Ap1_6974'></a><a class='msdiv' id='msdiv27'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='28'></a><a class='ms' id='p_20Ap1_6975'></a>Itthaṃ sudaṃ āyasmā <span class='var' id='note1661' title='mahākaccāno (bj, pts1)'>mahākaccāyano</span> thero imā gāthāyo abhāsitthāti.</p>
<p class='endsutta'><a class='sc' id='29'></a><a class='ms' id='p_20Ap1_6976'></a>Mahākaccāyanattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
