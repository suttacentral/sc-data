<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap416' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>4. Madhumaṃsadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5361'></a><a class='msdiv' id='msdiv106'></a>“Nagare bandhumatiyā,<br>
sūkariko ahosahaṃ;<br>
<span class='var' id='note1325' title='ukkoṭaṃ randhayitvāna (c1)'>Ukkoṭakaṃ randhayitvā</span>,<br>
<span class='var' id='note1326' title='madhusappimhi (pts1) | madhuṃ maṃsamhi (mr)'>madhumaṃsamhi</span> okiriṃ.</p>
<p><a class='sc' id='2'></a><a class='ms' id='p_20Ap1_5362'></a><a class='msdiv' id='msdiv107'></a>Sannipātaṃ ahaṃ gantvā,<br>
ekaṃ pattaṃ gahesahaṃ;<br>
Pūrayitvāna taṃ pattaṃ,<br>
bhikkhusaṃghassadāsahaṃ.</p>
<p><a class='sc' id='3'></a><a class='ms' id='p_20Ap1_5363'></a><a class='msdiv' id='msdiv108'></a>Yottha therataro bhikkhu,<br>
niyyādesi mamaṃ tadā;<br>
Iminā pattapūrena,<br>
labhassu vipulaṃ sukhaṃ.</p>
<p><a class='sc' id='4'></a><a class='ms' id='p_20Ap1_5364'></a><a class='msdiv' id='msdiv109'></a>Duve sampattiyo bhutvā,<br>
sukkamūlena codito;<br>
Pacchime vattamānamhi,<br>
kilese jhāpayissati.</p>
<p><a class='sc' id='5'></a><a class='ms' id='p_20Ap1_5365'></a><a class='msdiv' id='msdiv110'></a>Tattha cittaṃ pasādetvā,<br>
tāvatiṃsamagacchahaṃ;<br>
Tattha bhutvā pivitvā ca,<br>
labhāmi vipulaṃ sukhaṃ.</p>
<p><a class='sc' id='6'></a><a class='ms' id='p_20Ap1_5366'></a><a class='msdiv' id='msdiv111'></a>Maṇḍape rukkhamūle vā,<br>
pubbakammaṃ anussariṃ;<br>
Annapānābhivasso me,<br>
abhivassati tāvade.</p>
<p><a class='sc' id='7'></a><a class='ms' id='p_20Ap1_5367'></a><a class='msdiv' id='msdiv112'></a>Idaṃ pacchimakaṃ mayhaṃ,<br>
carimo vattate bhavo;<br>
Idhāpi annapānaṃ me,<br>
vassate sabbakālikaṃ.</p>
<p><a class='sc' id='8'></a><a class='ms' id='p_20Ap1_5368'></a><a class='msdiv' id='msdiv113'></a>Teneva <span class='var' id='note1327' title='maṃsadānena (bj, pts1)'>madhudānena</span>,<br>
sandhāvitvā bhave ahaṃ;<br>
Sabbāsave pariññāya,<br>
viharāmi anāsavo.</p>
<p><a class='sc' id='9'></a><a class='pts' id='pts2.373'></a><a class='ms' id='p_20Ap1_5369'></a><a class='msdiv' id='msdiv114'></a>Ekanavutito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
madhudānassidaṃ phalaṃ.</p>
<p><a class='sc' id='10'></a><a class='ms' id='p_20Ap1_5370'></a><a class='msdiv' id='msdiv115'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='11'></a><a class='ms' id='p_20Ap1_5371'></a><a class='msdiv' id='msdiv116'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='12'></a><a class='ms' id='p_20Ap1_5372'></a><a class='msdiv' id='msdiv117'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='13'></a><a class='ms' id='p_20Ap1_5373'></a>Itthaṃ sudaṃ āyasmā madhumaṃsadāyako thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_5374'></a>Madhumaṃsadāyakattherassāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
