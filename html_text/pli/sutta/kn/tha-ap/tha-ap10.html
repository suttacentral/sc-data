<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap10' lang='pli'>
<header>
<ul>
<li class='division'>Therāpadāna</li>
<li>Buddhavagga</li>
</ul>
<h1>10. Piṇḍolabhāradvājattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_635'></a><a class='msdiv' id='msdiv613'></a>“Padumuttaro nāma jino,<br>
sayambhū aggapuggalo;<br>
Purato himavantassa,<br>
cittakūṭe vasī tadā.</p>
<p><a class='sc' id='2'></a><a class='ms' id='p_20Ap1_636'></a><a class='msdiv' id='msdiv614'></a>Abhītarūpo tatthāsiṃ,<br>
migarājā catukkamo;<br>
Tassa saddaṃ suṇitvāna,<br>
vikkhambhanti bahujjanā.</p>
<p><a class='sc' id='3'></a><a class='ms' id='p_20Ap1_637'></a><a class='msdiv' id='msdiv615'></a>Suphullaṃ padumaṃ gayha,<br>
upagacchiṃ narāsabhaṃ;<br>
Vuṭṭhitassa samādhimhā,<br>
buddhassa abhiropayiṃ.</p>
<p><a class='sc' id='4'></a><a class='ms' id='p_20Ap1_638'></a><a class='msdiv' id='msdiv616'></a><span class='var' id='note174' title='catuddisā (bj) | cātuddisaṃ (c1)'>Catuddisaṃ</span> namassitvā,<br>
buddhaseṭṭhaṃ naruttamaṃ;<br>
Sakaṃ cittaṃ pasādetvā,<br>
sīhanādaṃ <span class='var' id='note175' title='tadā (s2, s3) | adāsahaṃ (pts1)'>nadiṃ ahaṃ</span>.</p>
<p><a class='sc' id='5'></a><a class='ms' id='p_20Ap1_639'></a><a class='msdiv' id='msdiv617'></a>Padumuttaro lokavidū,<br>
āhutīnaṃ paṭiggaho;<br>
Sakāsane nisīditvā,<br>
imā gāthā abhāsatha.</p>
<p><a class='sc' id='6'></a><a class='ms' id='p_20Ap1_640'></a><a class='msdiv' id='msdiv618'></a>Buddhassa giramaññāya,<br>
Sabbe devā samāgatā;<br>
‘Āgato vadataṃ seṭṭho,<br>
Dhammaṃ sossāma taṃ mayaṃ’.</p>
<p><a class='sc' id='7'></a><a class='ms' id='p_20Ap1_641'></a><a class='msdiv' id='msdiv619'></a>Tesaṃ hāsaparetānaṃ,<br>
purato lokanāyako;<br>
Mama <span class='var' id='note176' title='saddhaṃ (bj) | kammaṃ (?)'>saddaṃ</span> pakittesi,<br>
dīghadassī mahāmuni.</p>
<p><a class='sc' id='8'></a><a class='ms' id='p_20Ap1_642'></a><a class='msdiv' id='msdiv620'></a>Yenidaṃ padumaṃ dinnaṃ,<br>
sīhanādo ca nādito;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='9'></a><a class='ms' id='p_20Ap1_643'></a><a class='msdiv' id='msdiv621'></a>Ito aṭṭhamake kappe,<br>
cakkavattī bhavissati;<br>
Sattaratanasampanno,<br>
catudīpamhi issaro.</p>
<p><a class='sc' id='10'></a><a class='ms' id='p_20Ap1_644'></a><a class='msdiv' id='msdiv622'></a>Kārayissati <span class='var' id='note177' title='issaraṃ (s2, s3, pts1, mr)'>issariyaṃ</span>,<br>
mahiyā catusaṭṭhiyā;<br>
Padumo nāma nāmena,<br>
cakkavattī mahabbalo.</p>
<p><a class='sc' id='11'></a><a class='pts' id='pts1.51'></a><a class='ms' id='p_20Ap1_645'></a><a class='msdiv' id='msdiv623'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='12'></a><a class='ms' id='p_20Ap1_646'></a><a class='msdiv' id='msdiv624'></a>Pakāsite pāvacane,<br>
brahmabandhu bhavissati;<br>
Brahmaññā abhinikkhamma,<br>
pabbajissati tāvade.</p>
<p><a class='sc' id='13'></a><a class='ms' id='p_20Ap1_647'></a><a class='msdiv' id='msdiv625'></a>Padhānapahitatto so,<br>
upasanto nirūpadhi;<br>
Sabbāsave pariññāya,<br>
nibbāyissatināsavo.</p>
<p><a class='sc' id='14'></a><a class='ms' id='p_20Ap1_648'></a><a class='msdiv' id='msdiv626'></a>Vijane pantaseyyamhi,<br>
vāḷamigasamākule;<br>
Sabbāsave pariññāya,<br>
nibbāyissatināsavo.</p>
<p><a class='sc' id='15'></a><a class='ms' id='p_20Ap1_649'></a><a class='msdiv' id='msdiv627'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='16'></a><a class='ms' id='p_20Ap1_650'></a>Itthaṃ sudaṃ āyasmā piṇḍolabhāradvājo thero imā gāthāyo abhāsitthāti.</p>
<p class='endsutta'><a class='sc' id='17'></a><a class='ms' id='p_20Ap1_651'></a>Piṇḍolabhāradvājattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
