<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap343' lang='pli'>
<header>
<ul>
<li class='division'>Therāpadāna</li>
<li>Ekapadumiyavagga</li>
</ul>
<h1>1. Ekapadumiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_3881'></a><a class='msdiv' id='msdiv1'></a>“Padumuttaro nāma jino,<br>
sabbadhammāna pāragū;<br>
Bhavābhave vibhāvento,<br>
tāresi janataṃ bahuṃ.</p>
<p><a class='sc' id='2'></a><a class='ms' id='p_20Ap1_3882'></a><a class='msdiv' id='msdiv2'></a>Haṃsarājā tadā homi,<br>
dijānaṃ pavaro ahaṃ;<br>
Jātassaraṃ samogayha,<br>
kīḷāmi haṃsakīḷitaṃ.</p>
<p><a class='sc' id='3'></a><a class='ms' id='p_20Ap1_3883'></a><a class='msdiv' id='msdiv3'></a>Padumuttaro lokavidū,<br>
āhutīnaṃ paṭiggaho;<br>
Jātassarassa upari,<br>
āgacchi tāvade jino.</p>
<p><a class='sc' id='4'></a><a class='ms' id='p_20Ap1_3884'></a><a class='msdiv' id='msdiv4'></a>Disvānahaṃ devadevaṃ,<br>
sayambhuṃ lokanāyakaṃ;<br>
Vaṇṭe chetvāna padumaṃ,<br>
satapattaṃ manoramaṃ.</p>
<p><a class='sc' id='5'></a><a class='ms' id='p_20Ap1_3885'></a><a class='msdiv' id='msdiv5'></a>Mukhatuṇḍena paggayha,<br>
<span class='var' id='note955' title='vippasannena cetasā (s2, s3)'>pasanno lokanāyake</span>;<br>
<span class='var' id='note956' title='ukkhipitvā nalāṭena (mr)'>Ukkhipitvāna gagane</span>,<br>
buddhaseṭṭhaṃ apūjayiṃ.</p>
<p><a class='sc' id='6'></a><a class='ms' id='p_20Ap1_3886'></a><a class='msdiv' id='msdiv6'></a>Padumuttaro lokavidū,<br>
āhutīnaṃ paṭiggaho;<br>
Antalikkhe ṭhito satthā,<br>
akā me anumodanaṃ.</p>
<p><a class='sc' id='7'></a><a class='ms' id='p_20Ap1_3887'></a><a class='msdiv' id='msdiv7'></a>‘Iminā ekapadumena,<br>
cetanāpaṇidhīhi ca;<br>
Kappānaṃ satasahassaṃ,<br>
vinipātaṃ na gacchasi’.</p>
<p><a class='sc' id='8'></a><a class='ms' id='p_20Ap1_3888'></a><a class='msdiv' id='msdiv8'></a>Idaṃ vatvāna sambuddho,<br>
jalajuttamanāmako;<br>
Mama kammaṃ pakittetvā,<br>
agamā yena patthitaṃ.</p>
<p><a class='sc' id='9'></a><a class='pts' id='pts1.277'></a><a class='ms' id='p_20Ap1_3889'></a><a class='msdiv' id='msdiv9'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='10'></a><a class='ms' id='p_20Ap1_3890'></a><a class='msdiv' id='msdiv10'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='11'></a><a class='ms' id='p_20Ap1_3891'></a>Itthaṃ sudaṃ āyasmā ekapadumiyo thero imā gāthāyo abhāsitthāti.</p>
<p class='endsutta'><a class='sc' id='12'></a><a class='ms' id='p_20Ap1_3892'></a>Ekapadumiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
