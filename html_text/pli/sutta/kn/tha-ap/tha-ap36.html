<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap36' lang='pli'>
<header>
<ul>
<li class='division'>Therāpadāna</li>
<li>Kuṇḍadhānavagga</li>
</ul>
<h1>4. Kāḷudāyittheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1126'></a><a class='msdiv' id='msdiv48'></a>“Padumuttarabuddhassa,<br>
lokajeṭṭhassa tādino;<br>
Addhānaṃ paṭipannassa,<br>
carato cārikaṃ tadā.</p>
<p><a class='sc' id='2'></a><a class='ms' id='p_20Ap1_1127'></a><a class='msdiv' id='msdiv49'></a>Suphullaṃ padumaṃ gayha,<br>
uppalaṃ mallikañcahaṃ;<br>
Paramannaṃ gahetvāna,<br>
adāsiṃ satthuno ahaṃ.</p>
<p><a class='sc' id='3'></a><a class='ms' id='p_20Ap1_1128'></a><a class='msdiv' id='msdiv50'></a>Paribhuñji mahāvīro,<br>
paramannaṃ subhojanaṃ;<br>
Tañca pupphaṃ gahetvāna,<br>
janassa sampadassayi.</p>
<p><a class='sc' id='4'></a><a class='ms' id='p_20Ap1_1129'></a><a class='msdiv' id='msdiv51'></a>Iṭṭhaṃ <span class='var' id='note311' title='kantayidaṃ (s2, s3)'>kantaṃ</span> piyaṃ loke,<br>
jalajaṃ pupphamuttamaṃ;<br>
Sudukkaraṃ kataṃ tena,<br>
yo me pupphaṃ adāsidaṃ.</p>
<p><a class='sc' id='5'></a><a class='pts' id='pts1.86'></a><a class='ms' id='p_20Ap1_1130'></a><a class='msdiv' id='msdiv52'></a>Yo pupphamabhiropesi,<br>
paramannañcadāsi me;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='6'></a><a class='ms' id='p_20Ap1_1131'></a><a class='msdiv' id='msdiv53'></a>‘<span class='var' id='note312' title='dasa caṭṭhakkhattuṃ (bj) | dasamaṭṭhakkhattuñca (s2, s3) | dasa caṭṭha cakkhattuñ (pts1)'>Dasa aṭṭha cakkhattuṃ</span> so,<br>
devarajjaṃ karissati;<br>
Uppalaṃ padumañcāpi,<br>
mallikañca taduttari.</p>
<p><a class='sc' id='7'></a><a class='ms' id='p_20Ap1_1132'></a><a class='msdiv' id='msdiv54'></a>Assa puññavipākena,<br>
dibbagandhasamāyutaṃ;<br>
Ākāse chadanaṃ katvā,<br>
dhārayissati tāvade.</p>
<p><a class='sc' id='8'></a><a class='ms' id='p_20Ap1_1133'></a><a class='msdiv' id='msdiv55'></a>Pañcavīsatikkhattuñca,<br>
cakkavattī bhavissati;<br>
Pathabyā rajjaṃ pañcasataṃ,<br>
vasudhaṃ āvasissati.</p>
<p><a class='sc' id='9'></a><a class='ms' id='p_20Ap1_1134'></a><a class='msdiv' id='msdiv56'></a>Kappasatasahassamhi,<br>
okkākakulasambhavo;<br>
Gotamo nāma <span class='var' id='note313' title='nāmena (s2, s3, mr)'>gottena</span>,<br>
satthā loke bhavissati.</p>
<p><a class='sc' id='10'></a><a class='ms' id='p_20Ap1_1135'></a><a class='msdiv' id='msdiv57'></a>Sakakammābhiraddho so,<br>
sukkamūlena codito;<br>
Sakyānaṃ nandijanano,<br>
ñātibandhu bhavissati.</p>
<p><a class='sc' id='11'></a><a class='ms' id='p_20Ap1_1136'></a><a class='msdiv' id='msdiv58'></a>So pacchā pabbajitvāna,<br>
sukkamūlena codito;<br>
Sabbāsave pariññāya,<br>
nibbāyissatināsavo.</p>
<p><a class='sc' id='12'></a><a class='ms' id='p_20Ap1_1137'></a><a class='msdiv' id='msdiv59'></a>Paṭisambhidamanuppattaṃ,<br>
katakiccamanāsavaṃ;<br>
Gotamo lokabandhu <span class='var' id='note314' title='so (bj, pts1)'>taṃ</span>,<br>
etadagge ṭhapessati.</p>
<p><a class='sc' id='13'></a><a class='ms' id='p_20Ap1_1138'></a><a class='msdiv' id='msdiv60'></a>Padhānapahitatto so,<br>
upasanto nirūpadhi;<br>
Udāyī nāma nāmena,<br>
hessati satthu sāvako’.</p>
<p><a class='sc' id='14'></a><a class='ms' id='p_20Ap1_1139'></a><a class='msdiv' id='msdiv61'></a>Rāgo doso ca moho ca,<br>
māno makkho ca dhaṃsito;<br>
Sabbāsave pariññāya,<br>
viharāmi anāsavo.</p>
<p><a class='sc' id='15'></a><a class='ms' id='p_20Ap1_1140'></a><a class='msdiv' id='msdiv62'></a>Tosayiñcāpi sambuddhaṃ,<br>
ātāpī nipako ahaṃ;<br>
<span class='var' id='note315' title='pamodito (bj, pts1)'>Pasādito</span> ca sambuddho,<br>
etadagge ṭhapesi maṃ.</p>
<p><a class='sc' id='16'></a><a class='ms' id='p_20Ap1_1141'></a><a class='msdiv' id='msdiv63'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap1_1142'></a>Itthaṃ sudaṃ āyasmā <span class='var' id='note316' title='kāḷudāyi (s2, s3)'>kāḷudāyī</span> thero imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap1_1143'></a>Kāḷudāyittherassāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
