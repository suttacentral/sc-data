<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap484' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1>2. Buddhasaññakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6195'></a><a class='msdiv' id='msdiv9'></a>“Ajjhāyako mantadharo,<br>
tiṇṇaṃ vedāna pāragū;<br>
Lakkhaṇe itihāse ca,<br>
sanighaṇḍusakeṭubhe.</p>
<p><a class='sc' id='2'></a><a class='ms' id='p_20Ap1_6196'></a><a class='msdiv' id='msdiv10'></a>Nadīsotapaṭibhāgā,<br>
sissā āyanti me tadā;<br>
Tesāhaṃ <span class='var' id='note1489' title='mantaṃ (s2, s3, mr)'>mante</span> vācemi,<br>
rattindivamatandito.</p>
<p><a class='sc' id='3'></a><a class='ms' id='p_20Ap1_6197'></a><a class='msdiv' id='msdiv11'></a>Siddhattho nāma sambuddho,<br>
loke uppajji tāvade;<br>
Tamandhakāraṃ nāsetvā,<br>
ñāṇālokaṃ pavattayi.</p>
<p><a class='sc' id='4'></a><a class='ms' id='p_20Ap1_6198'></a><a class='msdiv' id='msdiv12'></a>Mama aññataro sisso,<br>
sissānaṃ so kathesi me;<br>
Sutvāna te etamatthaṃ,<br>
ārocesuṃ mamaṃ tadā.</p>
<p><a class='sc' id='5'></a><a class='ms' id='p_20Ap1_6199'></a><a class='msdiv' id='msdiv13'></a>‘Buddho loke samuppanno,<br>
sabbaññū lokanāyako;<br>
Tassānuvattati jano,<br>
lābho amhaṃ <span class='var' id='note1490' title='na hessati (bj, pts1)'>na vijjati</span>.</p>
<p><a class='sc' id='6'></a><a class='ms' id='p_20Ap1_6200'></a><a class='msdiv' id='msdiv14'></a>Adhiccuppattikā buddhā,<br>
cakkhumanto mahāyasā;<br>
Yannūnāhaṃ buddhaseṭṭhaṃ,<br>
passeyyaṃ lokanāyakaṃ’.</p>
<p><a class='sc' id='7'></a><a class='ms' id='p_20Ap1_6201'></a><a class='msdiv' id='msdiv15'></a>Ajinaṃ me gahetvāna,<br>
vākacīraṃ kamaṇḍaluṃ;<br>
Assamā abhinikkhamma,<br>
sisse āmantayiṃ ahaṃ.</p>
<p><a class='sc' id='8'></a><a class='ms' id='p_20Ap1_6202'></a><a class='msdiv' id='msdiv16'></a>Odumbarikapupphaṃva,<br>
candamhi sasakaṃ yathā;<br>
Vāyasānaṃ yathā khīraṃ,<br>
<span class='var' id='note1491' title='dullabhā lokanāyakā (bj) | dullabhaṃ lokanāyakaṃ (s2, s3, pts1, mr)'>dullabho lokanāyako</span>.</p>
<p><a class='sc' id='9'></a><a class='ms' id='p_20Ap1_6203'></a><a class='msdiv' id='msdiv17'></a>Buddho lokamhi uppanno,<br>
manussattampi dullabhaṃ;<br>
Ubhosu vijjamānesu,<br>
savanañca sudullabhaṃ.</p>
<p><a class='sc' id='10'></a><a class='ms' id='p_20Ap1_6204'></a><a class='msdiv' id='msdiv18'></a>Buddho loke samuppanno,<br>
cakkhuṃ lacchāma no bhavaṃ;<br>
Etha sabbe gamissāma,<br>
sammāsambuddhasantikaṃ.</p>
<p><a class='sc' id='11'></a><a class='pts' id='pts2.420'></a><a class='ms' id='p_20Ap1_6205'></a><a class='msdiv' id='msdiv19'></a>Kamaṇḍaludharā sabbe,<br>
kharājinanivāsino;<br>
Te jaṭā bhārabharitā,<br>
nikkhamuṃ vipinā tadā.</p>
<p><a class='sc' id='12'></a><a class='ms' id='p_20Ap1_6206'></a><a class='msdiv' id='msdiv20'></a>Yugamattaṃ pekkhamānā,<br>
uttamatthaṃ gavesino;<br>
Āsattidosarahitā,<br>
asambhītāva kesarī.</p>
<p><a class='sc' id='13'></a><a class='ms' id='p_20Ap1_6207'></a><a class='msdiv' id='msdiv21'></a>Appakiccā aloluppā,<br>
nipakā santavuttino;<br>
Uñchāya caramānā te,<br>
buddhaseṭṭhamupāgamuṃ.</p>
<p><a class='sc' id='14'></a><a class='ms' id='p_20Ap1_6208'></a><a class='msdiv' id='msdiv22'></a>Diyaḍḍhayojane sese,<br>
byādhi me upapajjatha;<br>
Buddhaseṭṭhaṃ saritvāna,<br>
tattha kālaṅkato ahaṃ.</p>
<p><a class='sc' id='15'></a><a class='ms' id='p_20Ap1_6209'></a><a class='msdiv' id='msdiv23'></a>Catunnavutito kappe,<br>
yaṃ saññamalabhiṃ tadā;<br>
Duggatiṃ nābhijānāmi,<br>
buddhasaññāyidaṃ phalaṃ.</p>
<p><a class='sc' id='16'></a><a class='ms' id='p_20Ap1_6210'></a><a class='msdiv' id='msdiv24'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='17'></a><a class='ms' id='p_20Ap1_6211'></a><a class='msdiv' id='msdiv25'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='18'></a><a class='ms' id='p_20Ap1_6212'></a><a class='msdiv' id='msdiv26'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='19'></a><a class='ms' id='p_20Ap1_6213'></a>Itthaṃ sudaṃ āyasmā buddhasaññako thero imā gāthāyo abhāsitthāti.</p>
<p class='endsutta'><a class='sc' id='20'></a><a class='ms' id='p_20Ap1_6214'></a>Buddhasaññakattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
