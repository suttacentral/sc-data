<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap13' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>1. Sīhāsanadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.55'></a><a class='ms' id='p_20Ap1_696'></a><a class='msdiv' id='msdiv1'></a>“Nibbute lokanāthamhi,<br>
siddhatthe <span class='var' id='note188' title='dipaduttame (bj, s2, pts1) | dīpaduttame (s3)'>dvipaduttame</span>;<br>
Vitthārike pāvacane,<br>
bāhujaññamhi sāsane.</p>
<p><a class='sc' id='2'></a><a class='ms' id='p_20Ap1_697'></a><a class='msdiv' id='msdiv2'></a>Pasannacitto sumano,<br>
sīhāsanamakāsahaṃ;<br>
Sīhāsanaṃ karitvāna,<br>
pādapīṭhamakāsahaṃ.</p>
<p><a class='sc' id='3'></a><a class='ms' id='p_20Ap1_698'></a><a class='msdiv' id='msdiv3'></a>Sīhāsane ca vassante,<br>
gharaṃ tattha akāsahaṃ;<br>
Tena cittappasādena,<br>
tusitaṃ upapajjahaṃ.</p>
<p><a class='sc' id='4'></a><a class='ms' id='p_20Ap1_699'></a><a class='msdiv' id='msdiv4'></a>Āyāmena catubbīsa-<br>
<span class='var' id='note189' title='yojanāsiṃsu (s2, s3, pts1, mr)'>yojanaṃ āsi</span> tāvade;<br>
Vimānaṃ sukataṃ mayhaṃ,<br>
vitthārena catuddasa.</p>
<p><a class='sc' id='5'></a><a class='ms' id='p_20Ap1_700'></a><a class='msdiv' id='msdiv5'></a><span class='var' id='note190' title='satta (s2, s3, pts1)'>Sataṃ</span> kaññāsahassāni,<br>
parivārenti maṃ sadā;<br>
Soṇṇamayañca pallaṅkaṃ,<br>
byamhe āsi sunimmitaṃ.</p>
<p><a class='sc' id='6'></a><a class='ms' id='p_20Ap1_701'></a><a class='msdiv' id='msdiv6'></a>Hatthiyānaṃ assayānaṃ,<br>
dibbayānaṃ upaṭṭhitaṃ;<br>
Pāsādā sivikā ceva,<br>
nibbattanti yadicchakaṃ.</p>
<p><a class='sc' id='7'></a><a class='ms' id='p_20Ap1_702'></a><a class='msdiv' id='msdiv7'></a>Maṇimayā ca pallaṅkā,<br>
aññe sāramayā bahū;<br>
Nibbattanti mamaṃ sabbe,<br>
sīhāsanassidaṃ phalaṃ.</p>
<p><a class='sc' id='8'></a><a class='ms' id='p_20Ap1_703'></a><a class='msdiv' id='msdiv8'></a>Soṇṇamayā rūpimayā,<br>
phalikāveḷuriyāmayā;<br>
Pādukā abhirūhāmi,<br>
pādapīṭhassidaṃ phalaṃ.</p>
<p><a class='sc' id='9'></a><a class='ms' id='p_20Ap1_704'></a><a class='msdiv' id='msdiv9'></a><span class='var' id='note191' title='catunavute ito (bj, s2, s3, pts1)'>Catunnavutito</span> kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
puññakammassidaṃ phalaṃ.</p>
<p><a class='sc' id='10'></a><a class='ms' id='p_20Ap1_705'></a><a class='msdiv' id='msdiv10'></a>Tesattatimhito kappe,<br>
indanāmā tayo janā;<br>
Dvesattatimhito kappe,<br>
tayo sumananāmakā.</p>
<p><a class='sc' id='11'></a><a class='ms' id='p_20Ap1_706'></a><a class='msdiv' id='msdiv11'></a>Samasattatito kappe,<br>
tayo varuṇanāmakā;<br>
Sattaratanasampannā,<br>
catudīpamhi issarā.</p>
<p><a class='sc' id='12'></a><a class='ms' id='p_20Ap1_707'></a><a class='msdiv' id='msdiv12'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='13'></a><a class='ms' id='p_20Ap1_708'></a>Itthaṃ sudaṃ āyasmā sīhāsanadāyako thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_709'></a>Sīhāsanadāyakattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
