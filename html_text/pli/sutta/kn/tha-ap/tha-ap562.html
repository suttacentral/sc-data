<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap562' lang='pli'>
<header>
<ul>
<li class='division'>Therāpadāna</li>
<li>Yasavagga</li>
</ul>
<h1>10. Upavānattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_7810'></a><a class='msdiv' id='msdiv122'></a>“Padumuttaro nāma jino,<br>
sabbadhammāna pāragū;<br>
Jalitvā aggikkhandhova,<br>
sambuddho parinibbuto.</p>
<p><a class='sc' id='2'></a><a class='ms' id='p_20Ap1_7811'></a><a class='msdiv' id='msdiv123'></a>Mahājanā samāgamma,<br>
pūjayitvā tathāgataṃ;<br>
Citakaṃ katvā sugataṃ,<br>
sarīraṃ abhiropayuṃ.</p>
<p><a class='sc' id='3'></a><a class='ms' id='p_20Ap1_7812'></a><a class='msdiv' id='msdiv124'></a>Sarīrakiccaṃ katvāna,<br>
dhātuṃ tattha samānayuṃ;<br>
Sadevamanussā sabbe,<br>
buddhathūpaṃ akaṃsu te.</p>
<p><a class='sc' id='4'></a><a class='ms' id='p_20Ap1_7813'></a><a class='msdiv' id='msdiv125'></a>Paṭhamā kañcanamayā,<br>
dutiyā ca maṇimayā;<br>
Tatiyā rūpiyamayā,<br>
catutthī phalikāmayā.</p>
<p><a class='sc' id='5'></a><a class='ms' id='p_20Ap1_7814'></a><a class='msdiv' id='msdiv126'></a>Tattha pañcamikā ceva,<br>
lohitaṅkamayā ahu;<br>
Chaṭṭhā masāragallassa,<br>
sabbaṃ ratanamayūpari.</p>
<p><a class='sc' id='6'></a><a class='ms' id='p_20Ap1_7815'></a><a class='msdiv' id='msdiv127'></a>Jaṅghā maṇimayā āsi,<br>
vedikā ratanāmayā;<br>
Sabbasoṇṇamayo thūpo,<br>
uddhaṃ yojanamuggato.</p>
<p><a class='sc' id='7'></a><a class='ms' id='p_20Ap1_7816'></a><a class='msdiv' id='msdiv128'></a>Devā tattha samāgantvā,<br>
ekato mantayuṃ tadā;<br>
‘Mayampi thūpaṃ kassāma,<br>
lokanāthassa tādino.</p>
<p><a class='sc' id='8'></a><a class='ms' id='p_20Ap1_7817'></a><a class='msdiv' id='msdiv129'></a>Dhātu āveṇikā natthi,<br>
sarīraṃ ekapiṇḍitaṃ;<br>
Imamhi buddhathūpamhi,<br>
kassāma kañcukaṃ mayaṃ’.</p>
<p><a class='sc' id='9'></a><a class='ms' id='p_20Ap1_7818'></a><a class='msdiv' id='msdiv130'></a>Devā sattahi ratnehi,<br>
aññaṃ vaḍḍhesuṃ yojanaṃ;<br>
Thūpo dviyojanubbedho,<br>
timiraṃ byapahanti so.</p>
<p><a class='sc' id='10'></a><a class='ms' id='p_20Ap1_7819'></a><a class='msdiv' id='msdiv131'></a>Nāgā tattha samāgantvā,<br>
ekato mantayuṃ tadā;<br>
‘Manussā ceva devā ca,<br>
buddhathūpaṃ akaṃsu te.</p>
<p><a class='sc' id='11'></a><a class='ms' id='p_20Ap1_7820'></a><a class='msdiv' id='msdiv132'></a>Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='sc' id='12'></a><a class='ms' id='p_20Ap1_7821'></a><a class='msdiv' id='msdiv133'></a>Indanīlaṃ mahānīlaṃ,<br>
atho jotirasaṃ maṇiṃ;<br>
Ekato sannipātetvā,<br>
buddhathūpaṃ achādayuṃ.</p>
<p><a class='sc' id='13'></a><a class='ms' id='p_20Ap1_7822'></a><a class='msdiv' id='msdiv134'></a>Sabbaṃ maṇimayaṃ āsi,<br>
<span class='var' id='note1853' title='tāvatā (mr)'>yāvatā</span> buddhacetiyaṃ;<br>
Tiyojanasamubbedhaṃ,<br>
ālokakaraṇaṃ tadā.</p>
<p><a class='sc' id='14'></a><a class='ms' id='p_20Ap1_7823'></a><a class='msdiv' id='msdiv135'></a>Garuḷā ca samāgantvā,<br>
ekato mantayuṃ tadā;<br>
‘Manussā devanāgā ca,<br>
buddhapūjaṃ akaṃsu te.</p>
<p><a class='sc' id='15'></a><a class='ms' id='p_20Ap1_7824'></a><a class='msdiv' id='msdiv136'></a>Mā no pamattā assumha,<br>
appamattā sadevakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='sc' id='16'></a><a class='ms' id='p_20Ap1_7825'></a><a class='msdiv' id='msdiv137'></a>Sabbaṃ maṇimayaṃ thūpaṃ,<br>
akaruṃ te ca kañcukaṃ;<br>
Yojanaṃ tepi vaḍḍhesuṃ,<br>
āyataṃ buddhacetiyaṃ.</p>
<p><a class='sc' id='17'></a><a class='ms' id='p_20Ap1_7826'></a><a class='msdiv' id='msdiv138'></a>Catuyojanamubbedho,<br>
buddhathūpo virocati;<br>
Obhāseti disā sabbā,<br>
sataraṃsīva uggato.</p>
<p><a class='sc' id='18'></a><a class='ms' id='p_20Ap1_7827'></a><a class='msdiv' id='msdiv139'></a>Kumbhaṇḍā ca samāgantvā,<br>
ekato mantayuṃ tadā;<br>
‘Manussā ceva devā ca,<br>
nāgā ca garuḷā tathā.</p>
<p><a class='sc' id='19'></a><a class='ms' id='p_20Ap1_7828'></a><a class='msdiv' id='msdiv140'></a>Paccekaṃ buddhaseṭṭhassa,<br>
akaṃsu thūpamuttamaṃ;<br>
Mā no pamattā assumha,<br>
appamattā sadevakā.</p>
<p><a class='sc' id='20'></a><a class='ms' id='p_20Ap1_7829'></a><a class='msdiv' id='msdiv141'></a>Mayampi thūpaṃ kassāma,<br>
lokanāthassa tādino;<br>
Ratanehi chādessāma,<br>
āyataṃ buddhacetiyaṃ’.</p>
<p><a class='sc' id='21'></a><a class='ms' id='p_20Ap1_7830'></a><a class='msdiv' id='msdiv142'></a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
<span class='var' id='note1854' title='pañcayojanamubbiddho (^tha-ap26#9 [Pañcasīlasamādāniyattheraapadāna])'>Pañcayojanamubbedho</span>,<br>
thūpo obhāsate tadā.</p>
<p><a class='sc' id='22'></a><a class='ms' id='p_20Ap1_7831'></a><a class='msdiv' id='msdiv143'></a>Yakkhā tattha samāgantvā,<br>
ekato mantayuṃ tadā;<br>
‘Manussā devanāgā ca,<br>
garuḷā ca kumbhaṇḍakā.</p>
<p><a class='sc' id='23'></a><a class='ms' id='p_20Ap1_7832'></a><a class='msdiv' id='msdiv144'></a>Paccekaṃ buddhaseṭṭhassa,<br>
akaṃsu thūpamuttamaṃ;<br>
Mā no pamattā assumha,<br>
appamattā sadevakā.</p>
<p><a class='sc' id='24'></a><a class='ms' id='p_20Ap1_7833'></a><a class='msdiv' id='msdiv145'></a>Mayampi thūpaṃ kassāma,<br>
lokanāthassa tādino;<br>
Phalikā chādayissāma,<br>
āyataṃ buddhacetiyaṃ’.</p>
<p><a class='sc' id='25'></a><a class='ms' id='p_20Ap1_7834'></a><a class='msdiv' id='msdiv146'></a>Yojanaṃ tepi vaḍḍhesuṃ,<br>
āyataṃ buddhacetiyaṃ;<br>
Chayojanikamubbedho,<br>
thūpo obhāsate tadā.</p>
<p><a class='sc' id='26'></a><a class='ms' id='p_20Ap1_7835'></a><a class='msdiv' id='msdiv147'></a>Gandhabbā ca samāgantvā,<br>
ekato mantayuṃ tadā;<br>
‘Manujā devatā nāgā,<br>
kumbhaṇḍā guyhakā tathā.</p>
<p><a class='sc' id='27'></a><a class='ms' id='p_20Ap1_7836'></a><a class='msdiv' id='msdiv148'></a>Sabbe akaṃsu buddhathūpaṃ,<br>
mayamettha akārakā;<br>
Mayampi thūpaṃ kassāma,<br>
lokanāthassa tādino’.</p>
<p><a class='sc' id='28'></a><a class='ms' id='p_20Ap1_7837'></a><a class='msdiv' id='msdiv149'></a>Vediyo satta katvāna,<br>
dhajaṃ chattaṃ akaṃsu te;<br>
Sabbasoṇṇamayaṃ thūpaṃ,<br>
gandhabbā kārayuṃ tadā.</p>
<p><a class='sc' id='29'></a><a class='ms' id='p_20Ap1_7838'></a><a class='msdiv' id='msdiv150'></a>Sattayojanamubbedho,<br>
thūpo obhāsate tadā;<br>
Rattindivā na ñāyanti,<br>
āloko hoti sabbadā.</p>
<p><a class='sc' id='30'></a><a class='ms' id='p_20Ap1_7839'></a><a class='msdiv' id='msdiv151'></a>Abhibhonti na tassābhā,<br>
candasūrā satārakā;<br>
Samantā yojanasate,<br>
padīpopi na pajjali.</p>
<p><a class='sc' id='31'></a><a class='ms' id='p_20Ap1_7840'></a><a class='msdiv' id='msdiv152'></a>Tena kālena ye keci,<br>
thūpaṃ pūjenti mānusā;<br>
Na te thūpaṃ āruhanti,<br>
ambare ukkhipanti te.</p>
<p><a class='sc' id='32'></a><a class='ms' id='p_20Ap1_7841'></a><a class='msdiv' id='msdiv153'></a>Devehi ṭhapito yakkho,<br>
abhisammatanāmako;<br>
Dhajaṃ vā pupphadāmaṃ vā,<br>
abhiropeti uttariṃ.</p>
<p><a class='sc' id='33'></a><a class='ms' id='p_20Ap1_7842'></a><a class='msdiv' id='msdiv154'></a>Na te passanti taṃ yakkhaṃ,<br>
dāmaṃ passanti gacchato;<br>
Evaṃ passitvā gacchantā,<br>
sabbe gacchanti suggatiṃ.</p>
<p><a class='sc' id='34'></a><a class='ms' id='p_20Ap1_7843'></a><a class='msdiv' id='msdiv155'></a>Viruddhā ye pāvacane,<br>
pasannā ye ca sāsane;<br>
Pāṭihīraṃ daṭṭhukāmā,<br>
thūpaṃ pūjenti mānusā.</p>
<p><a class='sc' id='35'></a><a class='ms' id='p_20Ap1_7844'></a><a class='msdiv' id='msdiv156'></a>Nagare haṃsavatiyā,<br>
ahosiṃ bhatako tadā;<br>
Āmoditaṃ janaṃ disvā,<br>
evaṃ cintesahaṃ tadā.</p>
<p><a class='sc' id='36'></a><a class='ms' id='p_20Ap1_7845'></a><a class='msdiv' id='msdiv157'></a>‘Uḷāro bhagavā neso,<br>
yassa dhātughare disaṃ;<br>
Imā ca janatā tuṭṭhā,<br>
kāraṃ kubbaṃ na tappare.</p>
<p><a class='sc' id='37'></a><a class='ms' id='p_20Ap1_7846'></a><a class='msdiv' id='msdiv158'></a>Ahampi kāraṃ kassāmi,<br>
lokanāthassa tādino;<br>
Tassa dhammesu dāyādo,<br>
bhavissāmi anāgate’.</p>
<p><a class='sc' id='38'></a><a class='ms' id='p_20Ap1_7847'></a><a class='msdiv' id='msdiv159'></a>Sudhotaṃ rajakenāhaṃ,<br>
uttareyyaṃ paṭaṃ mama;<br>
Veḷagge ālaggetvāna,<br>
dhajaṃ ukkhipimambare.</p>
<p><a class='sc' id='39'></a><a class='ms' id='p_20Ap1_7848'></a><a class='msdiv' id='msdiv160'></a>Abhisammatako gayha,<br>
ambare hāsi me dhajaṃ;<br>
Vāteritaṃ dhajaṃ disvā,<br>
bhiyyo hāsaṃ janesahaṃ.</p>
<p><a class='sc' id='40'></a><a class='ms' id='p_20Ap1_7849'></a><a class='msdiv' id='msdiv161'></a>Tattha cittaṃ pasādetvā,<br>
samaṇaṃ upasaṅkamiṃ;<br>
Taṃ bhikkhuṃ abhivādetvā,<br>
vipākaṃ pucchahaṃ dhaje.</p>
<p><a class='sc' id='41'></a><a class='ms' id='p_20Ap1_7850'></a><a class='msdiv' id='msdiv162'></a>So me kathesi ānandī,<br>
pītisañjananaṃ mama;<br>
‘Tassa dhajassa vipākaṃ,<br>
anubhossasi sabbadā.</p>
<p><a class='sc' id='42'></a><a class='ms' id='p_20Ap1_7851'></a><a class='msdiv' id='msdiv163'></a>Hatthiassarathāpattī,<br>
senā ca caturaṅginī;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='43'></a><a class='ms' id='p_20Ap1_7852'></a><a class='msdiv' id='msdiv164'></a>Saṭṭhituriyasahassāni,<br>
bheriyo samalaṅkatā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='44'></a><a class='ms' id='p_20Ap1_7853'></a><a class='msdiv' id='msdiv165'></a>Chaḷasītisahassāni,<br>
nāriyo samalaṅkatā;<br>
Vicittavatthābharaṇā,<br>
āmukkamaṇikuṇḍalā.</p>
<p><a class='sc' id='45'></a><a class='ms' id='p_20Ap1_7854'></a><a class='msdiv' id='msdiv166'></a>Aḷārapamhā hasulā,<br>
<span class='var' id='note1857' title='sutthanā (bj)'>susaññā</span> tanumajjhimā;<br>
Parivāressanti taṃ niccaṃ,<br>
dhajadānassidaṃ phalaṃ.</p>
<p><a class='sc' id='46'></a><a class='ms' id='p_20Ap1_7855'></a><a class='msdiv' id='msdiv167'></a>Tiṃsakappasahassāni,<br>
devaloke ramissasi;<br>
Asītikkhattuṃ devindo,<br>
devarajjaṃ karissasi.</p>
<p><a class='sc' id='47'></a><a class='ms' id='p_20Ap1_7856'></a><a class='msdiv' id='msdiv168'></a>Sahassakkhattuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='48'></a><a class='ms' id='p_20Ap1_7857'></a><a class='msdiv' id='msdiv169'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='49'></a><a class='ms' id='p_20Ap1_7858'></a><a class='msdiv' id='msdiv170'></a>Devalokā cavitvāna,<br>
sukkamūlena codito;<br>
Puññakammena saññutto,<br>
brahmabandhu bhavissasi.</p>
<p><a class='sc' id='50'></a><a class='ms' id='p_20Ap1_7859'></a><a class='msdiv' id='msdiv171'></a>Asītikoṭiṃ chaḍḍetvā,<br>
dāse kammakare bahū;<br>
Gotamassa bhagavato,<br>
sāsane pabbajissasi.</p>
<p><a class='sc' id='51'></a><a class='ms' id='p_20Ap1_7860'></a><a class='msdiv' id='msdiv172'></a>Ārādhayitvā sambuddhaṃ,<br>
gotamaṃ sakyapuṅgavaṃ;<br>
Upavānoti nāmena,<br>
hessasi satthu sāvako’.</p>
<p><a class='sc' id='52'></a><a class='ms' id='p_20Ap1_7861'></a><a class='msdiv' id='msdiv173'></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
<span class='var' id='note1858' title='kilesā jhāpitā (bj)'>kilese jhāpayiṃ</span> mama.</p>
<p><a class='sc' id='53'></a><a class='ms' id='p_20Ap1_7862'></a><a class='msdiv' id='msdiv174'></a>Cakkavattissa santassa,<br>
cātuddīpissarassa me;<br>
Tīṇi yojanāni sāmantā,<br>
ussīyanti dhajā sadā.</p>
<p><a class='sc' id='54'></a><a class='ms' id='p_20Ap1_7863'></a><a class='msdiv' id='msdiv175'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
dhajadānassidaṃ phalaṃ.</p>
<p><a class='sc' id='55'></a><a class='ms' id='p_20Ap1_7864'></a><a class='msdiv' id='msdiv176'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='56'></a><a class='ms' id='p_20Ap1_7865'></a><a class='msdiv' id='msdiv177'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='57'></a><a class='ms' id='p_20Ap1_7866'></a><a class='msdiv' id='msdiv178'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='58'></a><a class='ms' id='p_20Ap1_7867'></a>Itthaṃ sudaṃ āyasmā upavānatthero imā gāthāyo abhāsitthāti.</p>
<p class='endsutta'><a class='sc' id='59'></a><a class='ms' id='p_20Ap1_7868'></a>Upavānattherassāpadānaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
