<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap340' lang='pli'>
<header>
<ul>
<li class='division'>Therāpadāna</li>
<li>Gandhodakavagga</li>
</ul>
<h1>8. Uttareyyadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.272'></a><a class='ms' id='p_20Ap1_3818'></a><a class='msdiv' id='msdiv90'></a>“Nagare haṃsavatiyā,<br>
ahosiṃ brāhmaṇo tadā;<br>
Ajjhāyako mantadharo,<br>
tiṇṇaṃ vedāna pāragū.</p>
<p><a class='sc' id='2'></a><a class='ms' id='p_20Ap1_3819'></a><a class='msdiv' id='msdiv91'></a>Purakkhato sasissehi,<br>
jātimā ca susikkhito;<br>
Toyābhisecanatthāya,<br>
nagarā nikkhamiṃ tadā.</p>
<p><a class='sc' id='3'></a><a class='ms' id='p_20Ap1_3820'></a><a class='msdiv' id='msdiv92'></a>Padumuttaro nāma jino,<br>
sabbadhammāna pāragū;<br>
Khīṇāsavasahassehi,<br>
pāvisī nagaraṃ jino.</p>
<p><a class='sc' id='4'></a><a class='ms' id='p_20Ap1_3821'></a><a class='msdiv' id='msdiv93'></a>Sucārurūpaṃ disvāna,<br>
āneñjakāritaṃ viya;<br>
Parivutaṃ arahantehi,<br>
disvā cittaṃ pasādayiṃ.</p>
<p><a class='sc' id='5'></a><a class='ms' id='p_20Ap1_3822'></a><a class='msdiv' id='msdiv94'></a>Sirasmiṃ añjaliṃ katvā,<br>
namassitvāna subbataṃ;<br>
Pasannacitto sumano,<br>
uttarīyamadāsahaṃ.</p>
<p><a class='sc' id='6'></a><a class='ms' id='p_20Ap1_3823'></a><a class='msdiv' id='msdiv95'></a>Ubho hatthehi paggayha,<br>
sāṭakaṃ ukkhipiṃ ahaṃ;<br>
Yāvatā buddhaparisā,<br>
tāva chādesi sāṭako.</p>
<p><a class='sc' id='7'></a><a class='ms' id='p_20Ap1_3824'></a><a class='msdiv' id='msdiv96'></a>Piṇḍacāraṃ carantassa,<br>
mahābhikkhugaṇādino;<br>
Chadaṃ karonto aṭṭhāsi,<br>
hāsayanto mamaṃ tadā.</p>
<p><a class='sc' id='8'></a><a class='ms' id='p_20Ap1_3825'></a><a class='msdiv' id='msdiv97'></a>Gharato nikkhamantassa,<br>
sayambhū aggapuggalo;<br>
Vīthiyaṃva ṭhito satthā,<br>
<span class='var' id='note937' title='akāsi (s2, s3)'>akā me</span> anumodanaṃ.</p>
<p><a class='sc' id='9'></a><a class='ms' id='p_20Ap1_3826'></a><a class='msdiv' id='msdiv98'></a>Pasannacitto sumano,<br>
yo me adāsi sāṭakaṃ;<br>
Tamahaṃ kittayissāmi,<br>
suṇotha mama bhāsato.</p>
<p><a class='sc' id='10'></a><a class='ms' id='p_20Ap1_3827'></a><a class='msdiv' id='msdiv99'></a>‘Tiṃsakappasahassāni,<br>
devaloke ramissati;<br>
Paññāsakkhattuṃ devindo,<br>
devarajjaṃ karissati.</p>
<p><a class='sc' id='11'></a><a class='ms' id='p_20Ap1_3828'></a><a class='msdiv' id='msdiv100'></a>Devaloke vasantassa,<br>
puññakammasamaṅgino;<br>
Samantā yojanasataṃ,<br>
dussacchannaṃ bhavissati.</p>
<p><a class='sc' id='12'></a><a class='ms' id='p_20Ap1_3829'></a><a class='msdiv' id='msdiv101'></a>Chattiṃsakkhattuṃ rājā ca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='13'></a><a class='ms' id='p_20Ap1_3830'></a><a class='msdiv' id='msdiv102'></a>Bhave saṃsaramānassa,<br>
puññakammasamaṅgino;<br>
Manasā patthitaṃ sabbaṃ,<br>
nibbattissati tāvade.</p>
<p><a class='sc' id='14'></a><a class='ms' id='p_20Ap1_3831'></a><a class='msdiv' id='msdiv103'></a><span class='var' id='note938' title='koseyyakambalīyāni (bj) | koseyyakambalāni ca (s2, s3, pts1)'>Koseyyakambaliyāni</span>,<br>
khomakappāsikāni ca;<br>
Mahagghāni ca dussāni,<br>
paṭilacchatiyaṃ naro.</p>
<p><a class='sc' id='15'></a><a class='pts' id='pts1.273'></a><a class='ms' id='p_20Ap1_3832'></a><a class='msdiv' id='msdiv104'></a>Manasā patthitaṃ sabbaṃ,<br>
paṭilacchatiyaṃ naro;<br>
Ekadussassa vipākaṃ,<br>
anubhossati sabbadā.</p>
<p><a class='sc' id='16'></a><a class='ms' id='p_20Ap1_3833'></a><a class='msdiv' id='msdiv105'></a>So pacchā pabbajitvāna,<br>
sukkamūlena codito;<br>
Gotamassa bhagavato,<br>
dhammaṃ sacchikarissati’.</p>
<p><a class='sc' id='17'></a><a class='ms' id='p_20Ap1_3834'></a><a class='msdiv' id='msdiv106'></a>Aho me sukataṃ kammaṃ,<br>
sabbaññussa mahesino;<br>
Ekāhaṃ sāṭakaṃ datvā,<br>
pattomhi amataṃ padaṃ.</p>
<p><a class='sc' id='18'></a><a class='ms' id='p_20Ap1_3835'></a><a class='msdiv' id='msdiv107'></a>Maṇḍape rukkhamūle vā,<br>
vasato suññake ghare;<br>
Dhāreti dussachadanaṃ,<br>
samantā byāmato mama.</p>
<p><a class='sc' id='19'></a><a class='ms' id='p_20Ap1_3836'></a><a class='msdiv' id='msdiv108'></a><span class='var' id='note939' title='aviññatti nisevāmi (pts1) | aviññattāni sevāmi (?)'>Aviññattaṃ nivāsemi</span>,<br>
cīvaraṃ paccayañcahaṃ;<br>
<span class='var' id='note940' title='lābhimhi (s2, s3) | lābhī hi (pts1)'>Lābhī</span> <span class='var' id='note941' title='annapānassa (s2, s3, pts1)'>annassa pānassa</span>,<br>
uttareyyassidaṃ phalaṃ.</p>
<p><a class='sc' id='20'></a><a class='ms' id='p_20Ap1_3837'></a><a class='msdiv' id='msdiv109'></a>Satasahassito kappe,<br>
yaṃ kammamakariṃ tadā;<br>
Duggatiṃ nābhijānāmi,<br>
vatthadānassidaṃ phalaṃ.</p>
<p><a class='sc' id='21'></a><a class='ms' id='p_20Ap1_3838'></a><a class='msdiv' id='msdiv110'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='22'></a><a class='ms' id='p_20Ap1_3839'></a>Itthaṃ sudaṃ āyasmā uttareyyadāyako thero imā gāthāyo abhāsitthāti.</p>
<p class='endsutta'><a class='sc' id='23'></a><a class='ms' id='p_20Ap1_3840'></a>Uttareyyadāyakattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
