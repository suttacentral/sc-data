<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap421' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>9. Patthodanadāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5435'></a><a class='msdiv' id='msdiv170'></a>“Vanacārī pure āsiṃ,<br>
satataṃ vanakammiko;<br>
Patthodanaṃ gahetvāna,<br>
kammantaṃ agamāsahaṃ.</p>
<p><a class='sc' id='2'></a><a class='ms' id='p_20Ap1_5436'></a><a class='msdiv' id='msdiv171'></a>Tatthaddasāsiṃ sambuddhaṃ,<br>
sayambhuṃ aparājitaṃ;<br>
Vanā piṇḍāya nikkhantaṃ,<br>
disvā cittaṃ pasādayiṃ.</p>
<p><a class='sc' id='3'></a><a class='ms' id='p_20Ap1_5437'></a><a class='msdiv' id='msdiv172'></a><span class='var' id='note1337' title='vayakammāyane (mr)'>Parakammāyane</span> yutto,<br>
puññañca me na vijjati;<br>
Ayaṃ patthodano atthi,<br>
<span class='var' id='note1338' title='bhojayissāmihaṃ (bj) | bhojayissāmimaṃ (s2, s3)'>bhojayissāmahaṃ</span> muniṃ.</p>
<p><a class='sc' id='4'></a><a class='ms' id='p_20Ap1_5438'></a><a class='msdiv' id='msdiv173'></a>Patthodanaṃ gahetvāna,<br>
sayambhussa adāsahaṃ;<br>
Mama nijjhāyamānassa,<br>
paribhuñji tadā muni.</p>
<p><a class='sc' id='5'></a><a class='ms' id='p_20Ap1_5439'></a><a class='msdiv' id='msdiv174'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='6'></a><a class='pts' id='pts2.377'></a><a class='ms' id='p_20Ap1_5440'></a><a class='msdiv' id='msdiv175'></a>Chattiṃsakkhattuṃ devindo,<br>
devarajjamakārayiṃ;<br>
Tettiṃsakkhattuṃ rājā ca,<br>
cakkavattī ahosahaṃ.</p>
<p><a class='sc' id='7'></a><a class='ms' id='p_20Ap1_5441'></a><a class='msdiv' id='msdiv176'></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sukhito yasavā homi,<br>
patthodanassidaṃ phalaṃ.</p>
<p><a class='sc' id='8'></a><a class='ms' id='p_20Ap1_5442'></a><a class='msdiv' id='msdiv177'></a>Bhavābhave saṃsaranto,<br>
labhāmi amitaṃ dhanaṃ;<br>
Bhoge me ūnatā natthi,<br>
patthodanassidaṃ phalaṃ.</p>
<p><a class='sc' id='9'></a><a class='ms' id='p_20Ap1_5443'></a><a class='msdiv' id='msdiv178'></a>Nadīsotapaṭibhāgā,<br>
bhogā nibbattare mama;<br>
Parimetuṃ na sakkomi,<br>
patthodanassidaṃ phalaṃ.</p>
<p><a class='sc' id='10'></a><a class='ms' id='p_20Ap1_5444'></a><a class='msdiv' id='msdiv179'></a>Imaṃ khāda imaṃ bhuñja,<br>
imamhi sayane saya;<br>
Tenāhaṃ sukhito homi,<br>
patthodanassidaṃ phalaṃ.</p>
<p><a class='sc' id='11'></a><a class='ms' id='p_20Ap1_5445'></a><a class='msdiv' id='msdiv180'></a>Catunnavutito kappe,<br>
yaṃ dānamadadiṃ tadā;<br>
Duggatiṃ nābhijānāmi,<br>
patthodanassidaṃ phalaṃ.</p>
<p><a class='sc' id='12'></a><a class='ms' id='p_20Ap1_5446'></a><a class='msdiv' id='msdiv181'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='13'></a><a class='ms' id='p_20Ap1_5447'></a><a class='msdiv' id='msdiv182'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='14'></a><a class='ms' id='p_20Ap1_5448'></a><a class='msdiv' id='msdiv183'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='15'></a><a class='ms' id='p_20Ap1_5449'></a>Itthaṃ sudaṃ āyasmā patthodanadāyako thero imā gāthāyo abhāsitthāti.</p>
<p class='endsutta'><a class='sc' id='16'></a><a class='ms' id='p_20Ap1_5450'></a>Patthodanadāyakattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
