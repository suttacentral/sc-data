<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap406' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>4. Dhotakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_4924'></a><a class='msdiv' id='msdiv72'></a>“Gaṅgā bhāgīrathī nāma,<br>
<span class='var' id='note1222' title='himavantappabhāvitā (si)'>himavantā pabhāvitā</span>;<br>
Haṃsavatiyā dvārena,<br>
anusandati tāvade.</p>
<p><a class='sc' id='2'></a><a class='ms' id='p_20Ap1_4925'></a><a class='msdiv' id='msdiv73'></a>Sobhito nāma ārāmo,<br>
gaṅgākūle sumāpito;<br>
Tattha padumuttaro buddho,<br>
vasate lokanāyako.</p>
<p><a class='sc' id='3'></a><a class='pts' id='pts2.344'></a><a class='ms' id='p_20Ap1_4926'></a><a class='msdiv' id='msdiv74'></a>Tidasehi yathā indo,<br>
manujehi purakkhato;<br>
Nisīdi tattha bhagavā,<br>
asambhītova kesarī.</p>
<p><a class='sc' id='4'></a><a class='ms' id='p_20Ap1_4927'></a><a class='msdiv' id='msdiv75'></a>Nagare haṃsavatiyā,<br>
<span class='var' id='note1223' title='ahosiṃ (s2, s3)'>vasāmi</span> brāhmaṇo ahaṃ;<br>
Chaḷaṅgo nāma nāmena,<br>
evaṃnāmo mahāmuni.</p>
<p><a class='sc' id='5'></a><a class='ms' id='p_20Ap1_4928'></a><a class='msdiv' id='msdiv76'></a>Aṭṭhārasa sissasatā,<br>
parivārenti maṃ tadā;<br>
Tehi sissehi samito,<br>
gaṅgātīraṃ upāgamiṃ.</p>
<p><a class='sc' id='6'></a><a class='ms' id='p_20Ap1_4929'></a><a class='msdiv' id='msdiv77'></a>Tatthaddasāsiṃ samaṇe,<br>
nikkuhe dhotapāpake;<br>
<span class='var' id='note1224' title='bhāgīrasintarantohaṃ (s2, s3) | bhāgīrasim tarantohaṃ (pts1)'>Bhāgīrathiṃ tarantehaṃ</span>,<br>
evaṃ cintesi tāvade.</p>
<p><a class='sc' id='7'></a><a class='ms' id='p_20Ap1_4930'></a><a class='msdiv' id='msdiv78'></a>‘<span class='var' id='note1225' title='sāyapātaṃ (pts1)'>Sāyaṃ pātaṃ</span> tarantāme,<br>
buddhaputtā mahāyasā;<br>
Vihesayanti attānaṃ,<br>
tesaṃ attā vihaññati.</p>
<p><a class='sc' id='8'></a><a class='ms' id='p_20Ap1_4931'></a><a class='msdiv' id='msdiv79'></a>Sadevakassa lokassa,<br>
buddho aggo pavuccati;<br>
Natthi me dakkhiṇe kāraṃ,<br>
gatimaggavisodhanaṃ.</p>
<p><a class='sc' id='9'></a><a class='ms' id='p_20Ap1_4932'></a><a class='msdiv' id='msdiv80'></a>Yannūna buddhaseṭṭhassa,<br>
setuṃ gaṅgāya kāraye;<br>
Kārāpetvā imaṃ <span class='var' id='note1226' title='setuṃ (s2, s3)'>kammaṃ</span>,<br>
santarāmi imaṃ bhavaṃ’.</p>
<p><a class='sc' id='10'></a><a class='ms' id='p_20Ap1_4933'></a><a class='msdiv' id='msdiv81'></a>Satasahassaṃ datvāna,<br>
setuṃ kārāpayiṃ ahaṃ;<br>
Saddahanto kataṃ kāraṃ,<br>
vipulaṃ me bhavissati.</p>
<p><a class='sc' id='11'></a><a class='ms' id='p_20Ap1_4934'></a><a class='msdiv' id='msdiv82'></a>Kārāpetvāna taṃ setuṃ,<br>
upesiṃ lokanāyakaṃ;<br>
Sirasi añjaliṃ katvā,<br>
imaṃ vacanamabraviṃ.</p>
<p><a class='sc' id='12'></a><a class='ms' id='p_20Ap1_4935'></a><a class='msdiv' id='msdiv83'></a>‘<span class='var' id='note1227' title='sataṃ sahassaṃ savayaṃ (s2, s3) | satasahassaṃ vayam (pts1) | vayaṃ satasahassaṃva (mr)'>Satasahassassa vayaṃ</span>,<br>
<span class='var' id='note1228' title='katvā (bj, pts1)'>datvā</span> kārāpito mayā;<br>
Tavatthāya mahāsetu,<br>
paṭiggaṇha mahāmune’.</p>
<p><a class='sc' id='13'></a><a class='ms' id='p_20Ap1_4936'></a><a class='msdiv' id='msdiv84'></a>Padumuttaro lokavidū,<br>
āhutīnaṃ paṭiggaho;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='sc' id='14'></a><a class='ms' id='p_20Ap1_4937'></a><a class='msdiv' id='msdiv85'></a>‘Yo me setuṃ akāresi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
</blockquote>
<h3>4.1. Setudānaānisaṃsa</h3>
<blockquote class='gatha'>
<p><a class='sc' id='15'></a><a class='ms' id='p_20Ap1_4938'></a><a class='msdiv' id='msdiv86'></a>Darito pabbatato vā,<br>
rukkhato patitopiyaṃ;<br>
Cutopi lacchatī ṭhānaṃ,<br>
setudānassidaṃ phalaṃ.</p>
<p><a class='sc' id='16'></a><a class='ms' id='p_20Ap1_4939'></a><a class='msdiv' id='msdiv87'></a>Virūḷhamūlasantānaṃ,<br>
nigrodhamiva māluto;<br>
Amittā nappasahanti,<br>
setudānassidaṃ phalaṃ.</p>
<p><a class='sc' id='17'></a><a class='ms' id='p_20Ap1_4940'></a><a class='msdiv' id='msdiv88'></a>Nāssa corā pasahanti,<br>
nātimaññanti khattiyā;<br>
Sabbe tarissatāmitte,<br>
setudānassidaṃ phalaṃ.</p>
<p><a class='sc' id='18'></a><a class='pts' id='pts2.345'></a><a class='ms' id='p_20Ap1_4941'></a><a class='msdiv' id='msdiv89'></a>Abbhokāsagataṃ santaṃ,<br>
kaṭhinātapatāpitaṃ;<br>
Puññakammena saṃyuttaṃ,<br>
na bhavissati <span class='var' id='note1229' title='tāvade (mr)'>vedanā</span>.</p>
<p><a class='sc' id='19'></a><a class='ms' id='p_20Ap1_4942'></a><a class='msdiv' id='msdiv90'></a>Devaloke manusse vā,<br>
hatthiyānaṃ sunimmitaṃ;<br>
Tassa saṅkappamaññāya,<br>
nibbattissati tāvade.</p>
<p><a class='sc' id='20'></a><a class='ms' id='p_20Ap1_4943'></a><a class='msdiv' id='msdiv91'></a>Sahassassā vātajavā,<br>
sindhavā sīghavāhanā;<br>
Sāyaṃ pātaṃ upessanti,<br>
setudānassidaṃ phalaṃ.</p>
<p><a class='sc' id='21'></a><a class='ms' id='p_20Ap1_4944'></a><a class='msdiv' id='msdiv92'></a>Āgantvāna manussattaṃ,<br>
sukhitoyaṃ bhavissati;<br>
<span class='var' id='note1230' title='ihāpi (bj, s2, s3, pts1)'>Vehāsaṃ</span> manujasseva,<br>
hatthiyānaṃ bhavissati.</p>
<p><a class='sc' id='22'></a><a class='ms' id='p_20Ap1_4945'></a><a class='msdiv' id='msdiv93'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='23'></a><a class='ms' id='p_20Ap1_4946'></a><a class='msdiv' id='msdiv94'></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo’.</p>
<p><a class='sc' id='24'></a><a class='ms' id='p_20Ap1_4947'></a><a class='msdiv' id='msdiv95'></a>Aho me sukataṃ kammaṃ,<br>
jalajuttamanāmake;<br>
Tattha kāraṃ karitvāna,<br>
pattohaṃ āsavakkhayaṃ.</p>
<p><a class='sc' id='25'></a><a class='ms' id='p_20Ap1_4948'></a><a class='msdiv' id='msdiv96'></a>Padhānaṃ pahitattomhi,<br>
upasanto nirūpadhi;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='26'></a><a class='ms' id='p_20Ap1_4949'></a><a class='msdiv' id='msdiv97'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='27'></a><a class='ms' id='p_20Ap1_4950'></a><a class='msdiv' id='msdiv98'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='28'></a><a class='ms' id='p_20Ap1_4951'></a><a class='msdiv' id='msdiv99'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='29'></a><a class='ms' id='p_20Ap1_4952'></a>Itthaṃ sudaṃ āyasmā dhotako thero imā gāthāyo abhāsitthāti.</p>
<p class='endsutta'><a class='sc' id='30'></a><a class='ms' id='p_20Ap1_4953'></a>Dhotakattherassāpadānaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
