<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap124' lang='pli'>
<header>
<ul>
<li class='division'>Therāpadāna</li>
<li>Sereyyavagga</li>
</ul>
<h1>2. Pupphathūpiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_2065'></a><a class='msdiv' id='msdiv10'></a>“Himavantassāvidūre,<br>
kukkuro <span class='var' id='note548' title='kukkuṭo nāma (bj)'>nāma</span> pabbato;<br>
Vemajjhe tassa vasati,<br>
brāhmaṇo mantapāragū.</p>
<p><a class='sc' id='2'></a><a class='ms' id='p_20Ap1_2066'></a><a class='msdiv' id='msdiv11'></a>Pañca sissasahassāni,<br>
parivārenti maṃ sadā;<br>
Pubbuṭṭhāyī ca te āsuṃ,<br>
mantesu ca visāradā.</p>
<p><a class='sc' id='3'></a><a class='pts' id='pts1.156'></a><a class='ms' id='p_20Ap1_2067'></a><a class='msdiv' id='msdiv12'></a>Buddho loke samuppanno,<br>
taṃ vijānātha no bhavaṃ;<br>
Asītibyañjanānassa,<br>
bāttiṃsavaralakkhaṇā.</p>
<p><a class='sc' id='4'></a><a class='ms' id='p_20Ap1_2068'></a><a class='msdiv' id='msdiv13'></a>Byāmappabho jinavaro,<br>
ādiccova virocati;<br>
Sissānaṃ vacanaṃ sutvā,<br>
brāhmaṇo mantapāragū.</p>
<p><a class='sc' id='5'></a><a class='ms' id='p_20Ap1_2069'></a><a class='msdiv' id='msdiv14'></a>Assamā abhinikkhamma,<br>
disaṃ pucchati <span class='var' id='note549' title='brāhmaṇo (si, s2, s3, pts1)'>sissake</span>;<br>
Yamhi dese mahāvīro,<br>
vasati lokanāyako.</p>
<p><a class='sc' id='6'></a><a class='ms' id='p_20Ap1_2070'></a><a class='msdiv' id='msdiv15'></a>Tāhaṃ disaṃ namassissaṃ,<br>
jinaṃ appaṭipuggalaṃ;<br>
Udaggacitto sumano,<br>
pūjesiṃ taṃ tathāgataṃ.</p>
<p><a class='sc' id='7'></a><a class='ms' id='p_20Ap1_2071'></a><a class='msdiv' id='msdiv16'></a>Etha sissā gamissāma,<br>
dakkhissāma tathāgataṃ;<br>
Vanditvā satthuno pāde,<br>
sossāma jinasāsanaṃ.</p>
<p><a class='sc' id='8'></a><a class='ms' id='p_20Ap1_2072'></a><a class='msdiv' id='msdiv17'></a>Ekāhaṃ abhinikkhamma,<br>
byādhiṃ paṭilabhiṃ ahaṃ;<br>
Byādhinā pīḷito santo,<br>
sālaṃ vāsayituṃ gamiṃ.</p>
<p><a class='sc' id='9'></a><a class='ms' id='p_20Ap1_2073'></a><a class='msdiv' id='msdiv18'></a>Sabbe sisse samānetvā,<br>
apucchiṃ te tathāgataṃ;<br>
Kīdisaṃ lokanāthassa,<br>
guṇaṃ paramabuddhino.</p>
<p><a class='sc' id='10'></a><a class='ms' id='p_20Ap1_2074'></a><a class='msdiv' id='msdiv19'></a>Te me puṭṭhā viyākaṃsu,<br>
Yathā dassāvino tathā;<br>
Sakkaccaṃ buddhaseṭṭhaṃ taṃ,<br>
<span class='var' id='note550' title='dassesuṃ (bj, s2, s3, pts1)'>Desesuṃ</span> mama sammukhā.</p>
<p><a class='sc' id='11'></a><a class='ms' id='p_20Ap1_2075'></a><a class='msdiv' id='msdiv20'></a>Tesāhaṃ vacanaṃ sutvā,<br>
sakaṃ cittaṃ pasādayiṃ;<br>
Pupphehi thūpaṃ katvāna,<br>
tattha kālaṅkato ahaṃ.</p>
<p><a class='sc' id='12'></a><a class='ms' id='p_20Ap1_2076'></a><a class='msdiv' id='msdiv21'></a>Te me sarīraṃ jhāpetvā,<br>
agamuṃ buddhasantikaṃ;<br>
Añjaliṃ paggahetvāna,<br>
satthāramabhivādayuṃ.</p>
<p><a class='sc' id='13'></a><a class='ms' id='p_20Ap1_2077'></a><a class='msdiv' id='msdiv22'></a>Pupphehi thūpaṃ katvāna,<br>
sugatassa mahesino;<br>
Kappānaṃ satasahassaṃ,<br>
duggatiṃ nupapajjahaṃ.</p>
<p><a class='sc' id='14'></a><a class='ms' id='p_20Ap1_2078'></a><a class='msdiv' id='msdiv23'></a>Cattālīsasahassamhi,<br>
kappe soḷasa khattiyā;<br>
Nāmenaggisamā nāma,<br>
cakkavattī mahabbalā.</p>
<p><a class='sc' id='15'></a><a class='ms' id='p_20Ap1_2079'></a><a class='msdiv' id='msdiv24'></a>Vīsakappasahassamhi,<br>
rājāno cakkavattino;<br>
Ghatāsanasanāmāva,<br>
aṭṭhattiṃsa mahīpatī.</p>
<p><a class='sc' id='16'></a><a class='ms' id='p_20Ap1_2080'></a><a class='msdiv' id='msdiv25'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='17'></a><a class='ms' id='p_20Ap1_2081'></a>Itthaṃ sudaṃ āyasmā pupphathūpiyo thero imā gāthāyo abhāsitthāti.</p>
<p class='endsutta'><a class='sc' id='18'></a><a class='ms' id='p_20Ap1_2082'></a>Pupphathūpiyattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
