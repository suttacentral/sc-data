<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap43' lang='pli'>
<header>
<ul>
<li class='division'>Therāpadāna</li>
<li>Upālivagga</li>
</ul>
<h1><span class='var' id='note333' title='bhāgineyyaupālittherāpadānaṃ (bj) | upālittherāpadānaṃ (s2, s3)'>1 Bhāgineyyupālittheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1209'></a><a class='msdiv' id='msdiv1'></a>“Khīṇāsavasahassehi,<br>
<span class='var' id='note334' title='pareto (mr)'>parivuto</span> lokanāyako;<br>
Vivekamanuyutto so,<br>
gacchate paṭisallituṃ.</p>
<p><a class='sc' id='2'></a><a class='ms' id='p_20Ap1_1210'></a><a class='msdiv' id='msdiv2'></a>Ajinena nivatthohaṃ,<br>
tidaṇḍaparidhārako;<br>
Bhikkhusaṃghaparibyūḷhaṃ,<br>
addasaṃ lokanāyakaṃ.</p>
<p><a class='sc' id='3'></a><a class='pts' id='pts1.92'></a><a class='ms' id='p_20Ap1_1211'></a><a class='msdiv' id='msdiv3'></a>Ekaṃsaṃ ajinaṃ katvā,<br>
sire katvāna añjaliṃ;<br>
Sambuddhaṃ abhivādetvā,<br>
santhaviṃ lokanāyakaṃ.</p>
<p><a class='sc' id='4'></a><a class='ms' id='p_20Ap1_1212'></a><a class='msdiv' id='msdiv4'></a>Yathāṇḍajā ca saṃsedā,<br>
opapātī jalābujā;<br>
Kākādipakkhino sabbe,<br>
antalikkhacarā sadā.</p>
<p><a class='sc' id='5'></a><a class='ms' id='p_20Ap1_1213'></a><a class='msdiv' id='msdiv5'></a>‘Ye keci pāṇabhūtatthi,<br>
saññino vā asaññino;<br>
Sabbe te tava ñāṇamhi,<br>
anto honti samogadhā.</p>
<p><a class='sc' id='6'></a><a class='ms' id='p_20Ap1_1214'></a><a class='msdiv' id='msdiv6'></a>Gandhā ca pabbateyyā ye,<br>
himavantanaguttame;<br>
Sabbe te tava sīlamhi,<br>
kalāyapi na yujjare.</p>
<p><a class='sc' id='7'></a><a class='ms' id='p_20Ap1_1215'></a><a class='msdiv' id='msdiv7'></a>Mohandhakārapakkhando,<br>
ayaṃ loko sadevako;<br>
Tava ñāṇamhi jotante,<br>
andhakārā vidhaṃsitā.</p>
<p><a class='sc' id='8'></a><a class='ms' id='p_20Ap1_1216'></a><a class='msdiv' id='msdiv8'></a>Yathā atthaṅgate sūriye,<br>
honti sattā tamogatā;<br>
Evaṃ buddhe anuppanne,<br>
hoti loko tamogato.</p>
<p><a class='sc' id='9'></a><a class='ms' id='p_20Ap1_1217'></a><a class='msdiv' id='msdiv9'></a>Yathodayanto ādicco,<br>
vinodeti tamaṃ sadā;<br>
Tatheva tvaṃ buddhaseṭṭha,<br>
viddhaṃsesi tamaṃ sadā.</p>
<p><a class='sc' id='10'></a><a class='ms' id='p_20Ap1_1218'></a><a class='msdiv' id='msdiv10'></a>Padhānapahitattosi,<br>
buddho loke sadevake;<br>
Tava kammābhiraddhena,<br>
tosesi janataṃ bahuṃ’.</p>
<p><a class='sc' id='11'></a><a class='ms' id='p_20Ap1_1219'></a><a class='msdiv' id='msdiv11'></a>Taṃ sabbaṃ anumoditvā,<br>
padumuttaro mahāmuni;<br>
Nabhaṃ abbhuggamī dhīro,<br>
haṃsarājāva ambare.</p>
<p><a class='sc' id='12'></a><a class='ms' id='p_20Ap1_1220'></a><a class='msdiv' id='msdiv12'></a>Abbhuggantvāna sambuddho,<br>
mahesi padumuttaro;<br>
Antalikkhe ṭhito satthā,<br>
imā gāthā abhāsatha.</p>
<p><a class='sc' id='13'></a><a class='ms' id='p_20Ap1_1221'></a><a class='msdiv' id='msdiv13'></a>Yenidaṃ thavitaṃ ñāṇaṃ,<br>
opammehi samāyutaṃ;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='14'></a><a class='ms' id='p_20Ap1_1222'></a><a class='msdiv' id='msdiv14'></a>‘Aṭṭhārasañca khattuṃ so,<br>
devarājā bhavissati;<br>
Pathabyā rajjaṃ tisataṃ,<br>
vasudhaṃ āvasissati.</p>
<p><a class='sc' id='15'></a><a class='ms' id='p_20Ap1_1223'></a><a class='msdiv' id='msdiv15'></a>Pañcavīsatikkhattuñca,<br>
cakkavattī bhavissati;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='16'></a><a class='ms' id='p_20Ap1_1224'></a><a class='msdiv' id='msdiv16'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='17'></a><a class='ms' id='p_20Ap1_1225'></a><a class='msdiv' id='msdiv17'></a>Tusitā hi cavitvāna,<br>
sukkamūlena codito;<br>
Hīnova jātiyā santo,<br>
upāli nāma hessati.</p>
<p><a class='sc' id='18'></a><a class='pts' id='pts1.93'></a><a class='ms' id='p_20Ap1_1226'></a><a class='msdiv' id='msdiv18'></a>So pacchā pabbajitvāna,<br>
virājetvāna pāpakaṃ;<br>
Sabbāsave pariññāya,<br>
nibbāyissatināsavo.</p>
<p><a class='sc' id='19'></a><a class='ms' id='p_20Ap1_1227'></a><a class='msdiv' id='msdiv19'></a>Tuṭṭho ca gotamo buddho,<br>
sakyaputto mahāyaso;<br>
Vinayādhigataṃ tassa,<br>
etadagge ṭhapessati’.</p>
<p><a class='sc' id='20'></a><a class='ms' id='p_20Ap1_1228'></a><a class='msdiv' id='msdiv20'></a>Saddhāyāhaṃ pabbajito,<br>
katakicco anāsavo;<br>
Sabbāsave pariññāya,<br>
viharāmi anāsavo.</p>
<p><a class='sc' id='21'></a><a class='ms' id='p_20Ap1_1229'></a><a class='msdiv' id='msdiv21'></a>Bhagavā cānukampī maṃ,<br>
vinayehaṃ visārado;<br>
Sakakammābhiraddho ca,<br>
viharāmi anāsavo.</p>
<p><a class='sc' id='22'></a><a class='ms' id='p_20Ap1_1230'></a><a class='msdiv' id='msdiv22'></a>Saṃvuto pātimokkhamhi,<br>
indriyesu ca pañcasu;<br>
Dhāremi vinayaṃ sabbaṃ,<br>
kevalaṃ <span class='var' id='note335' title='ratanaggharaṃ (mr)'>ratanākaraṃ</span>.</p>
<p><a class='sc' id='23'></a><a class='ms' id='p_20Ap1_1231'></a><a class='msdiv' id='msdiv23'></a>Mamañca guṇamaññāya,<br>
satthā loke anuttaro;<br>
Bhikkhusaṃghe nisīditvā,<br>
etadagge ṭhapesi maṃ.</p>
<p><a class='sc' id='24'></a><a class='ms' id='p_20Ap1_1232'></a><a class='msdiv' id='msdiv24'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='25'></a><a class='ms' id='p_20Ap1_1233'></a>Itthaṃ sudaṃ āyasmā <span class='var' id='note336' title='upālitthero (bj)'>upāli thero</span> imā gāthāyo abhāsitthāti.</p>
<p class='endsutta'><a class='sc' id='26'></a><a class='ms' id='p_20Ap1_1234'></a>Bhāgineyyupālittherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
