<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap111' lang='pli'>
<header>
<ul>
<li class='division'>Therāpadāna</li>
<li>Bhikkhadāyivagga</li>
</ul>
<h1>9. Biḷālidāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.145'></a><a class='ms' id='p_20Ap1_1920'></a><a class='msdiv' id='msdiv53'></a>“Himavantassāvidūre,<br>
vasāmi paṇṇasanthare;<br>
Ghāsesu gedhamāpanno,<br>
<span class='var' id='note518' title='seyyasīlovahaṃ (s2, s3, mr) | seyyasīlovahan (pts1)'>seyyasīlo cahaṃ</span> tadā.</p>
<p><a class='sc' id='2'></a><a class='ms' id='p_20Ap1_1921'></a><a class='msdiv' id='msdiv54'></a><span class='var' id='note519' title='khaṇamālu (s2, s3)'>Khaṇantālu</span> kalambāni,<br>
biḷālitakkalāni ca;<br>
Kolaṃ bhallātakaṃ billaṃ,<br>
āhatvā paṭiyāditaṃ.</p>
<p><a class='sc' id='3'></a><a class='ms' id='p_20Ap1_1922'></a><a class='msdiv' id='msdiv55'></a>Padumuttaro lokavidū,<br>
āhutīnaṃ paṭiggaho;<br>
Mama saṅkappamaññāya,<br>
āgacchi mama santikaṃ.</p>
<p><a class='sc' id='4'></a><a class='ms' id='p_20Ap1_1923'></a><a class='msdiv' id='msdiv56'></a>Upāgataṃ mahānāgaṃ,<br>
devadevaṃ narāsabhaṃ;<br>
Biḷāliṃ paggahetvāna,<br>
pattamhi okiriṃ ahaṃ.</p>
<p><a class='sc' id='5'></a><a class='ms' id='p_20Ap1_1924'></a><a class='msdiv' id='msdiv57'></a>Paribhuñji mahāvīro,<br>
tosayanto mamaṃ tadā;<br>
Paribhuñjitvāna sabbaññū,<br>
imaṃ gāthaṃ abhāsatha.</p>
<p><a class='sc' id='6'></a><a class='ms' id='p_20Ap1_1925'></a><a class='msdiv' id='msdiv58'></a>‘Sakaṃ cittaṃ pasādetvā,<br>
biḷāliṃ me adā tuvaṃ;<br>
Kappānaṃ satasahassaṃ,<br>
duggatiṃ nupapajjasi’.</p>
<p><a class='sc' id='7'></a><a class='ms' id='p_20Ap1_1926'></a><a class='msdiv' id='msdiv59'></a>Carimaṃ vattate mayhaṃ,<br>
bhavā sabbe samūhatā;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='sc' id='8'></a><a class='ms' id='p_20Ap1_1927'></a><a class='msdiv' id='msdiv60'></a>Catupaññāsito kappe,<br>
sumekhaliyasavhayo;<br>
Sattaratanasampanno,<br>
cakkavattī mahabbalo.</p>
<p><a class='sc' id='9'></a><a class='ms' id='p_20Ap1_1928'></a><a class='msdiv' id='msdiv61'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='10'></a><a class='ms' id='p_20Ap1_1929'></a>Itthaṃ sudaṃ āyasmā biḷālidāyako thero imā gāthāyo abhāsitthāti.</p>
<p class='endsutta'><a class='sc' id='11'></a><a class='ms' id='p_20Ap1_1930'></a>Biḷālidāyakattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
