<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap547' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1>5. Nandakattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts2.499'></a><a class='ms' id='p_20Ap1_7485'></a><a class='msdiv' id='msdiv143'></a>“Padumuttaro nāma jino,<br>
sabbadhammesu cakkhumā;<br>
Ito satasahassamhi,<br>
kappe uppajji nāyako.</p>
<p><a class='sc' id='2'></a><a class='ms' id='p_20Ap1_7486'></a><a class='msdiv' id='msdiv144'></a>Hitāya sabbasattānaṃ,<br>
sukhāya vadataṃ varo;<br>
Atthāya purisājañño,<br>
paṭipanno sadevake.</p>
<p><a class='sc' id='3'></a><a class='ms' id='p_20Ap1_7487'></a><a class='msdiv' id='msdiv145'></a>Yasaggapatto sirimā,<br>
<span class='var' id='note1793' title='kittivaṇṇabhaṭo (s2, s3, mr)'>kittivaṇṇabhato</span> jino;<br>
Pūjito sabbalokassa,<br>
disā sabbāsu vissuto.</p>
<p><a class='sc' id='4'></a><a class='ms' id='p_20Ap1_7488'></a><a class='msdiv' id='msdiv146'></a>Uttiṇṇavicikiccho so,<br>
vītivattakathaṃkatho;<br>
Paripuṇṇamanasaṅkappo,<br>
patto sambodhimuttamaṃ.</p>
<p><a class='sc' id='5'></a><a class='ms' id='p_20Ap1_7489'></a><a class='msdiv' id='msdiv147'></a>Anuppannassa maggassa,<br>
uppādetā naruttamo;<br>
Anakkhātañca akkhāsi,<br>
asañjātañca sañjanī.</p>
<p><a class='sc' id='6'></a><a class='ms' id='p_20Ap1_7490'></a><a class='msdiv' id='msdiv148'></a>Maggaññū <span class='var' id='note1794' title='so maggavidū (bj, pts1)'>maggavidū</span> ca,<br>
maggakkhāyī narāsabho;<br>
Maggassa kusalo satthā,<br>
sārathīnaṃ <span class='var' id='note1795' title='naruttamo (s2, s3)'>varuttamo</span>.</p>
<p><a class='sc' id='7'></a><a class='ms' id='p_20Ap1_7491'></a><a class='msdiv' id='msdiv149'></a>Tadā mahākāruṇiko,<br>
dhammaṃ desesi nāyako;<br>
Nimugge <span class='var' id='note1796' title='mohapaṅkamhi (bj, s2, s3) | mohamaggamhi (pts1)'>kāmapaṅkamhi</span>,<br>
samuddharati pāṇine.</p>
<p><a class='sc' id='8'></a><a class='ms' id='p_20Ap1_7492'></a><a class='msdiv' id='msdiv150'></a>Bhikkhunīnaṃ ovadane,<br>
sāvakaṃ seṭṭhasammataṃ;<br>
Vaṇṇayaṃ etadaggamhi,<br>
paññapesi mahāmuni.</p>
<p><a class='sc' id='9'></a><a class='ms' id='p_20Ap1_7493'></a><a class='msdiv' id='msdiv151'></a>Taṃ sutvāhaṃ pamudito,<br>
nimantetvā tathāgataṃ;<br>
Bhojayitvā sasaṃghaṃ taṃ,<br>
patthayiṃ ṭhānamuttamaṃ.</p>
<p><a class='sc' id='10'></a><a class='ms' id='p_20Ap1_7494'></a><a class='msdiv' id='msdiv152'></a>Tadā pamudito nātho,<br>
maṃ avoca mahāisi;<br>
‘Sukhī bhavassu <span class='var' id='note1797' title='dīghāyu (bj, s2, s3, pts1)'>dīghāvu</span>,<br>
lacchase taṃ manorathaṃ.</p>
<p><a class='sc' id='11'></a><a class='ms' id='p_20Ap1_7495'></a><a class='msdiv' id='msdiv153'></a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='12'></a><a class='ms' id='p_20Ap1_7496'></a><a class='msdiv' id='msdiv154'></a>Tassa dhammesu dāyādo,<br>
oraso dhammanimmito;<br>
Nandako nāma nāmena,<br>
hessati satthu sāvako’.</p>
<p><a class='sc' id='13'></a><a class='ms' id='p_20Ap1_7497'></a><a class='msdiv' id='msdiv155'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsūpago ahaṃ.</p>
<p><a class='sc' id='14'></a><a class='ms' id='p_20Ap1_7498'></a><a class='msdiv' id='msdiv156'></a>Pacchime ca bhave dāni,<br>
jāto seṭṭhikule ahaṃ;<br>
Sāvatthiyaṃ pure vare,<br>
iddhe phīte mahaddhane.</p>
<p><a class='sc' id='15'></a><a class='ms' id='p_20Ap1_7499'></a><a class='msdiv' id='msdiv157'></a>Purappavese sugataṃ,<br>
disvā vimhitamānaso;<br>
Jetārāmapaṭiggāhe,<br>
pabbajiṃ anagāriyaṃ.</p>
<p><a class='sc' id='16'></a><a class='pts' id='pts2.500'></a><a class='ms' id='p_20Ap1_7500'></a><a class='msdiv' id='msdiv158'></a>Nacireneva kālena,<br>
arahattamapāpuṇiṃ;<br>
Tatohaṃ tiṇṇasaṃsāro,<br>
sāsito sabbadassinā.</p>
<p><a class='sc' id='17'></a><a class='ms' id='p_20Ap1_7501'></a><a class='msdiv' id='msdiv159'></a>Bhikkhunīnaṃ dhammakathaṃ,<br>
paṭipucchākariṃ ahaṃ;<br>
Sāsitā tā mayā sabbā,<br>
abhaviṃsu anāsavā.</p>
<p><a class='sc' id='18'></a><a class='ms' id='p_20Ap1_7502'></a><a class='msdiv' id='msdiv160'></a>Satāni pañcanūnāni,<br>
tadā tuṭṭho mahāhito;<br>
Bhikkhunīnaṃ ovadataṃ,<br>
aggaṭṭhāne ṭhapesi maṃ.</p>
<p><a class='sc' id='19'></a><a class='ms' id='p_20Ap1_7503'></a><a class='msdiv' id='msdiv161'></a>Satasahasse kataṃ kammaṃ,<br>
phalaṃ dassesi me idha;<br>
Sumutto saravegova,<br>
kilese jhāpayiṃ mama.</p>
<p><a class='sc' id='20'></a><a class='ms' id='p_20Ap1_7504'></a><a class='msdiv' id='msdiv162'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='21'></a><a class='ms' id='p_20Ap1_7505'></a><a class='msdiv' id='msdiv163'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='22'></a><a class='ms' id='p_20Ap1_7506'></a><a class='msdiv' id='msdiv164'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='23'></a><a class='ms' id='p_20Ap1_7507'></a>Itthaṃ sudaṃ āyasmā nandako thero imā gāthāyo abhāsitthāti.</p>
<p class='endsutta'><a class='sc' id='24'></a><a class='ms' id='p_20Ap1_7508'></a>Nandakattherassāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
