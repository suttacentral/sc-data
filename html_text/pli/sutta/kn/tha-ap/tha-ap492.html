<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap492' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1>10. Sālamaṇḍapiyattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6393'></a><a class='msdiv' id='msdiv190'></a>“Ajjhogāhetvā sālavanaṃ,<br>
sukato assamo mama;<br>
Sālapupphehi sañchanno,<br>
vasāmi vipine tadā.</p>
<p><a class='sc' id='2'></a><a class='ms' id='p_20Ap1_6394'></a><a class='msdiv' id='msdiv191'></a>Piyadassī ca bhagavā,<br>
sayambhū aggapuggalo;<br>
Vivekakāmo sambuddho,<br>
sālavanamupāgami.</p>
<p><a class='sc' id='3'></a><a class='ms' id='p_20Ap1_6395'></a><a class='msdiv' id='msdiv192'></a>Assamā abhinikkhamma,<br>
pavanaṃ agamāsahaṃ;<br>
Mūlaphalaṃ gavesanto,<br>
āhiṇḍāmi vane tadā.</p>
<p><a class='sc' id='4'></a><a class='ms' id='p_20Ap1_6396'></a><a class='msdiv' id='msdiv193'></a>Tatthaddasāsiṃ sambuddhaṃ,<br>
piyadassiṃ mahāyasaṃ;<br>
Sunisinnaṃ samāpannaṃ,<br>
virocantaṃ mahāvane.</p>
<p><a class='sc' id='5'></a><a class='ms' id='p_20Ap1_6397'></a><a class='msdiv' id='msdiv194'></a>Catudaṇḍe ṭhapetvāna,<br>
buddhassa uparī ahaṃ;<br>
Maṇḍapaṃ sukataṃ katvā,<br>
sālapupphehi chādayiṃ.</p>
<p><a class='sc' id='6'></a><a class='ms' id='p_20Ap1_6398'></a><a class='msdiv' id='msdiv195'></a>Sattāhaṃ dhārayitvāna,<br>
maṇḍapaṃ sālachāditaṃ;<br>
Tattha cittaṃ pasādetvā,<br>
buddhaseṭṭhamavandahaṃ.</p>
<p><a class='sc' id='7'></a><a class='pts' id='pts2.432'></a><a class='ms' id='p_20Ap1_6399'></a><a class='msdiv' id='msdiv196'></a>Bhagavā tamhi samaye,<br>
vuṭṭhahitvā samādhito;<br>
Yugamattaṃ pekkhamāno,<br>
nisīdi purisuttamo.</p>
<p><a class='sc' id='8'></a><a class='ms' id='p_20Ap1_6400'></a><a class='msdiv' id='msdiv197'></a>Sāvako varuṇo nāma,<br>
piyadassissa satthuno;<br>
Vasīsatasahassehi,<br>
upagacchi vināyakaṃ.</p>
<p><a class='sc' id='9'></a><a class='ms' id='p_20Ap1_6401'></a><a class='msdiv' id='msdiv198'></a>Piyadassī ca bhagavā,<br>
lokajeṭṭho narāsabho;<br>
Bhikkhusaṃghe nisīditvā,<br>
sitaṃ pātukarī jino.</p>
<p><a class='sc' id='10'></a><a class='ms' id='p_20Ap1_6402'></a><a class='msdiv' id='msdiv199'></a>Anuruddho upaṭṭhāko,<br>
piyadassissa satthuno;<br>
Ekaṃsaṃ cīvaraṃ katvā,<br>
apucchittha mahāmuniṃ.</p>
<p><a class='sc' id='11'></a><a class='ms' id='p_20Ap1_6403'></a><a class='msdiv' id='msdiv200'></a>‘Ko nu kho bhagavā hetu,<br>
sitakammassa satthuno;<br>
Kāraṇe vijjamānamhi,<br>
satthā pātukare sitaṃ’.</p>
<p><a class='sc' id='12'></a><a class='ms' id='p_20Ap1_6404'></a><a class='msdiv' id='msdiv201'></a>‘Sattāhaṃ <span class='var' id='note1540' title='pupphachadanaṃ (bj, s2, s3, pts1)'>sālacchadanaṃ</span>,<br>
yo me dhāresi māṇavo;<br>
Tassa kammaṃ saritvāna,<br>
sitaṃ pātukariṃ ahaṃ.</p>
<p><a class='sc' id='13'></a><a class='ms' id='p_20Ap1_6405'></a><a class='msdiv' id='msdiv202'></a>Anokāsaṃ na passāmi,<br>
<span class='var' id='note1541' title='yantaṃ (s2, s3, pts1) | yaṃ taṃ (mr)'>yattha</span> puññaṃ vipaccati;<br>
Devaloke manusse vā,<br>
okāsova na sammati.</p>
<p><a class='sc' id='14'></a><a class='ms' id='p_20Ap1_6406'></a><a class='msdiv' id='msdiv203'></a>Devaloke vasantassa,<br>
puññakammasamaṅgino;<br>
Yāvatā parisā tassa,<br>
sālacchannā bhavissati.</p>
<p><a class='sc' id='15'></a><a class='ms' id='p_20Ap1_6407'></a><a class='msdiv' id='msdiv204'></a>Tattha dibbehi naccehi,<br>
gītehi vāditehi ca;<br>
Ramissati sadā santo,<br>
puññakammasamāhito.</p>
<p><a class='sc' id='16'></a><a class='ms' id='p_20Ap1_6408'></a><a class='msdiv' id='msdiv205'></a>Yāvatā parisā tassa,<br>
gandhagandhī bhavissati;<br>
Sālassa pupphavasso ca,<br>
pavassissati tāvade.</p>
<p><a class='sc' id='17'></a><a class='ms' id='p_20Ap1_6409'></a><a class='msdiv' id='msdiv206'></a>Tato cutoyaṃ manujo,<br>
mānusaṃ āgamissati;<br>
Idhāpi sālacchadanaṃ,<br>
sabbakālaṃ <span class='var' id='note1542' title='dhariyati (bj) | dhariyyati (pts1)'>dharissati</span>.</p>
<p><a class='sc' id='18'></a><a class='ms' id='p_20Ap1_6410'></a><a class='msdiv' id='msdiv207'></a>Idha naccañca gītañca,<br>
sammatāḷasamāhitaṃ;<br>
Parivāressanti maṃ niccaṃ,<br>
buddhapūjāyidaṃ phalaṃ.</p>
<p><a class='sc' id='19'></a><a class='ms' id='p_20Ap1_6411'></a><a class='msdiv' id='msdiv208'></a>Uggacchante ca sūriye,<br>
sālavassaṃ pavassati;<br>
Puññakammena saṃyuttaṃ,<br>
vassate sabbakālikaṃ.</p>
<p><a class='sc' id='20'></a><a class='ms' id='p_20Ap1_6412'></a><a class='msdiv' id='msdiv209'></a>Aṭṭhārase kappasate,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='21'></a><a class='ms' id='p_20Ap1_6413'></a><a class='msdiv' id='msdiv210'></a>Tassa dhammesu dāyādo,<br>
oraso dhammanimmito;<br>
Sabbāsave pariññāya,<br>
nibbāyissatināsavo.</p>
<p><a class='sc' id='22'></a><a class='ms' id='p_20Ap1_6414'></a><a class='msdiv' id='msdiv211'></a>Dhammaṃ abhisamentassa,<br>
sālacchannaṃ bhavissati;<br>
Citake jhāyamānassa,<br>
chadanaṃ tattha hessati’.</p>
<p><a class='sc' id='23'></a><a class='ms' id='p_20Ap1_6415'></a><a class='msdiv' id='msdiv212'></a>Vipākaṃ kittayitvāna,<br>
piyadassī mahāmuni;<br>
Parisāya dhammaṃ desesi,<br>
tappento dhammavuṭṭhiyā.</p>
<p><a class='sc' id='24'></a><a class='pts' id='pts2.433'></a><a class='ms' id='p_20Ap1_6416'></a><a class='msdiv' id='msdiv213'></a>Tiṃsakappāni devesu,<br>
devarajjamakārayiṃ;<br>
Saṭṭhi ca sattakkhattuñca,<br>
cakkavattī ahosahaṃ.</p>
<p><a class='sc' id='25'></a><a class='ms' id='p_20Ap1_6417'></a><a class='msdiv' id='msdiv214'></a>Devalokā idhāgantvā,<br>
labhāmi vipulaṃ sukhaṃ;<br>
Idhāpi sālacchadanaṃ,<br>
maṇḍapassa idaṃ phalaṃ.</p>
<p><a class='sc' id='26'></a><a class='ms' id='p_20Ap1_6418'></a><a class='msdiv' id='msdiv215'></a>Ayaṃ pacchimako mayhaṃ,<br>
carimo vattate bhavo;<br>
Idhāpi sālacchadanaṃ,<br>
hessati sabbakālikaṃ.</p>
<p><a class='sc' id='27'></a><a class='ms' id='p_20Ap1_6419'></a><a class='msdiv' id='msdiv216'></a>Mahāmuniṃ tosayitvā,<br>
gotamaṃ sakyapuṅgavaṃ;<br>
Pattomhi acalaṃ ṭhānaṃ,<br>
hitvā jayaparājayaṃ.</p>
<p><a class='sc' id='28'></a><a class='ms' id='p_20Ap1_6420'></a><a class='msdiv' id='msdiv217'></a>Aṭṭhārase kappasate,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='29'></a><a class='ms' id='p_20Ap1_6421'></a><a class='msdiv' id='msdiv218'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='30'></a><a class='ms' id='p_20Ap1_6422'></a><a class='msdiv' id='msdiv219'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='31'></a><a class='ms' id='p_20Ap1_6423'></a><a class='msdiv' id='msdiv220'></a>Paṭisambhidā catasso,<br>
… pe …<br>
kataṃ buddhassa sāsanaṃ”. (5158)</p>
</blockquote>
<p><a class='sc' id='32'></a><a class='ms' id='p_20Ap1_6424'></a>Itthaṃ sudaṃ āyasmā sālamaṇḍapiyo thero imā gāthāyo abhāsitthāti.</p>
<p class='endsutta'><a class='sc' id='33'></a><a class='ms' id='p_20Ap1_6425'></a>Sālamaṇḍapiyattherassāpadānaṃ dasamaṃ.</p>
<p class='endsection'><a class='sc' id='34'></a><a class='ms' id='p_20Ap1_6426'></a>Paṃsukūlavaggo ekūnapaññāsamo.</p>
<p class='uddana-intro'><a class='sc' id='35'></a><a class='ms' id='p_20Ap1_6427'></a>Tassuddānaṃ</p>
<blockquote class='uddanagatha'>
<p><a class='sc' id='36'></a><a class='ms' id='p_20Ap1_6428'></a>Paṃsukūlaṃ buddhasaññī,<br>
bhisado ñāṇakittako;<br>
Candanī dhātupūjī ca,<br>
pulinuppādakopi ca.</p>
<p><a class='sc' id='37'></a><a class='ms' id='p_20Ap1_6429'></a>Taraṇo dhammaruciko,<br>
sālamaṇḍapiyo tathā;<br>
Satāni dve honti gāthā,<br>
ūnavīsatimeva ca.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
