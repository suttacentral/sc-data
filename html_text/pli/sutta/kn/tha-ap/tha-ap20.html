<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap20' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>8. Raṭṭhapālattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.63'></a><a class='ms' id='p_20Ap1_806'></a><a class='msdiv' id='msdiv97'></a>“Padumuttarassa bhagavato,<br>
Lokajeṭṭhassa tādino;<br>
Varanāgo mayā dinno,<br>
Īsādanto urūḷhavā.</p>
<p><a class='sc' id='2'></a><a class='ms' id='p_20Ap1_807'></a><a class='msdiv' id='msdiv98'></a>Setacchatto pasobhito,<br>
sakappano sahatthipo;<br>
Agghāpetvāna taṃ sabbaṃ,<br>
saṃghārāmaṃ akārayiṃ.</p>
<p><a class='sc' id='3'></a><a class='ms' id='p_20Ap1_808'></a><a class='msdiv' id='msdiv99'></a>Catupaññāsasahassāni,<br>
pāsāde kārayiṃ ahaṃ;<br>
<span class='var' id='note221' title='mahābhattaṃ (bj, pts1) | mahoghañca (mr) | mahādānaṃ (?)'>Mahoghadānaṃ</span> karitvāna,<br>
niyyādesiṃ mahesino.</p>
<p><a class='sc' id='4'></a><a class='ms' id='p_20Ap1_809'></a><a class='msdiv' id='msdiv100'></a>Anumodi mahāvīro,<br>
sayambhū aggapuggalo;<br>
Sabbe jane hāsayanto,<br>
desesi amataṃ padaṃ.</p>
<p><a class='sc' id='5'></a><a class='ms' id='p_20Ap1_810'></a><a class='msdiv' id='msdiv101'></a>Taṃ me buddho viyākāsi,<br>
jalajuttaranāmako;<br>
Bhikkhusaṃghe nisīditvā,<br>
imā gāthā abhāsatha.</p>
<p><a class='sc' id='6'></a><a class='ms' id='p_20Ap1_811'></a><a class='msdiv' id='msdiv102'></a>‘Catupaññāsasahassāni,<br>
pāsāde kārayī ayaṃ;<br>
Kathayissāmi vipākaṃ,<br>
suṇotha mama bhāsato.</p>
<p><a class='sc' id='7'></a><a class='ms' id='p_20Ap1_812'></a><a class='msdiv' id='msdiv103'></a>Aṭṭhārasasahassāni,<br>
kūṭāgārā bhavissare;<br>
Byamhuttamamhi nibbattā,<br>
sabbasoṇṇamayā ca te.</p>
<p><a class='sc' id='8'></a><a class='ms' id='p_20Ap1_813'></a><a class='msdiv' id='msdiv104'></a>Paññāsakkhattuṃ devindo,<br>
devarajjaṃ karissati;<br>
Aṭṭhapaññāsakkhattuñca,<br>
cakkavattī bhavissati.</p>
<p><a class='sc' id='9'></a><a class='ms' id='p_20Ap1_814'></a><a class='msdiv' id='msdiv105'></a>Kappasatasahassamhi,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='10'></a><a class='ms' id='p_20Ap1_815'></a><a class='msdiv' id='msdiv106'></a>Devalokā cavitvāna,<br>
sukkamūlena codito;<br>
Aḍḍhe kule mahābhoge,<br>
nibbattissati tāvade.</p>
<p><a class='sc' id='11'></a><a class='ms' id='p_20Ap1_816'></a><a class='msdiv' id='msdiv107'></a>So pacchā pabbajitvāna,<br>
sukkamūlena codito;<br>
Raṭṭhapāloti nāmena,<br>
hessati satthu sāvako.</p>
<p><a class='sc' id='12'></a><a class='ms' id='p_20Ap1_817'></a><a class='msdiv' id='msdiv108'></a>Padhānapahitatto so,<br>
upasanto nirūpadhi;<br>
Sabbāsave pariññāya,<br>
nibbāyissatināsavo’.</p>
<p><a class='sc' id='13'></a><a class='ms' id='p_20Ap1_818'></a><a class='msdiv' id='msdiv109'></a>Uṭṭhāya abhinikkhamma,<br>
jahitā bhogasampadā;<br>
Kheḷapiṇḍeva bhogamhi,<br>
pemaṃ mayhaṃ na vijjati.</p>
<p><a class='sc' id='14'></a><a class='pts' id='pts1.64'></a><a class='ms' id='p_20Ap1_819'></a><a class='msdiv' id='msdiv110'></a>Vīriyaṃ me dhuradhorayhaṃ,<br>
yogakkhemādhivāhanaṃ;<br>
Dhāremi antimaṃ dehaṃ,<br>
sammāsambuddhasāsane.</p>
<p><a class='sc' id='15'></a><a class='ms' id='p_20Ap1_820'></a><a class='msdiv' id='msdiv111'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='16'></a><a class='ms' id='p_20Ap1_821'></a>Itthaṃ sudaṃ āyasmā raṭṭhapālo thero imā gāthāyo abhāsitthāti.</p>
<p class='endsutta'><a class='sc' id='17'></a><a class='ms' id='p_20Ap1_822'></a>Raṭṭhapālattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
