<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap532' lang='pli'>
<header>
<ul>
<li class='division'>Therāpadāna</li>
<li>Tiṇadāyakavagga</li>
</ul>
<h1>10. Sugandhattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6896'></a><a class='msdiv' id='msdiv81'></a>“Imamhi bhaddake kappe,<br>
brahmabandhu mahāyaso;<br>
Kassapo nāma <span class='var' id='note1621' title='nāmena (si, s2, s3, pts1)'>gottena</span>,<br>
uppajji vadataṃ varo.</p>
<p><a class='sc' id='2'></a><a class='ms' id='p_20Ap1_6897'></a><a class='msdiv' id='msdiv82'></a>Anubyañjanasampanno,<br>
bāttiṃsavaralakkhaṇo;<br>
Byāmappabhāparivuto,<br>
<span class='var' id='note1622' title='raṃsijālasamosaṭo (bj, pts1) | raṃsijālasamutthato (s2, s3)'>raṃsijālasamotthaṭo</span>.</p>
<p><a class='sc' id='3'></a><a class='ms' id='p_20Ap1_6898'></a><a class='msdiv' id='msdiv83'></a>Assāsetā yathā cando,<br>
sūriyova pabhaṅkaro;<br>
Nibbāpetā yathā megho,<br>
sāgarova guṇākaro.</p>
<p><a class='sc' id='4'></a><a class='pts' id='pts2.460'></a><a class='ms' id='p_20Ap1_6899'></a><a class='msdiv' id='msdiv84'></a>Dharaṇīriva sīlena,<br>
himavāva samādhinā;<br>
Ākāso viya paññāya,<br>
asaṅgo anilo yathā.</p>
<p><a class='sc' id='5'></a><a class='ms' id='p_20Ap1_6900'></a><a class='msdiv' id='msdiv85'></a>Sa kadāci mahāvīro,<br>
parisāsu visārado;<br>
Saccāni sampakāseti,<br>
uddharanto mahājanaṃ.</p>
<p><a class='sc' id='6'></a><a class='ms' id='p_20Ap1_6901'></a><a class='msdiv' id='msdiv86'></a>Tadā hi bārāṇasiyaṃ,<br>
seṭṭhiputto mahāyaso;<br>
<span class='var' id='note1623' title='āsabhaṃ dhanadhaññassa (s2, s3) | anantadhanadhaññassa (mr)'>Āsahaṃ dhanadhaññassa</span>,<br>
pahūtassa bahū tadā.</p>
<p><a class='sc' id='7'></a><a class='ms' id='p_20Ap1_6902'></a><a class='msdiv' id='msdiv87'></a>Jaṅghāvihāraṃ vicaraṃ,<br>
<span class='var' id='note1624' title='mupesahaṃ (mr)'>migadāyamupeccahaṃ</span>;<br>
Addasaṃ virajaṃ buddhaṃ,<br>
desentaṃ amataṃ padaṃ.</p>
<p><a class='sc' id='8'></a><a class='ms' id='p_20Ap1_6903'></a><a class='msdiv' id='msdiv88'></a>Visaṭṭhakantavacanaṃ,<br>
karavīkasamassaraṃ;<br>
<span class='var' id='note1625' title='haṃsarudābhinigghosaṃ (bj) | haṃsadundubhinigghosaṃ (s2, s3, pts1)'>Haṃsarutehi nigghosaṃ</span>,<br>
viññāpentaṃ mahājanaṃ.</p>
<p><a class='sc' id='9'></a><a class='ms' id='p_20Ap1_6904'></a><a class='msdiv' id='msdiv89'></a>Disvā devātidevaṃ taṃ,<br>
sutvāva madhuraṃ giraṃ;<br>
Pahāyanappake bhoge,<br>
pabbajiṃ anagāriyaṃ.</p>
<p><a class='sc' id='10'></a><a class='ms' id='p_20Ap1_6905'></a><a class='msdiv' id='msdiv90'></a>Evaṃ pabbajito cāhaṃ,<br>
na cirena bahussuto;<br>
Ahosiṃ dhammakathiko,<br>
vicittapaṭibhānavā.</p>
<p><a class='sc' id='11'></a><a class='ms' id='p_20Ap1_6906'></a><a class='msdiv' id='msdiv91'></a>Mahāparisamajjhehaṃ,<br>
haṭṭhacitto punappunaṃ;<br>
Vaṇṇayiṃ hemavaṇṇassa,<br>
vaṇṇaṃ vaṇṇavisārado.</p>
<p><a class='sc' id='12'></a><a class='ms' id='p_20Ap1_6907'></a><a class='msdiv' id='msdiv92'></a>‘Esa khīṇāsavo buddho,<br>
anīgho chinnasaṃsayo;<br>
Sabbakammakkhayaṃ patto,<br>
vimuttopadhisaṅkhaye.</p>
<p><a class='sc' id='13'></a><a class='ms' id='p_20Ap1_6908'></a><a class='msdiv' id='msdiv93'></a>Esa so bhagavā buddho,<br>
esa sīho anuttaro;<br>
Sadevakassa lokassa,<br>
brahmacakkappavattako.</p>
<p><a class='sc' id='14'></a><a class='ms' id='p_20Ap1_6909'></a><a class='msdiv' id='msdiv94'></a>Danto dametā santo ca,<br>
sametā nibbuto isi;<br>
Nibbāpetā ca assattho,<br>
assāsetā mahājanaṃ.</p>
<p><a class='sc' id='15'></a><a class='ms' id='p_20Ap1_6910'></a><a class='msdiv' id='msdiv95'></a>Vīro sūro ca <span class='var' id='note1626' title='dhiro ca (bj) | dhīro ca (pts1)'>vikkanto</span>,<br>
pañño kāruṇiko vasī;<br>
Vijitāvī ca sa jino,<br>
appagabbo anālayo.</p>
<p><a class='sc' id='16'></a><a class='ms' id='p_20Ap1_6911'></a><a class='msdiv' id='msdiv96'></a>Aneñjo acalo dhīmā,<br>
amoho asamo muni;<br>
Dhorayho usabho nāgo,<br>
sīho sakko garūsupi.</p>
<p><a class='sc' id='17'></a><a class='ms' id='p_20Ap1_6912'></a><a class='msdiv' id='msdiv97'></a>Virāgo vimalo brahmā,<br>
vādī sūro raṇañjaho;<br>
Akhilo ca visallo ca,<br>
asamo <span class='var' id='note1627' title='vusabho (s2, s3) | payato (pts1)'>saṃyato</span> suci.</p>
<p><a class='sc' id='18'></a><a class='pts' id='pts2.461'></a><a class='ms' id='p_20Ap1_6913'></a><a class='msdiv' id='msdiv98'></a>Brāhmaṇo samaṇo nātho,<br>
bhisakko sallakattako;<br>
Yodho buddho <span class='var' id='note1628' title='suto suto (bj, pts1)'>sutāsuto</span>,<br>
acalo mudito <span class='var' id='note1629' title='dito (bj)'>sito</span>.</p>
<p><a class='sc' id='19'></a><a class='ms' id='p_20Ap1_6914'></a><a class='msdiv' id='msdiv99'></a>Dhātā dhatā ca santi ca,<br>
kattā netā pakāsitā;<br>
Sampahaṃsitā bhettā ca,<br>
chettā sotā pasaṃsitā.</p>
<p><a class='sc' id='20'></a><a class='ms' id='p_20Ap1_6915'></a><a class='msdiv' id='msdiv100'></a>Akhilo ca visallo ca,<br>
anīgho akathaṃkathī;<br>
Anejo virajo kattā,<br>
gandhā vattā pasaṃsitā.</p>
<p><a class='sc' id='21'></a><a class='ms' id='p_20Ap1_6916'></a><a class='msdiv' id='msdiv101'></a>Tāretā atthakāretā,<br>
kāretā sampadāritā;<br>
Pāpetā sahitā kantā,<br>
<span class='var' id='note1630' title='tāpitā ca visositā (s2, s3) | hantā tātāpi tāpaso (pts1)'>hantā ātāpī tāpaso</span>.</p>
<p><a class='sc' id='22'></a><a class='ms' id='p_20Ap1_6917'></a><a class='msdiv' id='msdiv102'></a><span class='var' id='note1631' title='saccaṭṭhitosamasamo (s2, s3)'>Samacitto samasamo</span>,<br>
asahāyo <span class='var' id='note1632' title='dayāsayo (bj) | dayāyaso (pts1)'>dayālayo</span>;<br>
<span class='var' id='note1633' title='accheramanto (s2, s3) | accherasanto (pts1)'>Accherasatto</span> akuho,<br>
katāvī isisattamo.</p>
<p><a class='sc' id='23'></a><a class='ms' id='p_20Ap1_6918'></a><a class='msdiv' id='msdiv103'></a>Nittiṇṇakaṅkho nimmāno,<br>
appameyyo anūpamo;<br>
Sabbavākyapathātīto,<br>
<span class='var' id='note1634' title='saccañeyyantagū (bj) | sabbaneyyantito (s2, s3) | saccaneyyantago (pts1)'>saccaneyyantagū</span> jino.</p>
<p><a class='sc' id='24'></a><a class='ms' id='p_20Ap1_6919'></a><a class='msdiv' id='msdiv104'></a><span class='var' id='note1635' title='sataraṃsīvare (s2, s3)'>Sattasāravare</span> tasmiṃ,<br>
Pasādo amatāvaho;<br>
Tasmā buddhe ca dhamme ca,<br>
Saṃghe saddhā <span class='var' id='note1636' title='mahiddhikā (bj, pts1, mr)'>mahatthikā</span>’.</p>
<p><a class='sc' id='25'></a><a class='ms' id='p_20Ap1_6920'></a><a class='msdiv' id='msdiv105'></a>Guṇehi evamādīhi,<br>
tilokasaraṇuttamaṃ;<br>
Vaṇṇento parisāmajjhe,<br>
<span class='var' id='note1637' title='kathiṃ (s2, s3)'>akaṃ</span> dhammakathaṃ ahaṃ.</p>
<p><a class='sc' id='26'></a><a class='ms' id='p_20Ap1_6921'></a><a class='msdiv' id='msdiv106'></a>Tato cutāhaṃ tusite,<br>
anubhotvā mahāsukhaṃ;<br>
Tato cuto manussesu,<br>
jāto homi sugandhiko.</p>
<p><a class='sc' id='27'></a><a class='ms' id='p_20Ap1_6922'></a><a class='msdiv' id='msdiv107'></a>Nissāso mukhagandho ca,<br>
dehagandho tatheva me;<br>
Sedagandho ca satataṃ,<br>
<span class='var' id='note1638' title='sabbagandhotiseti me (bj, pts1)'>sabbagandhova hoti me</span>.</p>
<p><a class='sc' id='28'></a><a class='ms' id='p_20Ap1_6923'></a><a class='msdiv' id='msdiv108'></a>Mukhagandho sadā mayhaṃ,<br>
padumuppalacampako;<br>
<span class='var' id='note1639' title='ādisanto (bj) | atikanto (s2, s3) | atisanto (pts1)'>Parisanto</span> sadā vāti,<br>
sarīro ca tatheva me.</p>
<p><a class='sc' id='29'></a><a class='ms' id='p_20Ap1_6924'></a><a class='msdiv' id='msdiv109'></a>Guṇatthavassa sabbantaṃ,<br>
<span class='var' id='note1640' title='phalantaṃ (s2, s3) | phalan tu (pts1)'>Phalaṃ tu</span> paramabbhutaṃ;<br>
Ekaggamanasā sabbe,<br>
<span class='var' id='note1641' title='bhāsitassa (s2, s3)'>Vaṇṇayissaṃ</span> suṇātha me.</p>
<p><a class='sc' id='30'></a><a class='pts' id='pts2.462'></a><a class='ms' id='p_20Ap1_6925'></a><a class='msdiv' id='msdiv110'></a>Guṇaṃ buddhassa vatvāna,<br>
<span class='var' id='note1642' title='hitāya janasandhisu (bj, pts1) | hitāyanaṃ sukhāvahaṃ (s2, s3)'>hitāya ca na sadisaṃ</span>;<br>
<span class='var' id='note1643' title='sucitto (s2, s3)'>Sukhito</span> homi sabbattha,<br>
<span class='var' id='note1644' title='saraddhanisamāyuto (bj) | saṅgho vīrasamāsuto (s2, s3) | rasaddhovisamāyuto (pts1)'>saṃgho vīrasamāyuto</span>.</p>
<p><a class='sc' id='31'></a><a class='ms' id='p_20Ap1_6926'></a><a class='msdiv' id='msdiv111'></a>Yasassī sukhito kanto,<br>
jutimā piyadassano;<br>
Vattā aparibhūto ca,<br>
niddoso paññavā tathā.</p>
<p><a class='sc' id='32'></a><a class='ms' id='p_20Ap1_6927'></a><a class='msdiv' id='msdiv112'></a><span class='var' id='note1645' title='khīṇe pāsusi (s2, s3) | khīṇevāyupi (pts1)'>Khīṇe āyusi</span> nibbānaṃ,<br>
sulabhaṃ buddhabhattino;<br>
Tesaṃ hetuṃ pavakkhāmi,<br>
taṃ suṇātha yathātathaṃ.</p>
<p><a class='sc' id='33'></a><a class='ms' id='p_20Ap1_6928'></a><a class='msdiv' id='msdiv113'></a>Santaṃ yasaṃ bhagavato,<br>
vidhinā abhivādayaṃ;<br>
<span class='var' id='note1646' title='yattha tatthupapannopi (bj, pts1)'>Tattha tatthūpapannopi</span>,<br>
yasassī tena homahaṃ.</p>
<p><a class='sc' id='34'></a><a class='ms' id='p_20Ap1_6929'></a><a class='msdiv' id='msdiv114'></a>Dukkhassantakaraṃ buddhaṃ,<br>
dhammaṃ santamasaṅkhataṃ;<br>
Vaṇṇayaṃ sukhado āsiṃ,<br>
sattānaṃ sukhito tato.</p>
<p><a class='sc' id='35'></a><a class='ms' id='p_20Ap1_6930'></a><a class='msdiv' id='msdiv115'></a>Guṇaṃ vadanto buddhassa,<br>
buddhapītisamāyuto;<br>
Sakantiṃ parakantiñca,<br>
janayiṃ tena kantimā.</p>
<p><a class='sc' id='36'></a><a class='ms' id='p_20Ap1_6931'></a><a class='msdiv' id='msdiv116'></a>Jino te <span class='var' id='note1647' title='janoghe titthakākiṇṇe (bj) | jino yo titthikātiṇṇo (s2, s3) | janoghe titthikākiṇṇo (pts1)'>titthikākiṇṇe</span>,<br>
abhibhuyya kutitthiye;<br>
Guṇaṃ vadanto <span class='var' id='note1648' title='thomesiṃ (s2, s3)'>jotesiṃ</span>,<br>
nāyakaṃ jutimā tato.</p>
<p><a class='sc' id='37'></a><a class='ms' id='p_20Ap1_6932'></a><a class='msdiv' id='msdiv117'></a>Piyakārī janassāpi,<br>
sambuddhassa guṇaṃ vadaṃ;<br>
Saradova sasaṅkohaṃ,<br>
tenāsiṃ piyadassano.</p>
<p><a class='sc' id='38'></a><a class='ms' id='p_20Ap1_6933'></a><a class='msdiv' id='msdiv118'></a>Yathāsattivasenāhaṃ,<br>
sabbavācāhi santhaviṃ;<br>
Sugataṃ tena vāgiso,<br>
vicittapaṭibhānavā.</p>
<p><a class='sc' id='39'></a><a class='ms' id='p_20Ap1_6934'></a><a class='msdiv' id='msdiv119'></a>Ye bālā vimatiṃ pattā,<br>
paribhonti mahāmuniṃ;<br>
Niggahiṃ te saddhammena,<br>
<span class='var' id='note1649' title='paribhūtena tenahaṃ (s2, s3)'>paribhūto na tenahaṃ</span>.</p>
<p><a class='sc' id='40'></a><a class='ms' id='p_20Ap1_6935'></a><a class='msdiv' id='msdiv120'></a>Buddhavaṇṇena sattānaṃ,<br>
kilese apanesahaṃ;<br>
Nikkilesamano homi,<br>
tassa kammassa vāhasā.</p>
<p><a class='sc' id='41'></a><a class='pts' id='pts2.463'></a><a class='ms' id='p_20Ap1_6936'></a><a class='msdiv' id='msdiv121'></a>Sotūnaṃ <span class='var' id='note1650' title='buddhimajaniṃ (bj, s2, s3, pts1)'>vuddhimajaniṃ</span>,<br>
buddhānussatidesako;<br>
<span class='var' id='note1651' title='tenāpicāsiṃ (s2, s3)'>Tenāhamāsiṃ</span> sappañño,<br>
nipuṇatthavipassako.</p>
<p><a class='sc' id='42'></a><a class='ms' id='p_20Ap1_6937'></a><a class='msdiv' id='msdiv122'></a>Sabbāsavaparikkhīṇo,<br>
tiṇṇasaṃsārasāgaro;<br>
Sikhīva anupādāno,<br>
pāpuṇissāmi nibbutiṃ.</p>
<p><a class='sc' id='43'></a><a class='ms' id='p_20Ap1_6938'></a><a class='msdiv' id='msdiv123'></a>Imasmiṃyeva kappasmiṃ,<br>
yamahaṃ santhaviṃ jinaṃ;<br>
Duggatiṃ nābhijānāmi,<br>
buddhavaṇṇassidaṃ phalaṃ.</p>
<p><a class='sc' id='44'></a><a class='ms' id='p_20Ap1_6939'></a><a class='msdiv' id='msdiv124'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='45'></a><a class='ms' id='p_20Ap1_6940'></a><a class='msdiv' id='msdiv125'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='46'></a><a class='ms' id='p_20Ap1_6941'></a><a class='msdiv' id='msdiv126'></a>Paṭisambhidā catasso,<br>
… pe …<br>
kataṃ buddhassa sāsanaṃ”. (5575)</p>
</blockquote>
<p><a class='sc' id='47'></a><a class='ms' id='p_20Ap1_6942'></a>Itthaṃ sudaṃ āyasmā sugandho thero imā gāthāyo abhāsitthāti.</p>
<p class='endsutta'><a class='sc' id='48'></a><a class='ms' id='p_20Ap1_6943'></a>Sugandhattherassāpadānaṃ dasamaṃ.</p>
<p class='endsection'><a class='sc' id='49'></a><a class='ms' id='p_20Ap1_6944'></a>Tiṇadāyakavaggo tepaññāsamo.</p>
<p class='uddana-intro'><a class='sc' id='50'></a><a class='ms' id='p_20Ap1_6945'></a>Tassuddānaṃ</p>
<blockquote class='uddanagatha'>
<p><a class='sc' id='51'></a><a class='ms' id='p_20Ap1_6946'></a>Tiṇado mañcado ceva,<br>
saraṇabbhañjanappado;<br>
Supaṭo daṇḍadāyī ca,<br>
nelapūjī tatheva ca.</p>
<p><a class='sc' id='52'></a><a class='ms' id='p_20Ap1_6947'></a>Bodhisammajjako maṇḍo,<br>
sugandho dasamoti ca;<br>
Gāthāsataṃ satevīsaṃ,<br>
gaṇitañcettha sabbaso.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
