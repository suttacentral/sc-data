<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap420' lang='pli'>
<header>
<ul>
<li class='division'>Therāpadāna</li>
<li>Bhaddālivagga</li>
</ul>
<h1>8. Yāgudāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5412'></a><a class='msdiv' id='msdiv149'></a>“Atithiṃ me gahetvāna,<br>
agacchiṃ gāmakaṃ tadā;<br>
Sampuṇṇanadikaṃ disvā,<br>
saṃghārāmaṃ upāgamiṃ.</p>
<p><a class='sc' id='2'></a><a class='ms' id='p_20Ap1_5413'></a><a class='msdiv' id='msdiv150'></a>Āraññakā dhutadharā,<br>
jhāyino lūkhacīvarā;<br>
Vivekābhiratā dhīrā,<br>
saṃghārāme vasanti te.</p>
<p><a class='sc' id='3'></a><a class='ms' id='p_20Ap1_5414'></a><a class='msdiv' id='msdiv151'></a>Gati tesaṃ upacchinnā,<br>
suvimuttāna tādinaṃ;<br>
Piṇḍāya te na gacchanti,<br>
<span class='var' id='note1333' title='oruddhanadikāyatiṃ (s2, s3) | oruddhanadikā yadi (pts1)'>oruddhanaditāya hi</span>.</p>
<p><a class='sc' id='4'></a><a class='ms' id='p_20Ap1_5415'></a><a class='msdiv' id='msdiv152'></a>Pasannacitto sumano,<br>
vedajāto katañjalī;<br>
Taṇḍulaṃ me gahetvāna,<br>
yāgudānaṃ adāsahaṃ.</p>
<p><a class='sc' id='5'></a><a class='ms' id='p_20Ap1_5416'></a><a class='msdiv' id='msdiv153'></a>Pañcannaṃ yāguṃ datvāna,<br>
pasanno sehi pāṇibhi;<br>
Sakakammābhiraddhohaṃ,<br>
tāvatiṃsamagacchahaṃ.</p>
<p><a class='sc' id='6'></a><a class='ms' id='p_20Ap1_5417'></a><a class='msdiv' id='msdiv154'></a>Maṇimayañca me byamhaṃ,<br>
nibbatti tidase gaṇe;<br>
Nārīgaṇehi sahito,<br>
modāmi byamhamuttame.</p>
<p><a class='sc' id='7'></a><a class='ms' id='p_20Ap1_5418'></a><a class='msdiv' id='msdiv155'></a>Tettiṃsakkhattuṃ devindo,<br>
devarajjamakārayiṃ;<br>
Tiṃsakkhattuṃ cakkavattī,<br>
mahārajjamakārayiṃ.</p>
<p><a class='sc' id='8'></a><a class='ms' id='p_20Ap1_5419'></a><a class='msdiv' id='msdiv156'></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Devaloke manusse vā,<br>
anubhotvā <span class='var' id='note1334' title='yasaṃ (bj, s2, s3, pts1)'>sayaṃ</span> ahaṃ.</p>
<p><a class='sc' id='9'></a><a class='ms' id='p_20Ap1_5420'></a><a class='msdiv' id='msdiv157'></a>Pacchime bhave sampatte,<br>
pabbajiṃ anagāriyaṃ;<br>
Saha oropite kese,<br>
sabbaṃ sampaṭivijjhahaṃ.</p>
<p><a class='sc' id='10'></a><a class='ms' id='p_20Ap1_5421'></a><a class='msdiv' id='msdiv158'></a>Khayato vayato cāpi,<br>
sammasanto kaḷevaraṃ;<br>
Pure sikkhāpadādānā,<br>
arahattamapāpuṇiṃ.</p>
<p><a class='sc' id='11'></a><a class='pts' id='pts2.376'></a><a class='ms' id='p_20Ap1_5422'></a><a class='msdiv' id='msdiv159'></a>Sudinnaṃ me dānavaraṃ,<br>
vāṇijjaṃ sampayojitaṃ;<br>
Teneva yāgudānena,<br>
pattomhi acalaṃ padaṃ.</p>
<p><a class='sc' id='12'></a><a class='ms' id='p_20Ap1_5423'></a><a class='msdiv' id='msdiv160'></a>Sokaṃ pariddavaṃ byādhiṃ,<br>
darathaṃ cittatāpanaṃ;<br>
Nābhijānāmi uppannaṃ,<br>
yāgudānassidaṃ phalaṃ.</p>
<p><a class='sc' id='13'></a><a class='ms' id='p_20Ap1_5424'></a><a class='msdiv' id='msdiv161'></a>Yāguṃ saṃghassa datvāna,<br>
puññakkhette anuttare;<br>
Pañcānisaṃse anubhomi,<br>
aho yāgusuyiṭṭhatā.</p>
<p><a class='sc' id='14'></a><a class='ms' id='p_20Ap1_5425'></a><a class='msdiv' id='msdiv162'></a>Abyādhitā rūpavatā,<br>
khippaṃ <span class='var' id='note1335' title='dhammaṃ nibujjhitā (s2, s3)'>dhammanisantitā</span>;<br>
Lābhitā annapānassa,<br>
āyu pañcamakaṃ mama.</p>
<p><a class='sc' id='15'></a><a class='ms' id='p_20Ap1_5426'></a><a class='msdiv' id='msdiv163'></a>Yo koci vedaṃ janayaṃ,<br>
saṃghe yāguṃ dadeyya so;<br>
Imāni pañca ṭhānāni,<br>
paṭigaṇheyya paṇḍito.</p>
<p><a class='sc' id='16'></a><a class='ms' id='p_20Ap1_5427'></a><a class='msdiv' id='msdiv164'></a>Karaṇīyaṃ kataṃ sabbaṃ,<br>
bhavā ugghāṭitā mayā;<br>
Sabbāsavā parikkhīṇā,<br>
natthi dāni punabbhavo.</p>
<p><a class='sc' id='17'></a><a class='ms' id='p_20Ap1_5428'></a><a class='msdiv' id='msdiv165'></a>So ahaṃ vicarissāmi,<br>
gāmā gāmaṃ purā puraṃ;<br>
Namassamāno sambuddhaṃ,<br>
dhammassa ca sudhammataṃ.</p>
<p><a class='sc' id='18'></a><a class='ms' id='p_20Ap1_5429'></a><a class='msdiv' id='msdiv166'></a>Tiṃsakappasahassamhi,<br>
yaṃ dānamadadiṃ tadā;<br>
Duggatiṃ nābhijānāmi,<br>
yāgudānassidaṃ phalaṃ.</p>
<p><a class='sc' id='19'></a><a class='ms' id='p_20Ap1_5430'></a><a class='msdiv' id='msdiv167'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='20'></a><a class='ms' id='p_20Ap1_5431'></a><a class='msdiv' id='msdiv168'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='21'></a><a class='ms' id='p_20Ap1_5432'></a><a class='msdiv' id='msdiv169'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='22'></a><a class='ms' id='p_20Ap1_5433'></a>Itthaṃ sudaṃ āyasmā yāgudāyako thero imā gāthāyo abhāsitthāti.</p>
<p class='endsutta'><a class='sc' id='23'></a><a class='ms' id='p_20Ap1_5434'></a>Yāgudāyakattherassāpadānaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
