<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap523' lang='pli'>
<header>
<ul>
<li class='division'>Therāpadāna</li>
<li>Tiṇadāyakavagga</li>
</ul>
<h1>1. Tiṇamuṭṭhidāyakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6798'></a><a class='msdiv' id='msdiv1'></a>“Himavantassāvidūre,<br>
lambako nāma pabbato;<br>
<span class='var' id='note1607' title='tatthopatisso (bj, pts1, mr)'>Tattheva tisso</span> sambuddho,<br>
abbhokāsamhi caṅkami.</p>
<p><a class='sc' id='2'></a><a class='ms' id='p_20Ap1_6799'></a><a class='msdiv' id='msdiv2'></a>Migaluddo pure āsiṃ,<br>
araññe kānane ahaṃ;<br>
Disvāna taṃ devadevaṃ,<br>
tiṇamuṭṭhimadāsahaṃ.</p>
<p><a class='sc' id='3'></a><a class='ms' id='p_20Ap1_6800'></a><a class='msdiv' id='msdiv3'></a>Nisīdanatthaṃ buddhassa,<br>
datvā cittaṃ pasādayiṃ;<br>
Sambuddhaṃ abhivādetvā,<br>
<span class='var' id='note1608' title='pakkamiṃ (mr)'>pakkāmiṃ</span> uttarāmukho.</p>
<p><a class='sc' id='4'></a><a class='ms' id='p_20Ap1_6801'></a><a class='msdiv' id='msdiv4'></a><span class='var' id='note1609' title='gatamattaṃ maṃ (bj, s2, s3) | aciragatamattassa (pts1)'>Aciraṃ gatamattassa</span>,<br>
migarājā <span class='var' id='note1610' title='aheṭhayi (bj, s2, s3, pts1)'>apothayi</span>;<br>
Sīhena <span class='var' id='note1611' title='pātito (bj) | ghāṭito (s2, s3) | patito (pts1)'>pothito</span> santo,<br>
tattha kālaṅkato ahaṃ.</p>
<p><a class='sc' id='5'></a><a class='ms' id='p_20Ap1_6802'></a><a class='msdiv' id='msdiv5'></a>Āsanne me kataṃ kammaṃ,<br>
buddhaseṭṭhe anāsave;<br>
Sumutto saravegova,<br>
devalokamagañchahaṃ.</p>
<p><a class='sc' id='6'></a><a class='ms' id='p_20Ap1_6803'></a><a class='msdiv' id='msdiv6'></a>Yūpo tattha subho āsi,<br>
puññakammābhinimmito;<br>
Sahassakaṇḍo satabheṇḍu,<br>
dhajālu haritāmayo.</p>
<p><a class='sc' id='7'></a><a class='ms' id='p_20Ap1_6804'></a><a class='msdiv' id='msdiv7'></a>Pabhā niddhāvate tassa,<br>
sataraṃsīva uggato;<br>
Ākiṇṇo devakaññāhi,<br>
āmodiṃ kāmakāmihaṃ.</p>
<p><a class='sc' id='8'></a><a class='pts' id='pts2.455'></a><a class='ms' id='p_20Ap1_6805'></a><a class='msdiv' id='msdiv8'></a>Devalokā cavitvāna,<br>
sukkamūlena codito;<br>
Āgantvāna manussattaṃ,<br>
pattomhi āsavakkhayaṃ.</p>
<p><a class='sc' id='9'></a><a class='ms' id='p_20Ap1_6806'></a><a class='msdiv' id='msdiv9'></a>Catunnavutito kappe,<br>
nisīdanamadāsahaṃ;<br>
Duggatiṃ nābhijānāmi,<br>
tiṇamuṭṭhe idaṃ phalaṃ.</p>
<p><a class='sc' id='10'></a><a class='ms' id='p_20Ap1_6807'></a><a class='msdiv' id='msdiv10'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='11'></a><a class='ms' id='p_20Ap1_6808'></a><a class='msdiv' id='msdiv11'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='12'></a><a class='ms' id='p_20Ap1_6809'></a><a class='msdiv' id='msdiv12'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='13'></a><a class='ms' id='p_20Ap1_6810'></a>Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_6811'></a>Tiṇamuṭṭhidāyakattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
