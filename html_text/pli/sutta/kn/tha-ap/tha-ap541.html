<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap541' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1>9. Rādhattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_7259'></a><a class='msdiv' id='msdiv296'></a>“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.</p>
<p><a class='sc' id='2'></a><a class='ms' id='p_20Ap1_7260'></a><a class='msdiv' id='msdiv297'></a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class='sc' id='3'></a><a class='ms' id='p_20Ap1_7261'></a><a class='msdiv' id='msdiv298'></a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class='sc' id='4'></a><a class='ms' id='p_20Ap1_7262'></a><a class='msdiv' id='msdiv299'></a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class='sc' id='5'></a><a class='ms' id='p_20Ap1_7263'></a><a class='msdiv' id='msdiv300'></a>Ratanānaṭṭhapaññāsaṃ,<br>
uggato so mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.</p>
<p><a class='sc' id='6'></a><a class='ms' id='p_20Ap1_7264'></a><a class='msdiv' id='msdiv301'></a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='7'></a><a class='ms' id='p_20Ap1_7265'></a><a class='msdiv' id='msdiv302'></a>Tadāhaṃ haṃsavatiyaṃ,<br>
brāhmaṇo mantapāragū;<br>
Upecca taṃ naravaraṃ,<br>
assosiṃ dhammadesanaṃ.</p>
<p><a class='sc' id='8'></a><a class='ms' id='p_20Ap1_7266'></a><a class='msdiv' id='msdiv303'></a>Paññāpentaṃ mahāvīraṃ,<br>
parisāsu visāradaṃ;<br>
Paṭibhāneyyakaṃ bhikkhuṃ,<br>
etadagge vināyakaṃ.</p>
<p><a class='sc' id='9'></a><a class='ms' id='p_20Ap1_7267'></a><a class='msdiv' id='msdiv304'></a>Tadāhaṃ kāraṃ katvāna,<br>
sasaṃghe lokanāyake;<br>
Nipacca sirasā pāde,<br>
taṃ ṭhānaṃ abhipatthayiṃ.</p>
<p><a class='sc' id='10'></a><a class='ms' id='p_20Ap1_7268'></a><a class='msdiv' id='msdiv305'></a>Tato maṃ bhagavā āha,<br>
siṅgīnikkhasamappabho;<br>
Sarena rajanīyena,<br>
kilesamalahārinā.</p>
<p><a class='sc' id='11'></a><a class='ms' id='p_20Ap1_7269'></a><a class='msdiv' id='msdiv306'></a>‘Sukhī bhavassu dīghāyu,<br>
sijjhatu paṇidhī tava;<br>
Sasaṃghe me kataṃ kāraṃ,<br>
atīva vipulaṃ tayā.</p>
<p><a class='sc' id='12'></a><a class='pts' id='pts2.485'></a><a class='ms' id='p_20Ap1_7270'></a><a class='msdiv' id='msdiv307'></a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='13'></a><a class='ms' id='p_20Ap1_7271'></a><a class='msdiv' id='msdiv308'></a>Tassa dhammesu dāyādo,<br>
oraso dhammanimmito;<br>
Rādhoti nāmadheyyena,<br>
hessati satthu sāvako.</p>
<p><a class='sc' id='14'></a><a class='ms' id='p_20Ap1_7272'></a><a class='msdiv' id='msdiv309'></a>Sa te hetuguṇe tuṭṭho,<br>
sakyaputto <span class='var' id='note1738' title='idaṃ pādadvayaṃ s2, s3 potthake'>narāsabho</span>;<br>
Paṭibhāneyyakānaggaṃ,<br>
paññapessati nāyako’.</p>
<p><a class='sc' id='15'></a><a class='ms' id='p_20Ap1_7273'></a><a class='msdiv' id='msdiv310'></a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricariṃ,<br>
sato paññāsamāhito.</p>
<p><a class='sc' id='16'></a><a class='ms' id='p_20Ap1_7274'></a><a class='msdiv' id='msdiv311'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='17'></a><a class='ms' id='p_20Ap1_7275'></a><a class='msdiv' id='msdiv312'></a>Satānaṃ tīṇikkhattuñca,<br>
devarajjamakārayiṃ;<br>
Satānaṃ pañcakkhattuñca,<br>
cakkavattī ahosahaṃ.</p>
<p><a class='sc' id='18'></a><a class='ms' id='p_20Ap1_7276'></a><a class='msdiv' id='msdiv313'></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sabbattha sukhito āsiṃ,<br>
tassa kammassa vāhasā.</p>
<p><a class='sc' id='19'></a><a class='ms' id='p_20Ap1_7277'></a><a class='msdiv' id='msdiv314'></a>Pacchime bhave sampatte,<br>
giribbajapuruttame;<br>
Jāto vippakule niddhe,<br>
vikalacchādanāsane.</p>
<p><a class='sc' id='20'></a><a class='ms' id='p_20Ap1_7278'></a><a class='msdiv' id='msdiv315'></a>Kaṭacchubhikkhaṃ pādāsiṃ,<br>
sāriputtassa tādino;<br>
Yadā jiṇṇo ca vuddho ca,<br>
tadārāmamupāgamiṃ.</p>
<p><a class='sc' id='21'></a><a class='ms' id='p_20Ap1_7279'></a><a class='msdiv' id='msdiv316'></a><span class='var' id='note1739' title='pabbājenti na maṃ keci (bj, s2, s3, pts1)'>Pabbajati na maṃ koci</span>,<br>
jiṇṇadubbalathāmakaṃ;<br>
Tena dīno <span class='var' id='note1740' title='tena jiṇṇo vivaṇṇaṅgo (pts1) | vivaṇṇako (mr)'>vivaṇṇaṅgo</span>,<br>
soko cāsiṃ tadā ahaṃ.</p>
<p><a class='sc' id='22'></a><a class='ms' id='p_20Ap1_7280'></a><a class='msdiv' id='msdiv317'></a>Disvā mahākāruṇiko,<br>
<span class='var' id='note1741' title='mamāha so (bj) | mamāha sa (pts1)'>mamamāha</span> mahāmuni;<br>
‘Kimatthaṃ puttasokaṭṭo,<br>
brūhi te cittajaṃ rujaṃ’.</p>
<p><a class='sc' id='23'></a><a class='ms' id='p_20Ap1_7281'></a><a class='msdiv' id='msdiv318'></a>‘Pabbajjaṃ na labhe vīra,<br>
svākkhāte tava sāsane;<br>
Tena sokena dīnosmi,<br>
saraṇaṃ hohi nāyaka’.</p>
<p><a class='sc' id='24'></a><a class='ms' id='p_20Ap1_7282'></a><a class='msdiv' id='msdiv319'></a>Tadā bhikkhū samānetvā,<br>
apucchi munisattamo;<br>
‘Imassa adhikāraṃ ye,<br>
saranti byāharantu te’.</p>
<p><a class='sc' id='25'></a><a class='ms' id='p_20Ap1_7283'></a><a class='msdiv' id='msdiv320'></a>Sāriputto tadāvoca,<br>
‘kāramassa sarāmahaṃ;<br>
Kaṭacchubhikkhaṃ dāpesi,<br>
piṇḍāya carato mama’.</p>
<p><a class='sc' id='26'></a><a class='ms' id='p_20Ap1_7284'></a><a class='msdiv' id='msdiv321'></a>‘Sādhu sādhu kataññūsi,<br>
sāriputta imaṃ tuvaṃ;<br>
Pabbājehi dijaṃ vuḍḍhaṃ,<br>
hessatājāniyo ayaṃ’.</p>
<p><a class='sc' id='27'></a><a class='pts' id='pts2.486'></a><a class='ms' id='p_20Ap1_7285'></a><a class='msdiv' id='msdiv322'></a>Tato alatthaṃ pabbajjaṃ,<br>
kammavācopasampadaṃ;<br>
Na cireneva kālena,<br>
pāpuṇiṃ āsavakkhayaṃ.</p>
<p><a class='sc' id='28'></a><a class='ms' id='p_20Ap1_7286'></a><a class='msdiv' id='msdiv323'></a>Sakkaccaṃ munino vākyaṃ,<br>
suṇāmi mudito yato;<br>
Paṭibhāneyyakānaggaṃ,<br>
tato maṃ ṭhapayī jino.</p>
<p><a class='sc' id='29'></a><a class='ms' id='p_20Ap1_7287'></a><a class='msdiv' id='msdiv324'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='30'></a><a class='ms' id='p_20Ap1_7288'></a><a class='msdiv' id='msdiv325'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='31'></a><a class='ms' id='p_20Ap1_7289'></a><a class='msdiv' id='msdiv326'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='32'></a><a class='ms' id='p_20Ap1_7290'></a>Itthaṃ sudaṃ āyasmā rādho thero imā gāthāyo abhāsitthāti.</p>
<p class='endsutta'><a class='sc' id='33'></a><a class='ms' id='p_20Ap1_7291'></a>Rādhattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
