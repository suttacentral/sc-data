<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap403' lang='pli'>
<header>
<ul>
<li class='division'>Therāpadāna</li>
<li>Metteyyavagga</li>
</ul>
<h1>1. Tissametteyyattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts2.339'></a><a class='ms' id='p_20Ap1_4847'></a><a class='msdiv' id='msdiv1'></a>“Pabbhārakūṭaṃ nissāya,<br>
sobhito nāma tāpaso;<br>
Pavattaphalaṃ bhuñjitvā,<br>
vasati pabbatantare.</p>
<p><a class='sc' id='2'></a><a class='ms' id='p_20Ap1_4848'></a><a class='msdiv' id='msdiv2'></a>Aggiṃ dāruṃ āharitvā,<br>
ujjālesiṃ ahaṃ tadā;<br>
Uttamatthaṃ gavesanto,<br>
brahmalokūpapattiyā.</p>
<p><a class='sc' id='3'></a><a class='ms' id='p_20Ap1_4849'></a><a class='msdiv' id='msdiv3'></a>Padumuttaro lokavidū,<br>
āhutīnaṃ paṭiggaho;<br>
Mamuddharitukāmo so,<br>
āgacchi mama santike.</p>
<p><a class='sc' id='4'></a><a class='ms' id='p_20Ap1_4850'></a><a class='msdiv' id='msdiv4'></a>‘Kiṃ karosi mahāpuñña,<br>
dehi me aggidārukaṃ;<br>
Ahamaggiṃ paricare,<br>
tato me suddhi <span class='var' id='note1198' title='hehiti (bj, pts1)'>hohiti</span>’.</p>
<p><a class='sc' id='5'></a><a class='ms' id='p_20Ap1_4851'></a><a class='msdiv' id='msdiv5'></a>‘Subhaddako tvaṃ manuje,<br>
devate tvaṃ pajānasi;<br>
Tuvaṃ aggiṃ paricara,<br>
handa te aggidārukaṃ’.</p>
<p><a class='sc' id='6'></a><a class='ms' id='p_20Ap1_4852'></a><a class='msdiv' id='msdiv6'></a>Tato kaṭṭhaṃ gahetvāna,<br>
aggiṃ ujjālayī jino;<br>
Na tattha kaṭṭhaṃ pajjhāyi,<br>
pāṭiheraṃ mahesino.</p>
<p><a class='sc' id='7'></a><a class='ms' id='p_20Ap1_4853'></a><a class='msdiv' id='msdiv7'></a>‘Na te aggi pajjalati,<br>
āhutī te na vijjati;<br>
Niratthakaṃ vataṃ tuyhaṃ,<br>
aggiṃ paricarassu me’.</p>
<p><a class='sc' id='8'></a><a class='ms' id='p_20Ap1_4854'></a><a class='msdiv' id='msdiv8'></a>‘Kīdiso <span class='var' id='note1199' title='te (s2, s3, mr)'>so</span> mahāvīra,<br>
aggi tava pavuccati;<br>
Mayhampi kathayassetaṃ,<br>
ubho paricarāmase’.</p>
<p><a class='sc' id='9'></a><a class='ms' id='p_20Ap1_4855'></a><a class='msdiv' id='msdiv9'></a>‘Hetudhammanirodhāya,<br>
kilesasamaṇāya ca;<br>
Issāmacchariyaṃ hitvā,<br>
tayo ete mamāhutī’.</p>
<p><a class='sc' id='10'></a><a class='ms' id='p_20Ap1_4856'></a><a class='msdiv' id='msdiv10'></a>‘Kīdiso tvaṃ mahāvīra,<br>
kathaṃ gottosi mārisa;<br>
Ācārapaṭipatti te,<br>
bāḷhaṃ kho mama ruccati’.</p>
<p><a class='sc' id='11'></a><a class='pts' id='pts2.340'></a><a class='ms' id='p_20Ap1_4857'></a><a class='msdiv' id='msdiv11'></a>‘Khattiyamhi kule jāto,<br>
abhiññāpāramiṃ gato;<br>
Sabbāsavaparikkhīṇo,<br>
natthi dāni punabbhavo’.</p>
<p><a class='sc' id='12'></a><a class='ms' id='p_20Ap1_4858'></a><a class='msdiv' id='msdiv12'></a>‘Yadi buddhosi sabbaññū,<br>
pabhaṅkara tamonuda;<br>
Namassissāmi taṃ deva,<br>
dukkhassantakaro tuvaṃ’.</p>
<p><a class='sc' id='13'></a><a class='ms' id='p_20Ap1_4859'></a><a class='msdiv' id='msdiv13'></a>Pattharitvājinacammaṃ,<br>
nisīdanamadāsahaṃ;<br>
Nisīda nātha sabbaññu,<br>
upaṭṭhissāmahaṃ tuvaṃ.</p>
<p><a class='sc' id='14'></a><a class='ms' id='p_20Ap1_4860'></a><a class='msdiv' id='msdiv14'></a>Nisīdi bhagavā tattha,<br>
ajinamhi suvitthate;<br>
Nimantayitvā sambuddhaṃ,<br>
pabbataṃ agamāsahaṃ.</p>
<p><a class='sc' id='15'></a><a class='ms' id='p_20Ap1_4861'></a><a class='msdiv' id='msdiv15'></a>Khāribhārañca pūretvā,<br>
tindukaphalamāhariṃ;<br>
Madhunā yojayitvāna,<br>
phalaṃ buddhassadāsahaṃ.</p>
<p><a class='sc' id='16'></a><a class='ms' id='p_20Ap1_4862'></a><a class='msdiv' id='msdiv16'></a>Mama nijjhāyamānassa,<br>
paribhuñji tadā jino;<br>
Tattha cittaṃ pasādesiṃ,<br>
pekkhanto lokanāyakaṃ.</p>
<p><a class='sc' id='17'></a><a class='ms' id='p_20Ap1_4863'></a><a class='msdiv' id='msdiv17'></a>Padumuttaro lokavidū,<br>
āhutīnaṃ paṭiggaho;<br>
Mamassame nisīditvā,<br>
imā gāthā abhāsatha.</p>
<p><a class='sc' id='18'></a><a class='ms' id='p_20Ap1_4864'></a><a class='msdiv' id='msdiv18'></a>‘Yo maṃ phalena tappesi,<br>
pasanno sehi pāṇibhi;<br>
Tamahaṃ kittayissāmi,<br>
suṇātha mama bhāsato.</p>
<p><a class='sc' id='19'></a><a class='ms' id='p_20Ap1_4865'></a><a class='msdiv' id='msdiv19'></a>Pañcavīsatikkhattuṃ so,<br>
devarajjaṃ karissati;<br>
Sahassakkhattuṃ rājā ca,<br>
cakkavattī bhavissati.</p>
<p><a class='sc' id='20'></a><a class='ms' id='p_20Ap1_4866'></a><a class='msdiv' id='msdiv20'></a>Tassa saṅkappamaññāya,<br>
pubbakammasamaṅgino;<br>
Annaṃ pānañca vatthañca,<br>
sayanañca mahārahaṃ.</p>
<p><a class='sc' id='21'></a><a class='ms' id='p_20Ap1_4867'></a><a class='msdiv' id='msdiv21'></a>Puññakammena saṃyuttā,<br>
nibbattissanti tāvade;<br>
Sadā pamudito cāyaṃ,<br>
bhavissati anāmayo.</p>
<p><a class='sc' id='22'></a><a class='ms' id='p_20Ap1_4868'></a><a class='msdiv' id='msdiv22'></a>Upapajjati yaṃ yoniṃ,<br>
devattaṃ atha mānusaṃ;<br>
Sabbattha sukhito hutvā,<br>
manussattaṃ gamissati.</p>
<p><a class='sc' id='23'></a><a class='ms' id='p_20Ap1_4869'></a><a class='msdiv' id='msdiv23'></a>Ajjhāyako mantadharo,<br>
tiṇṇaṃ vedāna pāragū;<br>
Sambuddhaṃ upagantvāna,<br>
arahā so bhavissati’.</p>
<p><a class='sc' id='24'></a><a class='ms' id='p_20Ap1_4870'></a><a class='msdiv' id='msdiv24'></a>Yato sarāmi attānaṃ,<br>
yato pattosmi viññutaṃ;<br>
Bhoge me ūnatā natthi,<br>
phaladānassidaṃ phalaṃ.</p>
<p><a class='sc' id='25'></a><a class='ms' id='p_20Ap1_4871'></a><a class='msdiv' id='msdiv25'></a>Varadhammamanuppatto,<br>
rāgadose samūhaniṃ;<br>
Sabbāsavaparikkhīṇo,<br>
natthi dāni punabbhavo.</p>
<p><a class='sc' id='26'></a><a class='ms' id='p_20Ap1_4872'></a><a class='msdiv' id='msdiv26'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='27'></a><a class='ms' id='p_20Ap1_4873'></a><a class='msdiv' id='msdiv27'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='28'></a><a class='ms' id='p_20Ap1_4874'></a><a class='msdiv' id='msdiv28'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='29'></a><a class='ms' id='p_20Ap1_4875'></a>Itthaṃ sudaṃ āyasmā tissametteyyo thero imā gāthāyo abhāsitthāti.</p>
<p class='endsutta'><a class='sc' id='30'></a><a class='ms' id='p_20Ap1_4876'></a>Tissametteyyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
