<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap59' lang='pli'>
<header>
<ul>
<li class='division'>Therāpadāna</li>
<li>Bījanivagga</li>
</ul>
<h1>7. Pañcadīpakattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_1437'></a><a class='msdiv' id='msdiv50'></a>“Padumuttarabuddhassa,<br>
sabbabhūtānukampino;<br>
<span class='var' id='note404' title='susaṇṭhahitvā (bj, pts1) | susaddahitvā (s2, s3)'>Saddahitvāna</span> saddhamme,<br>
ujudiṭṭhi ahosahaṃ.</p>
<p><a class='sc' id='2'></a><a class='ms' id='p_20Ap1_1438'></a><a class='msdiv' id='msdiv51'></a>Padīpadānaṃ pādāsiṃ,<br>
parivāretvāna bodhiyaṃ;<br>
Saddahanto padīpāni,<br>
akariṃ tāvade ahaṃ.</p>
<p><a class='sc' id='3'></a><a class='ms' id='p_20Ap1_1439'></a><a class='msdiv' id='msdiv52'></a>Yaṃ yaṃ yonupapajjāmi,<br>
devattaṃ atha mānusaṃ;<br>
Ākāse ukkaṃ dhārenti,<br>
dīpadānassidaṃ phalaṃ.</p>
<p><a class='sc' id='4'></a><a class='ms' id='p_20Ap1_1440'></a><a class='msdiv' id='msdiv53'></a>Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhomahaṃ.</p>
<p><a class='sc' id='5'></a><a class='ms' id='p_20Ap1_1441'></a><a class='msdiv' id='msdiv54'></a>Tena kammāvasesena,<br>
pattomhi āsavakkhayaṃ;<br>
Dhāremi antimaṃ dehaṃ,<br>
dvipadindassa sāsane.</p>
<p><a class='sc' id='6'></a><a class='ms' id='p_20Ap1_1442'></a><a class='msdiv' id='msdiv55'></a>Catuttiṃse kappasate,<br>
satacakkhusanāmakā;<br>
Rājāhesuṃ mahātejā,<br>
cakkavattī mahabbalā.</p>
<p><a class='sc' id='7'></a><a class='ms' id='p_20Ap1_1443'></a><a class='msdiv' id='msdiv56'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='8'></a><a class='ms' id='p_20Ap1_1444'></a>Itthaṃ sudaṃ āyasmā pañcadīpako thero imā gāthāyo abhāsitthāti.</p>
<p class='endsutta'><a class='sc' id='9'></a><a class='ms' id='p_20Ap1_1445'></a>Pañcadīpakattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
