<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap552' lang='pli'>
<header>
<ul>
<li class='division'>Therāpadāna</li>
<li>Bhaddiyavagga</li>
</ul>
<h1>10. Cūḷasugandhattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts2.508'></a><a class='ms' id='p_20Ap1_7624'></a><a class='msdiv' id='msdiv272'></a>“Imamhi bhaddake kappe,<br>
brahmabandhu mahāyaso;<br>
Kassapo nāma gottena,<br>
uppajji vadataṃ varo.</p>
<p><a class='sc' id='2'></a><a class='ms' id='p_20Ap1_7625'></a><a class='msdiv' id='msdiv273'></a>Anubyañjanasampanno,<br>
bāttiṃsavaralakkhaṇo;<br>
Byāmappabhāparivuto,<br>
raṃsijālasamotthaṭo.</p>
<p><a class='sc' id='3'></a><a class='ms' id='p_20Ap1_7626'></a><a class='msdiv' id='msdiv274'></a>Assāsetā yathā cando,<br>
sūriyova pabhaṅkaro;<br>
Nibbāpetā yathā megho,<br>
sāgarova guṇākaro.</p>
<p><a class='sc' id='4'></a><a class='ms' id='p_20Ap1_7627'></a><a class='msdiv' id='msdiv275'></a>Dharaṇīriva sīlena,<br>
himavāva samādhinā;<br>
Ākāso viya paññāya,<br>
asaṅgo anilo yathā.</p>
<p><a class='sc' id='5'></a><a class='ms' id='p_20Ap1_7628'></a><a class='msdiv' id='msdiv276'></a>Tadāhaṃ bārāṇasiyaṃ,<br>
upapanno mahākule;<br>
Pahūtadhanadhaññasmiṃ,<br>
nānāratanasañcaye.</p>
<p><a class='sc' id='6'></a><a class='ms' id='p_20Ap1_7629'></a><a class='msdiv' id='msdiv277'></a>Mahatā parivārena,<br>
nisinnaṃ lokanāyakaṃ;<br>
Upecca dhammamassosiṃ,<br>
amataṃva manoharaṃ.</p>
<p><a class='sc' id='7'></a><a class='ms' id='p_20Ap1_7630'></a><a class='msdiv' id='msdiv278'></a>Dvattiṃsalakkhaṇadharo,<br>
sanakkhattova candimā;<br>
Anubyañjanasampanno,<br>
sālarājāva phullito.</p>
<p><a class='sc' id='8'></a><a class='ms' id='p_20Ap1_7631'></a><a class='msdiv' id='msdiv279'></a>Raṃsijālaparikkhitto,<br>
dittova kanakācalo;<br>
Byāmappabhāparivuto,<br>
sataraṃsī divākaro.</p>
<p><a class='sc' id='9'></a><a class='ms' id='p_20Ap1_7632'></a><a class='msdiv' id='msdiv280'></a>Soṇṇānano jinavaro,<br>
<span class='var' id='note1822' title='rammaṇīva (s2, s3) | ramanīva (pts1)'>samaṇīva</span> siluccayo;<br>
Karuṇā puṇṇahadayo,<br>
guṇena viya sāgaro.</p>
<p><a class='sc' id='10'></a><a class='ms' id='p_20Ap1_7633'></a><a class='msdiv' id='msdiv281'></a>Lokavissutakitti ca,<br>
sinerūva naguttamo;<br>
Yasasā vitthato vīro,<br>
ākāsasadiso muni.</p>
<p><a class='sc' id='11'></a><a class='ms' id='p_20Ap1_7634'></a><a class='msdiv' id='msdiv282'></a>Asaṅgacitto sabbattha,<br>
anilo viya nāyako;<br>
Patiṭṭhā sabbabhūtānaṃ,<br>
mahīva munisattamo.</p>
<p><a class='sc' id='12'></a><a class='ms' id='p_20Ap1_7635'></a><a class='msdiv' id='msdiv283'></a>Anupalitto lokena,<br>
toyena padumaṃ yathā;<br>
Kuvādagacchadahano,<br>
aggikhandhova <span class='var' id='note1823' title='sobhati (bj) | so vasi (s2, s3, mr)'>sobhasi</span>.</p>
<p><a class='sc' id='13'></a><a class='ms' id='p_20Ap1_7636'></a><a class='msdiv' id='msdiv284'></a>Agadho viya sabbattha,<br>
kilesavisanāsako;<br>
Gandhamādanaselova,<br>
guṇagandhavibhūsito.</p>
<p><a class='sc' id='14'></a><a class='ms' id='p_20Ap1_7637'></a><a class='msdiv' id='msdiv285'></a>Guṇānaṃ ākaro vīro,<br>
ratanānaṃva sāgaro;<br>
Sindhūva vanarājīnaṃ,<br>
kilesamalahārako.</p>
<p><a class='sc' id='15'></a><a class='pts' id='pts2.509'></a><a class='ms' id='p_20Ap1_7638'></a><a class='msdiv' id='msdiv286'></a>Vijayīva mahāyodho,<br>
mārasenāvamaddano;<br>
Cakkavattīva so rājā,<br>
bojjhaṅgaratanissaro.</p>
<p><a class='sc' id='16'></a><a class='ms' id='p_20Ap1_7639'></a><a class='msdiv' id='msdiv287'></a>Mahābhisakkasaṅkāso,<br>
dosabyādhitikicchako;<br>
Sallakatto yathā vejjo,<br>
diṭṭhigaṇḍaviphālako.</p>
<p><a class='sc' id='17'></a><a class='ms' id='p_20Ap1_7640'></a><a class='msdiv' id='msdiv288'></a>So tadā lokapajjoto,<br>
sanarāmarasakkato;<br>
Parisāsu narādicco,<br>
dhammaṃ desayate jino.</p>
<p><a class='sc' id='18'></a><a class='ms' id='p_20Ap1_7641'></a><a class='msdiv' id='msdiv289'></a>‘Dānaṃ datvā mahābhogo,<br>
sīlena sugatūpago;<br>
Bhāvanāya ca nibbāti’,<br>
iccevamanusāsatha.</p>
<p><a class='sc' id='19'></a><a class='ms' id='p_20Ap1_7642'></a><a class='msdiv' id='msdiv290'></a>Desanaṃ taṃ mahassādaṃ,<br>
ādimajjhantasobhanaṃ;<br>
Suṇanti parisā sabbā,<br>
amataṃva mahārasaṃ.</p>
<p><a class='sc' id='20'></a><a class='ms' id='p_20Ap1_7643'></a><a class='msdiv' id='msdiv291'></a>Sutvā sumadhuraṃ dhammaṃ,<br>
pasanno jinasāsane;<br>
Sugataṃ saraṇaṃ gantvā,<br>
yāvajīvaṃ namassahaṃ.</p>
<p><a class='sc' id='21'></a><a class='ms' id='p_20Ap1_7644'></a><a class='msdiv' id='msdiv292'></a>Munino gandhakuṭiyā,<br>
<span class='var' id='note1824' title='ubbaṭṭesiṃ (s2, s3) | opuñchesi (pts1)'>opuñjesiṃ</span> tadā mahiṃ;<br>
Catujjātena gandhena,<br>
māse aṭṭha dinesvahaṃ.</p>
<p><a class='sc' id='22'></a><a class='ms' id='p_20Ap1_7645'></a><a class='msdiv' id='msdiv293'></a>Paṇidhāya sugandhattaṃ,<br>
<span class='var' id='note1825' title='sarīrassa dugandhino (bj) | sarīrassa vigandhino (si, s2, s3, pts1)'>sarīravissagandhino</span>;<br>
Tadā jino viyākāsi,<br>
sugandhatanulābhitaṃ.</p>
<p><a class='sc' id='23'></a><a class='ms' id='p_20Ap1_7646'></a><a class='msdiv' id='msdiv294'></a>‘Yo yaṃ gandhakuṭibhūmiṃ,<br>
gandhenopuñjate sakiṃ;<br>
Tena kammavipākena,<br>
upapanno tahiṃ tahiṃ.</p>
<p><a class='sc' id='24'></a><a class='ms' id='p_20Ap1_7647'></a><a class='msdiv' id='msdiv295'></a>Sugandhadeho sabbattha,<br>
bhavissati ayaṃ naro;<br>
Guṇagandhayutto hutvā,<br>
nibbāyissatināsavo’.</p>
<p><a class='sc' id='25'></a><a class='ms' id='p_20Ap1_7648'></a><a class='msdiv' id='msdiv296'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='26'></a><a class='ms' id='p_20Ap1_7649'></a><a class='msdiv' id='msdiv297'></a>Pacchime ca bhave dāni,<br>
jāto vippakule ahaṃ;<br>
Gabbhaṃ me vasato mātā,<br>
dehenāsi sugandhitā.</p>
<p><a class='sc' id='27'></a><a class='ms' id='p_20Ap1_7650'></a><a class='msdiv' id='msdiv298'></a>Yadā ca mātukucchimhā,<br>
nikkhamāmi tadā <span class='var' id='note1826' title='puraṃ (s2, s3, mr) | puri (pts1)'>purī</span>;<br>
Sāvatthisabbagandhehi,<br>
vāsitā viya vāyatha.</p>
<p><a class='sc' id='28'></a><a class='ms' id='p_20Ap1_7651'></a><a class='msdiv' id='msdiv299'></a>Pupphavassañca surabhi,<br>
dibbagandhaṃ manoramaṃ;<br>
Dhūpāni ca mahagghāni,<br>
upavāyiṃsu tāvade.</p>
<p><a class='sc' id='29'></a><a class='pts' id='pts2.510'></a><a class='ms' id='p_20Ap1_7652'></a><a class='msdiv' id='msdiv300'></a>Devā ca sabbagandhehi,<br>
dhūpapupphehi taṃ gharaṃ;<br>
Vāsayiṃsu sugandhena,<br>
yasmiṃ jāto ahaṃ ghare.</p>
<p><a class='sc' id='30'></a><a class='ms' id='p_20Ap1_7653'></a><a class='msdiv' id='msdiv301'></a>Yadā ca taruṇo bhaddo,<br>
paṭhame yobbane ṭhito;<br>
Tadā <span class='var' id='note1827' title='sesaṃ (s2, s3)'>selaṃ</span> saparisaṃ,<br>
vinetvā narasārathi.</p>
<p><a class='sc' id='31'></a><a class='ms' id='p_20Ap1_7654'></a><a class='msdiv' id='msdiv302'></a>Tehi sabbehi <span class='var' id='note1828' title='sahito (bj, s2, s3, pts1)'>parivuto</span>,<br>
sāvatthipuramāgato;<br>
Tadā buddhānubhāvaṃ taṃ,<br>
disvā pabbajito ahaṃ.</p>
<p><a class='sc' id='32'></a><a class='ms' id='p_20Ap1_7655'></a><a class='msdiv' id='msdiv303'></a>Sīlaṃ samādhipaññañca,<br>
vimuttiñca anuttaraṃ;<br>
Bhāvetvā caturo dhamme,<br>
pāpuṇiṃ āsavakkhayaṃ.</p>
<p><a class='sc' id='33'></a><a class='ms' id='p_20Ap1_7656'></a><a class='msdiv' id='msdiv304'></a>Yadā pabbajito cāhaṃ,<br>
yadā ca arahā ahuṃ;<br>
Nibbāyissaṃ yadā cāhaṃ,<br>
gandhavasso tadā ahu.</p>
<p><a class='sc' id='34'></a><a class='ms' id='p_20Ap1_7657'></a><a class='msdiv' id='msdiv305'></a>Sarīragandho ca <span class='var' id='note1829' title='seṭṭhotiseti (s2, s3, pts1) | sadā vāseti (mr)'>sadātiseti</span> me,<br>
Mahārahaṃ candanacampakuppalaṃ;<br>
Tatheva gandhe itare ca sabbaso,<br>
Pasayha vāyāmi tato <span class='var' id='note1830' title='yahiṃ (s2, s3)'>tahiṃ</span> tahiṃ.</p>
<p><a class='sc' id='35'></a><a class='ms' id='p_20Ap1_7658'></a><a class='msdiv' id='msdiv306'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='36'></a><a class='ms' id='p_20Ap1_7659'></a><a class='msdiv' id='msdiv307'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='37'></a><a class='ms' id='p_20Ap1_7660'></a><a class='msdiv' id='msdiv308'></a>Paṭisambhidā catasso,<br>
… pe …<br>
kataṃ buddhassa sāsanaṃ”. (6245)</p>
</blockquote>
<p><a class='sc' id='38'></a><a class='ms' id='p_20Ap1_7661'></a>Itthaṃ sudaṃ āyasmā cūḷasugandho thero imā gāthāyo abhāsitthāti.</p>
<p class='endsutta'><a class='sc' id='39'></a><a class='ms' id='p_20Ap1_7662'></a>Cūḷasugandhattherassāpadānaṃ dasamaṃ.</p>
<p class='endsection'><a class='sc' id='40'></a><a class='ms' id='p_20Ap1_7663'></a>Bhaddiyavaggo pañcapaññāsamo.</p>
<p class='uddana-intro'><a class='sc' id='41'></a><a class='ms' id='p_20Ap1_7664'></a>Tassuddānaṃ</p>
<blockquote class='uddanagatha'>
<p><a class='sc' id='42'></a><a class='ms' id='p_20Ap1_7665'></a>Bhaddiyo revato thero,<br>
mahālābhī ca sīvali;<br>
Vaṅgīso nandako ceva,<br>
kāḷudāyī tathābhayo.</p>
<p><a class='sc' id='43'></a><a class='ms' id='p_20Ap1_7666'></a>Lomaso vanavaccho ca,<br>
sugandho ceva dasamo;<br>
Tīṇi gāthāsatā tattha,<br>
soḷasā ca taduttari.</p>
</blockquote>
<p class='uddana-intro'><a class='sc' id='44'></a><a class='ms' id='p_20Ap1_7667'></a>Atha vagguddānaṃ</p>
<blockquote class='uddanagatha'>
<p><a class='sc' id='45'></a><a class='ms' id='p_20Ap1_7668'></a>Kaṇikāravhayo vaggo,<br>
phalado tiṇadāyako;<br>
Kaccāno bhaddiyo vaggo,<br>
gāthāyo gaṇitā cimā.</p>
<p><a class='sc' id='46'></a><a class='pts' id='pts2.511'></a><a class='ms' id='p_20Ap1_7669'></a>Navagāthāsatānīha,<br>
caturāsītiyeva ca;<br>
Sapaññāsaṃ pañcasataṃ,<br>
apadānā pakāsitā.</p>
<p><a class='sc' id='47'></a><a class='ms' id='p_20Ap1_7670'></a>Saha udānagāthāhi,<br>
chasahassāni hontimā;<br>
Dvesatāni ca gāthānaṃ,<br>
aṭṭhārasa taduttari.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
