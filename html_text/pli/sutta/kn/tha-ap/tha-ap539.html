<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap539' lang='pli'>
<header>
<ul>
<li class='division'>Therāpadāna</li>
<li>Kaccāyanavagga</li>
</ul>
<h1><span class='var' id='note1719' title='koṭṭhitattherāpadānaṃ (bj)'>7 Mahākoṭṭhikattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts2.479'></a><a class='ms' id='p_20Ap1_7180'></a><a class='msdiv' id='msdiv221'></a>“Padumuttaro nāma jino,<br>
sabbalokavidū muni;<br>
Ito satasahassamhi,<br>
kappe uppajji cakkhumā.</p>
<p><a class='sc' id='2'></a><a class='ms' id='p_20Ap1_7181'></a><a class='msdiv' id='msdiv222'></a>Ovādako viññāpako,<br>
tārako sabbapāṇinaṃ;<br>
Desanākusalo buddho,<br>
tāresi janataṃ bahuṃ.</p>
<p><a class='sc' id='3'></a><a class='ms' id='p_20Ap1_7182'></a><a class='msdiv' id='msdiv223'></a>Anukampako kāruṇiko,<br>
hitesī sabbapāṇinaṃ;<br>
Sampatte titthiye sabbe,<br>
pañcasīle patiṭṭhapi.</p>
<p><a class='sc' id='4'></a><a class='ms' id='p_20Ap1_7183'></a><a class='msdiv' id='msdiv224'></a>Evaṃ nirākulaṃ āsi,<br>
suññataṃ titthiyehi ca;<br>
Vicittaṃ arahantehi,<br>
vasībhūtehi tādibhi.</p>
<p><a class='sc' id='5'></a><a class='ms' id='p_20Ap1_7184'></a><a class='msdiv' id='msdiv225'></a>Ratanānaṭṭhapaññāsaṃ,<br>
uggato so mahāmuni;<br>
Kañcanagghiyasaṅkāso,<br>
bāttiṃsavaralakkhaṇo.</p>
<p><a class='sc' id='6'></a><a class='ms' id='p_20Ap1_7185'></a><a class='msdiv' id='msdiv226'></a>Vassasatasahassāni,<br>
āyu vijjati tāvade;<br>
Tāvatā tiṭṭhamāno so,<br>
tāresi janataṃ bahuṃ.</p>
<p><a class='sc' id='7'></a><a class='ms' id='p_20Ap1_7186'></a><a class='msdiv' id='msdiv227'></a>Tadāhaṃ haṃsavatiyaṃ,<br>
brāhmaṇo vedapāragū;<br>
<span class='var' id='note1720' title='upetvā (bj, s2, s3, pts1)'>Upecca</span> <span class='var' id='note1721' title='sattasāraggaṃ (bj) | sattapāraṅgaṃ (pts1)'>sabbalokaggaṃ</span>,<br>
assosiṃ dhammadesanaṃ.</p>
<p><a class='sc' id='8'></a><a class='ms' id='p_20Ap1_7187'></a><a class='msdiv' id='msdiv228'></a>Tadā so sāvakaṃ vīro,<br>
pabhinnamatigocaraṃ;<br>
Atthe dhamme nirutte ca,<br>
paṭibhāne ca kovidaṃ.</p>
<p><a class='sc' id='9'></a><a class='ms' id='p_20Ap1_7188'></a><a class='msdiv' id='msdiv229'></a>Ṭhapesi etadaggamhi,<br>
taṃ sutvā mudito ahaṃ;<br>
Sasāvakaṃ jinavaraṃ,<br>
sattāhaṃ bhojayiṃ tadā.</p>
<p><a class='sc' id='10'></a><a class='ms' id='p_20Ap1_7189'></a><a class='msdiv' id='msdiv230'></a>Dussehacchādayitvāna,<br>
sasissaṃ <span class='var' id='note1722' title='buddhasāgaraṃ (s2, s3, pts1, mr)'>buddhisāgaraṃ</span>;<br>
Nipacca pādamūlamhi,<br>
taṃ ṭhānaṃ patthayiṃ ahaṃ.</p>
<p><a class='sc' id='11'></a><a class='ms' id='p_20Ap1_7190'></a><a class='msdiv' id='msdiv231'></a>Tato avoca lokaggo,<br>
‘passathetaṃ dijuttamaṃ;<br>
Vinataṃ pādamūle me,<br>
kamalodarasappabhaṃ.</p>
<p><a class='sc' id='12'></a><a class='ms' id='p_20Ap1_7191'></a><a class='msdiv' id='msdiv232'></a><span class='var' id='note1723' title='seṭṭhaṃ buddhassa (s2, s3, mr)'>Buddhaseṭṭhassa</span> bhikkhussa,<br>
Ṭhānaṃ patthayate ayaṃ;<br>
Tāya saddhāya cāgena,<br>
<span class='var' id='note1724' title='dhammassa savaṇena (bj) | tena dhammassavena (si, pts1, mr)'>Saddhammassavanena</span> ca.</p>
<p><a class='sc' id='13'></a><a class='ms' id='p_20Ap1_7192'></a><a class='msdiv' id='msdiv233'></a>Sabbattha sukhito hutvā,<br>
saṃsaritvā bhavābhave;<br>
Anāgatamhi addhāne,<br>
lacchase taṃ manorathaṃ.</p>
<p><a class='sc' id='14'></a><a class='ms' id='p_20Ap1_7193'></a><a class='msdiv' id='msdiv234'></a>Satasahassito kappe,<br>
okkākakulasambhavo;<br>
Gotamo nāma gottena,<br>
satthā loke bhavissati.</p>
<p><a class='sc' id='15'></a><a class='pts' id='pts2.480'></a><a class='ms' id='p_20Ap1_7194'></a><a class='msdiv' id='msdiv235'></a>Tassa dhammesu dāyādo,<br>
oraso dhammanimmito;<br>
Koṭṭhiko nāma nāmena,<br>
hessati satthu sāvako’.</p>
<p><a class='sc' id='16'></a><a class='ms' id='p_20Ap1_7195'></a><a class='msdiv' id='msdiv236'></a>Taṃ sutvā mudito hutvā,<br>
yāvajīvaṃ tadā jinaṃ;<br>
Mettacitto paricariṃ,<br>
sato paññāsamāhito.</p>
<p><a class='sc' id='17'></a><a class='ms' id='p_20Ap1_7196'></a><a class='msdiv' id='msdiv237'></a>Tena kammavipākena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='18'></a><a class='ms' id='p_20Ap1_7197'></a><a class='msdiv' id='msdiv238'></a>Satānaṃ tīṇikkhattuñca,<br>
devarajjamakārayiṃ;<br>
Satānaṃ pañcakkhattuñca,<br>
cakkavattī ahosahaṃ.</p>
<p><a class='sc' id='19'></a><a class='ms' id='p_20Ap1_7198'></a><a class='msdiv' id='msdiv239'></a>Padesarajjaṃ vipulaṃ,<br>
gaṇanāto asaṅkhiyaṃ;<br>
Sabbattha sukhito āsiṃ,<br>
tassa kammassa vāhasā.</p>
<p><a class='sc' id='20'></a><a class='ms' id='p_20Ap1_7199'></a><a class='msdiv' id='msdiv240'></a>Duve bhave saṃsarāmi,<br>
devatte atha mānuse;<br>
Aññaṃ gatiṃ na gacchāmi,<br>
suciṇṇassa idaṃ phalaṃ.</p>
<p><a class='sc' id='21'></a><a class='ms' id='p_20Ap1_7200'></a><a class='msdiv' id='msdiv241'></a>Duve kule pajāyāmi,<br>
khattiye atha brāhmaṇe;<br>
Nīce kule na jāyāmi,<br>
suciṇṇassa idaṃ phalaṃ.</p>
<p><a class='sc' id='22'></a><a class='ms' id='p_20Ap1_7201'></a><a class='msdiv' id='msdiv242'></a>Pacchime bhave sampatte,<br>
brahmabandhu ahosahaṃ;<br>
Sāvatthiyaṃ vippakule,<br>
paccājāto mahaddhane.</p>
<p><a class='sc' id='23'></a><a class='ms' id='p_20Ap1_7202'></a><a class='msdiv' id='msdiv243'></a>Mātā candavatī nāma,<br>
pitā me assalāyano;<br>
Yadā me pitaraṃ buddho,<br>
vinayī sabbasuddhiyā.</p>
<p><a class='sc' id='24'></a><a class='ms' id='p_20Ap1_7203'></a><a class='msdiv' id='msdiv244'></a>Tadā pasanno sugate,<br>
pabbajiṃ anagāriyaṃ;<br>
Moggallāno ācariyo,<br>
upajjhā sārisambhavo.</p>
<p><a class='sc' id='25'></a><a class='ms' id='p_20Ap1_7204'></a><a class='msdiv' id='msdiv245'></a>Kesesu chijjamānesu,<br>
diṭṭhi chinnā samūlikā;<br>
Nivāsento ca kāsāvaṃ,<br>
arahattamapāpuṇiṃ.</p>
<p><a class='sc' id='26'></a><a class='ms' id='p_20Ap1_7205'></a><a class='msdiv' id='msdiv246'></a>Atthadhammaniruttīsu,<br>
paṭibhāne ca me mati;<br>
Pabhinnā tena lokaggo,<br>
etadagge ṭhapesi maṃ.</p>
<p><a class='sc' id='27'></a><a class='ms' id='p_20Ap1_7206'></a><a class='msdiv' id='msdiv247'></a>Asandiṭṭhaṃ viyākāsiṃ,<br>
upatissena pucchito;<br>
Paṭisambhidāsu tenāhaṃ,<br>
aggo sambuddhasāsane.</p>
<p><a class='sc' id='28'></a><a class='ms' id='p_20Ap1_7207'></a><a class='msdiv' id='msdiv248'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='29'></a><a class='ms' id='p_20Ap1_7208'></a><a class='msdiv' id='msdiv249'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='30'></a><a class='ms' id='p_20Ap1_7209'></a><a class='msdiv' id='msdiv250'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='31'></a><a class='ms' id='p_20Ap1_7210'></a>Itthaṃ sudaṃ āyasmā <span class='var' id='note1725' title='mahākoṭṭhito (bj)'>mahākoṭṭhiko</span> thero imā gāthāyo abhāsitthāti.</p>
<p class='endsutta'><a class='sc' id='32'></a><a class='ms' id='p_20Ap1_7211'></a>Mahākoṭṭhikattherassāpadānaṃ sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
