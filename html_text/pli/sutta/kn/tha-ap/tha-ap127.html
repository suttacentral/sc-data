<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap127' lang='pli'>
<header>
<ul>
<li class='division'>Therāpadāna</li>
<li>Sereyyavagga</li>
</ul>
<h1>5. Sammukhāthavikattheraapadāna</h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_2102'></a><a class='msdiv' id='msdiv41'></a>“Jāyamāne vipassimhi,<br>
nimittaṃ byākariṃ ahaṃ;<br>
‘<span class='var' id='note562' title='nibbāpayañca (bj, s2, s3, pts1) | nibbāpayanto (?)'>Nibbāpayiñca</span> janataṃ,<br>
buddho loke bhavissati.</p>
<p><a class='sc' id='2'></a><a class='ms' id='p_20Ap1_2103'></a><a class='msdiv' id='msdiv42'></a>Yasmiñca jāyamānasmiṃ,<br>
dasasahassi kampati;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='3'></a><a class='ms' id='p_20Ap1_2104'></a><a class='msdiv' id='msdiv43'></a>Yasmiñca jāyamānasmiṃ,<br>
āloko vipulo ahu;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='4'></a><a class='ms' id='p_20Ap1_2105'></a><a class='msdiv' id='msdiv44'></a>Yasmiñca jāyamānasmiṃ,<br>
saritāyo na <span class='var' id='note563' title='sandisuṃ (bj, s2, s3, pts1)'>sandayuṃ</span>;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='5'></a><a class='ms' id='p_20Ap1_2106'></a><a class='msdiv' id='msdiv45'></a>Yasmiñca jāyamānasmiṃ,<br>
avīcaggi na pajjali;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='6'></a><a class='ms' id='p_20Ap1_2107'></a><a class='msdiv' id='msdiv46'></a>Yasmiñca jāyamānasmiṃ,<br>
pakkhisaṅgho na sañcari;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='7'></a><a class='ms' id='p_20Ap1_2108'></a><a class='msdiv' id='msdiv47'></a>Yasmiñca jāyamānasmiṃ,<br>
vātakkhandho na vāyati;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='8'></a><a class='ms' id='p_20Ap1_2109'></a><a class='msdiv' id='msdiv48'></a>Yasmiñca jāyamānasmiṃ,<br>
sabbaratanāni <span class='var' id='note564' title='jotisuṃ (bj, s2, s3, pts1)'>jotayuṃ</span>;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='9'></a><a class='ms' id='p_20Ap1_2110'></a><a class='msdiv' id='msdiv49'></a>Yasmiñca jāyamānasmiṃ,<br>
sattāsuṃ padavikkamā;<br>
So dāni bhagavā satthā,<br>
dhammaṃ deseti cakkhumā.</p>
<p><a class='sc' id='10'></a><a class='pts' id='pts1.159'></a><a class='ms' id='p_20Ap1_2111'></a><a class='msdiv' id='msdiv50'></a>Jātamatto ca sambuddho,<br>
disā sabbā vilokayi;<br>
Vācāsabhimudīresi,<br>
esā buddhāna dhammatā’.</p>
<p><a class='sc' id='11'></a><a class='ms' id='p_20Ap1_2112'></a><a class='msdiv' id='msdiv51'></a>Saṃvejayitvā janataṃ,<br>
thavitvā lokanāyakaṃ;<br>
Sambuddhaṃ abhivādetvā,<br>
pakkāmiṃ pācināmukho.</p>
<p><a class='sc' id='12'></a><a class='ms' id='p_20Ap1_2113'></a><a class='msdiv' id='msdiv52'></a>Ekanavutito kappe,<br>
yaṃ buddhamabhithomayiṃ;<br>
Duggatiṃ nābhijānāmi,<br>
thomanāya idaṃ phalaṃ.</p>
<p><a class='sc' id='13'></a><a class='ms' id='p_20Ap1_2114'></a><a class='msdiv' id='msdiv53'></a>Ito navutikappamhi,<br>
sammukhāthavikavhayo;<br>
Sattaratanasampanno,<br>
cakkavattī mahabbalo.</p>
<p><a class='sc' id='14'></a><a class='ms' id='p_20Ap1_2115'></a><a class='msdiv' id='msdiv54'></a><span class='var' id='note565' title='paṭhavidundubhināma (bj, pts1) | paṭhavīduddasi nāma (mr)'>Pathavīdundubhi nāma</span>,<br>
ekūnanavutimhito;<br>
Sattaratanasampanno,<br>
cakkavattī mahabbalo.</p>
<p><a class='sc' id='15'></a><a class='ms' id='p_20Ap1_2116'></a><a class='msdiv' id='msdiv55'></a>Aṭṭhāsītimhito kappe,<br>
obhāso nāma khattiyo;<br>
Sattaratanasampanno,<br>
cakkavattī mahabbalo.</p>
<p><a class='sc' id='16'></a><a class='ms' id='p_20Ap1_2117'></a><a class='msdiv' id='msdiv56'></a>Sattāsītimhito kappe,<br>
saritacchedanavhayo;<br>
Sattaratanasampanno,<br>
cakkavattī mahabbalo.</p>
<p><a class='sc' id='17'></a><a class='ms' id='p_20Ap1_2118'></a><a class='msdiv' id='msdiv57'></a>Agginibbāpano nāma,<br>
kappānaṃ chaḷasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='18'></a><a class='ms' id='p_20Ap1_2119'></a><a class='msdiv' id='msdiv58'></a>Gatipacchedano nāma,<br>
kappānaṃ pañcasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='19'></a><a class='ms' id='p_20Ap1_2120'></a><a class='msdiv' id='msdiv59'></a>Rājā vātasamo nāma,<br>
kappānaṃ cullasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='20'></a><a class='ms' id='p_20Ap1_2121'></a><a class='msdiv' id='msdiv60'></a>Ratanapajjalo nāma,<br>
kappānaṃ teasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='21'></a><a class='ms' id='p_20Ap1_2122'></a><a class='msdiv' id='msdiv61'></a>Padavikkamano nāma,<br>
kappānaṃ dveasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='22'></a><a class='ms' id='p_20Ap1_2123'></a><a class='msdiv' id='msdiv62'></a>Rājā vilokano nāma,<br>
kappānaṃ ekasītiyā;<br>
Sattaratanasampanno,<br>
cakkavattī mahabbalo.</p>
<p><a class='sc' id='23'></a><a class='ms' id='p_20Ap1_2124'></a><a class='msdiv' id='msdiv63'></a>Girasāroti nāmena,<br>
kappesītimhi khattiyo;<br>
Sattaratanasampanno,<br>
cakkavattī mahabbalo.</p>
<p><a class='sc' id='24'></a><a class='ms' id='p_20Ap1_2125'></a><a class='msdiv' id='msdiv64'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='25'></a><a class='ms' id='p_20Ap1_2126'></a>Itthaṃ sudaṃ āyasmā sammukhāthaviko thero imā gāthāyo abhāsitthāti.</p>
<p class='endsutta'><a class='sc' id='26'></a><a class='ms' id='p_20Ap1_2127'></a>Sammukhāthavikattherassāpadānaṃ pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
