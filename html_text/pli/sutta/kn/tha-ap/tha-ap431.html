<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap431' lang='pli'>
<header>
<ul>
<li class='division'>Therāpadāna</li>
<li>Sakiṃsammajjakavagga</li>
</ul>
<h1><span class='var' id='note1377' title='soṇṇakiṃkaṇiyattherāpadānaṃ (s2, s3) | sovaṇṇakiṅkhaniyattherāpadānaṃ (pts1)'>9 Sovaṇṇakiṅkaṇiyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts2.388'></a><a class='ms' id='p_20Ap1_5626'></a><a class='msdiv' id='msdiv140'></a>“Saddhāya abhinikkhamma,<br>
pabbajiṃ anagāriyaṃ;<br>
Vākacīradharo āsiṃ,<br>
tapokammamapassito.</p>
<p><a class='sc' id='2'></a><a class='ms' id='p_20Ap1_5627'></a><a class='msdiv' id='msdiv141'></a>Atthadassī tu bhagavā,<br>
lokajeṭṭho narāsabho;<br>
Uppajji tamhi samaye,<br>
tārayanto mahājanaṃ.</p>
<p><a class='sc' id='3'></a><a class='ms' id='p_20Ap1_5628'></a><a class='msdiv' id='msdiv142'></a>Balañca vata me khīṇaṃ,<br>
byādhinā paramena taṃ;<br>
Buddhaseṭṭhaṃ saritvāna,<br>
puline thūpamuttamaṃ.</p>
<p><a class='sc' id='4'></a><a class='ms' id='p_20Ap1_5629'></a><a class='msdiv' id='msdiv143'></a>Karitvā haṭṭhacittohaṃ,<br>
<span class='var' id='note1378' title='sahasena (s2, s3) | sahassena (pts1) | pasādena (mr)'>sahatthena</span> samokiriṃ;<br>
Soṇṇakiṅkaṇipupphāni,<br>
udaggamanaso ahaṃ.</p>
<p><a class='sc' id='5'></a><a class='ms' id='p_20Ap1_5630'></a><a class='msdiv' id='msdiv144'></a>Sammukhā viya sambuddhaṃ,<br>
thūpaṃ paricariṃ ahaṃ;<br>
Tena cetopasādena,<br>
atthadassissa tādino.</p>
<p><a class='sc' id='6'></a><a class='ms' id='p_20Ap1_5631'></a><a class='msdiv' id='msdiv145'></a>Devalokaṃ gato santo,<br>
labhāmi vipulaṃ sukhaṃ;<br>
Suvaṇṇavaṇṇo tatthāsiṃ,<br>
buddhapūjāyidaṃ phalaṃ.</p>
<p><a class='sc' id='7'></a><a class='ms' id='p_20Ap1_5632'></a><a class='msdiv' id='msdiv146'></a>Asītikoṭiyo mayhaṃ,<br>
nāriyo samalaṅkatā;<br>
Sadā mayhaṃ upaṭṭhanti,<br>
buddhapūjāyidaṃ phalaṃ.</p>
<p><a class='sc' id='8'></a><a class='ms' id='p_20Ap1_5633'></a><a class='msdiv' id='msdiv147'></a><span class='var' id='note1379' title='saṭṭhī turiya ... (s2, s3) | saṭṭhiṃ turiya ... (pts1) | saṭṭhitūriya ... (mr)'>Saṭṭhituriyasahassāni</span>,<br>
bheriyo paṇavāni ca;<br>
Saṅkhā ca ḍiṇḍimā tattha,<br>
vaggū <span class='var' id='note1380' title='vagguṃ nadanti (bj) | vadati (pts1)'>vajjanti</span> dundubhī.</p>
<p><a class='sc' id='9'></a><a class='ms' id='p_20Ap1_5634'></a><a class='msdiv' id='msdiv148'></a>Cullāsītisahassāni,<br>
hatthino samalaṅkatā;<br>
Tidhāpabhinnamātaṅgā,<br>
kuñjarā saṭṭhihāyanā.</p>
<p><a class='sc' id='10'></a><a class='ms' id='p_20Ap1_5635'></a><a class='msdiv' id='msdiv149'></a>Hemajālābhisañchannā,<br>
upaṭṭhānaṃ karonti me;<br>
Balakāye gaje ceva,<br>
ūnatā me na vijjati.</p>
<p><a class='sc' id='11'></a><a class='ms' id='p_20Ap1_5636'></a><a class='msdiv' id='msdiv150'></a>Soṇṇakiṅkaṇipupphānaṃ,<br>
vipākaṃ anubhomahaṃ;<br>
Aṭṭhapaññāsakkhattuñca,<br>
devarajjamakārayiṃ.</p>
<p><a class='sc' id='12'></a><a class='ms' id='p_20Ap1_5637'></a><a class='msdiv' id='msdiv151'></a>Ekasattatikkhattuñca,<br>
cakkavattī ahosahaṃ;<br>
Pathabyā rajjaṃ ekasataṃ,<br>
mahiyā kārayiṃ ahaṃ.</p>
<p><a class='sc' id='13'></a><a class='ms' id='p_20Ap1_5638'></a><a class='msdiv' id='msdiv152'></a>So dāni amataṃ patto,<br>
<span class='var' id='note1381' title='gambhīraṃ duddasaṃ padaṃ (s2, s3)'>asaṅkhataṃ sududdasaṃ</span>;<br>
Saṃyojanaparikkhīṇo,<br>
natthi dāni punabbhavo.</p>
<p><a class='sc' id='14'></a><a class='ms' id='p_20Ap1_5639'></a><a class='msdiv' id='msdiv153'></a>Aṭṭhārase kappasate,<br>
yaṃ pupphamabhiropayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='15'></a><a class='pts' id='pts2.389'></a><a class='ms' id='p_20Ap1_5640'></a><a class='msdiv' id='msdiv154'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='16'></a><a class='ms' id='p_20Ap1_5641'></a><a class='msdiv' id='msdiv155'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='17'></a><a class='ms' id='p_20Ap1_5642'></a><a class='msdiv' id='msdiv156'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='18'></a><a class='ms' id='p_20Ap1_5643'></a>Itthaṃ sudaṃ āyasmā <span class='var' id='note1382' title='soṇṇakiṃkaṇiyo (s2, s3) | sovaṇṇakiṅkhaniyo (pts1)'>sovaṇṇakiṅkaṇiyo</span> thero imā gāthāyo abhāsitthāti.</p>
<p class='endsutta'><a class='sc' id='19'></a><a class='ms' id='p_20Ap1_5644'></a>Sovaṇṇakiṅkaṇiyattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
