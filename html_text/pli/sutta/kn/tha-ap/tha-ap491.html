<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap491' lang='pli'>
<header>
<ul>
<li class='division'>Therāpadāna</li>
<li>Paṃsukūlavagga</li>
</ul>
<h1><span class='var' id='note1533' title='dhammarucittherāpadānaṃ (s2, s3)'>9 Dhammaruciyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6365'></a><a class='msdiv' id='msdiv164'></a>“Yadā dīpaṅkaro buddho,<br>
sumedhaṃ byākarī jino;<br>
‘Aparimeyye ito kappe,<br>
ayaṃ buddho bhavissati.</p>
<p><a class='sc' id='2'></a><a class='ms' id='p_20Ap1_6366'></a><a class='msdiv' id='msdiv165'></a>Imassa janikā mātā,<br>
māyā nāma bhavissati;<br>
Pitā suddhodano nāma,<br>
ayaṃ hessati gotamo.</p>
<p><a class='sc' id='3'></a><a class='ms' id='p_20Ap1_6367'></a><a class='msdiv' id='msdiv166'></a>Padhānaṃ padahitvāna,<br>
katvā dukkarakārikaṃ;<br>
Assatthamūle sambuddho,<br>
bujjhissati mahāyaso.</p>
<p><a class='sc' id='4'></a><a class='ms' id='p_20Ap1_6368'></a><a class='msdiv' id='msdiv167'></a>Upatisso kolito ca,<br>
aggā hessanti sāvakā;<br>
<span class='var' id='note1534' title='ānando nāmupaṭṭhāko (bj, s2, s3)'>Ānando nāma nāmena</span>,<br>
upaṭṭhissatimaṃ jinaṃ.</p>
<p><a class='sc' id='5'></a><a class='ms' id='p_20Ap1_6369'></a><a class='msdiv' id='msdiv168'></a>Khemā uppalavaṇṇā ca,<br>
aggā hessanti sāvikā;<br>
Citto āḷavako ceva,<br>
aggā hessantupāsakā.</p>
<p><a class='sc' id='6'></a><a class='ms' id='p_20Ap1_6370'></a><a class='msdiv' id='msdiv169'></a>Khujjuttarā nandamātā,<br>
aggā hessantupāsikā;<br>
Bodhi imassa vīrassa,<br>
assatthoti pavuccati’.</p>
<p><a class='sc' id='7'></a><a class='pts' id='pts2.430'></a><a class='ms' id='p_20Ap1_6371'></a><a class='msdiv' id='msdiv170'></a>Idaṃ sutvāna vacanaṃ,<br>
asamassa mahesino;<br>
Āmoditā naramarū,<br>
namassanti katañjalī.</p>
<p><a class='sc' id='8'></a><a class='ms' id='p_20Ap1_6372'></a><a class='msdiv' id='msdiv171'></a>Tadāhaṃ māṇavo āsiṃ,<br>
megho nāma susikkhito;<br>
Sutvā byākaraṇaṃ seṭṭhaṃ,<br>
sumedhassa mahāmune.</p>
<p><a class='sc' id='9'></a><a class='ms' id='p_20Ap1_6373'></a><a class='msdiv' id='msdiv172'></a>Saṃvisaṭṭho bhavitvāna,<br>
sumedhe <span class='var' id='note1535' title='karuṇālaye (s2, s3)'>karuṇāsaye</span>;<br>
Pabbajantañca taṃ vīraṃ,<br>
sahāva anupabbajiṃ.</p>
<p><a class='sc' id='10'></a><a class='ms' id='p_20Ap1_6374'></a><a class='msdiv' id='msdiv173'></a>Saṃvuto pātimokkhasmiṃ,<br>
indriyesu ca pañcasu;<br>
Suddhājīvo sato vīro,<br>
jinasāsanakārako.</p>
<p><a class='sc' id='11'></a><a class='ms' id='p_20Ap1_6375'></a><a class='msdiv' id='msdiv174'></a>Evaṃ viharamānohaṃ,<br>
pāpamittena kenaci;<br>
Niyojito anācāre,<br>
sumaggā paridhaṃsito.</p>
<p><a class='sc' id='12'></a><a class='ms' id='p_20Ap1_6376'></a><a class='msdiv' id='msdiv175'></a>Vitakkavasiko hutvā,<br>
sāsanato apakkamiṃ;<br>
Pacchā tena kumittena,<br>
payutto mātughātanaṃ.</p>
<p><a class='sc' id='13'></a><a class='ms' id='p_20Ap1_6377'></a><a class='msdiv' id='msdiv176'></a><span class='var' id='note1536' title='akariṃnantariyañca (s2, s3, mr) | akarimanantariyañca (pts1)'>Akariṃ ānantariyaṃ</span>,<br>
ghātayiṃ duṭṭhamānaso;<br>
Tato cuto mahāvīciṃ,<br>
upapanno sudāruṇaṃ.</p>
<p><a class='sc' id='14'></a><a class='ms' id='p_20Ap1_6378'></a><a class='msdiv' id='msdiv177'></a>Vinipātagato santo,<br>
saṃsariṃ dukkhito ciraṃ;<br>
Na puno addasaṃ vīraṃ,<br>
sumedhaṃ narapuṅgavaṃ.</p>
<p><a class='sc' id='15'></a><a class='ms' id='p_20Ap1_6379'></a><a class='msdiv' id='msdiv178'></a>Asmiṃ kappe samuddamhi,<br>
maccho āsiṃ timiṅgalo;<br>
Disvāhaṃ sāgare nāvaṃ,<br>
gocaratthamupāgamiṃ.</p>
<p><a class='sc' id='16'></a><a class='ms' id='p_20Ap1_6380'></a><a class='msdiv' id='msdiv179'></a>Disvā maṃ vāṇijā bhītā,<br>
buddhaseṭṭhamanussaruṃ;<br>
Gotamoti mahāghosaṃ,<br>
sutvā tehi udīritaṃ.</p>
<p><a class='sc' id='17'></a><a class='ms' id='p_20Ap1_6381'></a><a class='msdiv' id='msdiv180'></a>Pubbasaññaṃ saritvāna,<br>
tato kālaṅkato ahaṃ;<br>
Sāvatthiyaṃ kule iddhe,<br>
jāto brāhmaṇajātiyaṃ.</p>
<p><a class='sc' id='18'></a><a class='ms' id='p_20Ap1_6382'></a><a class='msdiv' id='msdiv181'></a>Āsiṃ dhammaruci nāma,<br>
sabbapāpajigucchako;<br>
Disvāhaṃ lokapajjotaṃ,<br>
jātiyā sattavassiko.</p>
<p><a class='sc' id='19'></a><a class='ms' id='p_20Ap1_6383'></a><a class='msdiv' id='msdiv182'></a>Mahājetavanaṃ gantvā,<br>
pabbajiṃ anagāriyaṃ;<br>
Upemi buddhaṃ tikkhattuṃ,<br>
rattiyā divasassa ca.</p>
<p><a class='sc' id='20'></a><a class='ms' id='p_20Ap1_6384'></a><a class='msdiv' id='msdiv183'></a>Tadā disvā muni āha,<br>
ciraṃ dhammarucīti maṃ;<br>
Tatohaṃ avacaṃ buddhaṃ,<br>
pubbakammapabhāvitaṃ.</p>
<p><a class='sc' id='21'></a><a class='pts' id='pts2.431'></a><a class='ms' id='p_20Ap1_6385'></a><a class='msdiv' id='msdiv184'></a>Suciraṃ satapuññalakkhaṇaṃ,<br>
Patipubbena visuddhapaccayaṃ;<br>
Ahamajjasupekkhanaṃ vata,<br>
Tava passāmi <span class='var' id='note1537' title='nirūpamaviggahaṃ (bj) | nirūpamaggahaṃ (si) | nirūpamaṃ viggahaṃ (pts1)'>nirupamaṃ viggahaṃ</span>.</p>
<p><a class='sc' id='22'></a><a class='ms' id='p_20Ap1_6386'></a><a class='msdiv' id='msdiv185'></a>Suciraṃ vihatattamo mayā,<br>
Sucirakkhena nadī visositā;<br>
Suciraṃ amalaṃ visodhitaṃ,<br>
Nayanaṃ ñāṇamayaṃ mahāmune.</p>
<p><a class='sc' id='23'></a><a class='ms' id='p_20Ap1_6387'></a><a class='msdiv' id='msdiv186'></a><span class='var' id='note1538' title='cirakālaṃ samaṅgito (bj) | cirakālaṃ samāgato (pts1)'>Cirakālasamaṅgito</span> tayā,<br>
Avinaṭṭho punarantaraṃ ciraṃ;<br>
Punarajjasamāgato tayā,<br>
Na hi nassanti katāni gotama.</p>
<p><a class='sc' id='24'></a><a class='ms' id='p_20Ap1_6388'></a><a class='msdiv' id='msdiv187'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='25'></a><a class='ms' id='p_20Ap1_6389'></a><a class='msdiv' id='msdiv188'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='26'></a><a class='ms' id='p_20Ap1_6390'></a><a class='msdiv' id='msdiv189'></a>Paṭisambhidā catasso,<br>
… pe …<br>
kataṃ buddhassa sāsanaṃ”.</p>
</blockquote>
<p><a class='sc' id='27'></a><a class='ms' id='p_20Ap1_6391'></a>Itthaṃ sudaṃ āyasmā <span class='var' id='note1539' title='dhammarucitthero (bj) | dhammaruci thero (s2, s3, pts1)'>dhammaruciyo thero</span> imā gāthāyo abhāsitthāti.</p>
<p class='endsutta'><a class='sc' id='28'></a><a class='ms' id='p_20Ap1_6392'></a>Dhammaruciyattherassāpadānaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
