<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap452' lang='pli'>
<header>
<ul>
<li class='division'>Therāpadāna</li>
<li>Vibhītakavagga</li>
</ul>
<h1><span class='var' id='note1426' title='bodhighariyattherāpadānaṃ (bj, pts1) | bodhigharakārakattherāpadānaṃ (s2, s3)'>10 Bodhigharadāyakattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_5861'></a><a class='msdiv' id='msdiv69'></a>“Siddhatthassa bhagavato,<br>
dvipadindassa tādino;<br>
Pasannacitto sumano,<br>
bodhigharamakārayiṃ.</p>
<p><a class='sc' id='2'></a><a class='ms' id='p_20Ap1_5862'></a><a class='msdiv' id='msdiv70'></a>Tusitaṃ upapannomhi,<br>
vasāmi ratane ghare;<br>
Na me sītaṃ vā uṇhaṃ vā,<br>
vāto gatte na samphuse.</p>
<p><a class='sc' id='3'></a><a class='ms' id='p_20Ap1_5863'></a><a class='msdiv' id='msdiv71'></a>Pañcasaṭṭhimhito kappe,<br>
cakkavattī ahosahaṃ;<br>
Kāsikaṃ nāma nagaraṃ,<br>
<span class='var' id='note1427' title='visukammena (s2, s3, mr)'>vissakammena</span> māpitaṃ.</p>
<p><a class='sc' id='4'></a><a class='ms' id='p_20Ap1_5864'></a><a class='msdiv' id='msdiv72'></a>Dasayojanaāyāmaṃ,<br>
aṭṭhayojanavitthataṃ;<br>
Na tamhi nagare atthi,<br>
kaṭṭhaṃ vallī ca mattikā.</p>
<p><a class='sc' id='5'></a><a class='ms' id='p_20Ap1_5865'></a><a class='msdiv' id='msdiv73'></a>Tiriyaṃ yojanaṃ āsi,<br>
addhayojanavitthataṃ;<br>
Maṅgalo nāma pāsādo,<br>
vissakammena māpito.</p>
<p><a class='sc' id='6'></a><a class='ms' id='p_20Ap1_5866'></a><a class='msdiv' id='msdiv74'></a>Cullāsītisahassāni,<br>
thambhā soṇṇamayā ahuṃ;<br>
Maṇimayā ca niyyūhā,<br>
chadanaṃ rūpiyaṃ ahu.</p>
<p><a class='sc' id='7'></a><a class='ms' id='p_20Ap1_5867'></a><a class='msdiv' id='msdiv75'></a>Sabbasoṇṇamayaṃ gharaṃ,<br>
vissakammena māpitaṃ;<br>
Ajjhāvutthaṃ mayā etaṃ,<br>
gharadānassidaṃ phalaṃ.</p>
<p><a class='sc' id='8'></a><a class='ms' id='p_20Ap1_5868'></a><a class='msdiv' id='msdiv76'></a>Te sabbe anubhotvāna,<br>
devamānusake bhave;<br>
Ajjhapattomhi nibbānaṃ,<br>
santipadamanuttaraṃ.</p>
<p><a class='sc' id='9'></a><a class='ms' id='p_20Ap1_5869'></a><a class='msdiv' id='msdiv77'></a>Tiṃsakappasahassamhi,<br>
bodhigharamakārayiṃ;<br>
Duggatiṃ nābhijānāmi,<br>
gharadānassidaṃ phalaṃ.</p>
<p><a class='sc' id='10'></a><a class='ms' id='p_20Ap1_5870'></a><a class='msdiv' id='msdiv78'></a>Kilesā jhāpitā mayhaṃ,<br>
… pe …<br>
viharāmi anāsavo.</p>
<p><a class='sc' id='11'></a><a class='ms' id='p_20Ap1_5871'></a><a class='msdiv' id='msdiv79'></a>Svāgataṃ vata me āsi,<br>
… pe …<br>
kataṃ buddhassa sāsanaṃ.</p>
<p><a class='sc' id='12'></a><a class='pts' id='pts2.402'></a><a class='ms' id='p_20Ap1_5872'></a><a class='msdiv' id='msdiv80'></a>Paṭisambhidā catasso,<br>
… pe …<br>
kataṃ buddhassa sāsanaṃ”. (4704)</p>
</blockquote>
<p><a class='sc' id='13'></a><a class='ms' id='p_20Ap1_5873'></a>Itthaṃ sudaṃ āyasmā <span class='var' id='note1428' title='bodhighariyo (bj, pts1) | bodhigharakārako (s2, s3)'>bodhigharadāyako</span> thero imā gāthāyo abhāsitthāti.</p>
<p class='endsutta'><a class='sc' id='14'></a><a class='ms' id='p_20Ap1_5874'></a>Bodhigharadāyakattherassāpadānaṃ dasamaṃ.</p>
<p class='endsection'><a class='sc' id='15'></a><a class='ms' id='p_20Ap1_5875'></a>Vibhītakavaggo pañcacattālīsamo.</p>
<p class='uddana-intro'><a class='sc' id='16'></a><a class='ms' id='p_20Ap1_5876'></a>Tassuddānaṃ</p>
<blockquote class='uddanagatha'>
<p><a class='sc' id='17'></a><a class='ms' id='p_20Ap1_5877'></a>Vibhītakī kolaphalī,<br>
billabhallātakappado;<br>
Uttalambaṭakī ceva,<br>
āsanī pādapīṭhako.</p>
<p><a class='sc' id='18'></a><a class='ms' id='p_20Ap1_5878'></a>Vediko bodhighariko,<br>
gāthāyo gaṇitāpi ca;<br>
Ekūnāsītikā sabbā,<br>
asmiṃ vagge pakittitā.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
