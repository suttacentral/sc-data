<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap503' lang='pli'>
<header>
<ul>
<li class='division'>Therāpadāna</li>
<li>Kaṇikāravagga</li>
</ul>
<h1><span class='var' id='note1564' title='tīṇikaṇikārapupphiyattherāpadānaṃ (s2, s3, pts1)'>1 Tikaṇikārapupphiyattheraapadāna</span></h1>
</header>
<blockquote class='gatha'>
<p><a class='sc' id='1'></a><a class='ms' id='p_20Ap1_6568'></a><a class='msdiv' id='msdiv1'></a>“Sumedho nāma sambuddho,<br>
bāttiṃsavaralakkhaṇo;<br>
Vivekakāmo sambuddho,<br>
himavantamupāgamiṃ.</p>
<p><a class='sc' id='2'></a><a class='ms' id='p_20Ap1_6569'></a><a class='msdiv' id='msdiv2'></a>Ajjhogayha himavantaṃ,<br>
aggo kāruṇiko muni;<br>
Pallaṅkamābhujitvāna,<br>
nisīdi purisuttamo.</p>
<p><a class='sc' id='3'></a><a class='ms' id='p_20Ap1_6570'></a><a class='msdiv' id='msdiv3'></a>Vijjādharo tadā āsiṃ,<br>
antalikkhacaro ahaṃ;<br>
Tisūlaṃ sukataṃ gayha,<br>
gacchāmi ambare tadā.</p>
<p><a class='sc' id='4'></a><a class='ms' id='p_20Ap1_6571'></a><a class='msdiv' id='msdiv4'></a>Pabbatagge yathā aggi,<br>
puṇṇamāyeva candimā;<br>
Vane obhāsate buddho,<br>
sālarājāva phullito.</p>
<p><a class='sc' id='5'></a><a class='pts' id='pts2.442'></a><a class='ms' id='p_20Ap1_6572'></a><a class='msdiv' id='msdiv5'></a>Vanaggā nikkhamitvāna,<br>
buddharaṃsībhidhāvare;<br>
Naḷaggivaṇṇasaṅkāsā,<br>
disvā cittaṃ pasādayiṃ.</p>
<p><a class='sc' id='6'></a><a class='ms' id='p_20Ap1_6573'></a><a class='msdiv' id='msdiv6'></a>Vicinaṃ addasaṃ pupphaṃ,<br>
kaṇikāraṃ devagandhikaṃ;<br>
Tīṇi pupphāni ādāya,<br>
buddhaseṭṭhamapūjayiṃ.</p>
<p><a class='sc' id='7'></a><a class='ms' id='p_20Ap1_6574'></a><a class='msdiv' id='msdiv7'></a>Buddhassa ānubhāvena,<br>
tīṇi pupphāni me tadā;<br>
Uddhaṃvaṇṭā adhopattā,<br>
chāyaṃ kubbanti satthuno.</p>
<p><a class='sc' id='8'></a><a class='ms' id='p_20Ap1_6575'></a><a class='msdiv' id='msdiv8'></a>Tena kammena sukatena,<br>
cetanāpaṇidhīhi ca;<br>
Jahitvā mānusaṃ dehaṃ,<br>
tāvatiṃsamagacchahaṃ.</p>
<p><a class='sc' id='9'></a><a class='ms' id='p_20Ap1_6576'></a><a class='msdiv' id='msdiv9'></a>Tattha me sukataṃ byamhaṃ,<br>
kaṇikārīti ñāyati;<br>
Saṭṭhiyojanamubbedhaṃ,<br>
tiṃsayojanavitthataṃ.</p>
<p><a class='sc' id='10'></a><a class='ms' id='p_20Ap1_6577'></a><a class='msdiv' id='msdiv10'></a>Sahassakaṇḍaṃ <span class='var' id='note1565' title='sattageṇḍu (s2, s3) | satageṇḍu (pts1)'>satabheṇḍu</span>,<br>
dhajāluharitāmayaṃ;<br>
Satasahassaniyyūhā,<br>
byamhe pātubhaviṃsu me.</p>
<p><a class='sc' id='11'></a><a class='ms' id='p_20Ap1_6578'></a><a class='msdiv' id='msdiv11'></a>Soṇṇamayā maṇimayā,<br>
lohitaṅgamayāpi ca;<br>
Phalikāpi ca pallaṅkā,<br>
<span class='var' id='note1566' title='yenicchakā yathicchakaṃ (s2, s3) | yadicchakāyadicchakā (mr)'>yenicchakā yadicchakā</span>.</p>
<p><a class='sc' id='12'></a><a class='ms' id='p_20Ap1_6579'></a><a class='msdiv' id='msdiv12'></a>Mahārahañca sayanaṃ,<br>
tūlikāvikatīyutaṃ;<br>
Uddhalomikaekantaṃ,<br>
<span class='var' id='note1567' title='bimbohanasamāyutaṃ (bj, s2, s3, pts1, c1)'>bibbohanasamāyutaṃ</span>.</p>
<p><a class='sc' id='13'></a><a class='ms' id='p_20Ap1_6580'></a><a class='msdiv' id='msdiv13'></a>Bhavanā nikkhamitvāna,<br>
caranto devacārikaṃ;<br>
Yadā icchāmi gamanaṃ,<br>
devasaṅghapurakkhato.</p>
<p><a class='sc' id='14'></a><a class='ms' id='p_20Ap1_6581'></a><a class='msdiv' id='msdiv14'></a>Pupphassa heṭṭhā tiṭṭhāmi,<br>
uparicchadanaṃ mama;<br>
Samantā yojanasataṃ,<br>
kaṇikārehi chāditaṃ.</p>
<p><a class='sc' id='15'></a><a class='ms' id='p_20Ap1_6582'></a><a class='msdiv' id='msdiv15'></a>Saṭṭhituriyasahassāni,<br>
<span class='var' id='note1568' title='sāyaṃ pātaṃ upaṭṭhahuṃ (bj, s2, s3, pts1) | sāyapātamupaṭṭhahuṃ (c1)'>sāyaṃ pātamupaṭṭhahuṃ</span>;<br>
Parivārenti maṃ niccaṃ,<br>
rattindivamatanditā.</p>
<p><a class='sc' id='16'></a><a class='ms' id='p_20Ap1_6583'></a><a class='msdiv' id='msdiv16'></a>Tattha naccehi gītehi,<br>
tāḷehi vāditehi ca;<br>
Ramāmi khiḍḍāratiyā,<br>
modāmi kāmakāmihaṃ.</p>
<p><a class='sc' id='17'></a><a class='ms' id='p_20Ap1_6584'></a><a class='msdiv' id='msdiv17'></a>Tattha bhutvā pivitvā ca,<br>
modāmi tidase tadā;<br>
Nārīgaṇehi sahito,<br>
modāmi byamhamuttame.</p>
<p><a class='sc' id='18'></a><a class='ms' id='p_20Ap1_6585'></a><a class='msdiv' id='msdiv18'></a>Satānaṃ pañcakkhattuñca,<br>
devarajjamakārayiṃ;<br>
Satānaṃ tīṇikkhattuñca,<br>
cakkavattī ahosahaṃ;<br>
Padesarajjaṃ vipulaṃ,<br>
gaṇanāto asaṅkhiyaṃ.</p>
<p><a class='sc' id='19'></a><a class='ms' id='p_20Ap1_6586'></a><a class='msdiv' id='msdiv19'></a>Bhavābhave saṃsaranto,<br>
mahābhogaṃ labhāmahaṃ;<br>
Bhoge me ūnatā natthi,<br>
buddhapūjāyidaṃ phalaṃ.</p>
<p><a class='sc' id='20'></a><a class='pts' id='pts2.443'></a><a class='ms' id='p_20Ap1_6587'></a><a class='msdiv' id='msdiv20'></a>Duve bhave saṃsarāmi,<br>
devatte atha mānuse;<br>
Aññaṃ gatiṃ na jānāmi,<br>
buddhapūjāyidaṃ phalaṃ.</p>
<p><a class='sc' id='21'></a><a class='ms' id='p_20Ap1_6588'></a><a class='msdiv' id='msdiv21'></a>Duve kule pajāyāmi,<br>
khattiye cāpi brāhmaṇe;<br>
Nīce kule na jāyāmi,<br>
buddhapūjāyidaṃ phalaṃ.</p>
<p><a class='sc' id='22'></a><a class='ms' id='p_20Ap1_6589'></a><a class='msdiv' id='msdiv22'></a>Hatthiyānaṃ assayānaṃ,<br>
sivikaṃ sandamānikaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='sc' id='23'></a><a class='ms' id='p_20Ap1_6590'></a><a class='msdiv' id='msdiv23'></a>Dāsīgaṇaṃ dāsagaṇaṃ,<br>
nāriyo samalaṅkatā;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='sc' id='24'></a><a class='ms' id='p_20Ap1_6591'></a><a class='msdiv' id='msdiv24'></a>Koseyyakambaliyāni,<br>
khomakappāsikāni ca;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='sc' id='25'></a><a class='ms' id='p_20Ap1_6592'></a><a class='msdiv' id='msdiv25'></a>Navavatthaṃ navaphalaṃ,<br>
navaggarasabhojanaṃ;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='sc' id='26'></a><a class='ms' id='p_20Ap1_6593'></a><a class='msdiv' id='msdiv26'></a>Imaṃ khāda imaṃ bhuñja,<br>
imamhi sayane saya;<br>
Labhāmi sabbamevetaṃ,<br>
buddhapūjāyidaṃ phalaṃ.</p>
<p><a class='sc' id='27'></a><a class='ms' id='p_20Ap1_6594'></a><a class='msdiv' id='msdiv27'></a>Sabbattha pūjito homi,<br>
yaso abbhuggato mama;<br>
Mahāpakkho sadā homi,<br>
abhejjapariso sadā;<br>
Ñātīnaṃ uttamo homi,<br>
buddhapūjāyidaṃ phalaṃ.</p>
<p><a class='sc' id='28'></a><a class='ms' id='p_20Ap1_6595'></a><a class='msdiv' id='msdiv28'></a>Sītaṃ uṇhaṃ na jānāmi,<br>
pariḷāho na vijjati;<br>
Atho cetasikaṃ dukkhaṃ,<br>
hadaye me na vijjati.</p>
<p><a class='sc' id='29'></a><a class='ms' id='p_20Ap1_6596'></a><a class='msdiv' id='msdiv29'></a>Suvaṇṇavaṇṇo hutvāna,<br>
saṃsarāmi bhavābhave;<br>
Vevaṇṇiyaṃ na jānāmi,<br>
buddhapūjāyidaṃ phalaṃ.</p>
<p><a class='sc' id='30'></a><a class='ms' id='p_20Ap1_6597'></a><a class='msdiv' id='msdiv30'></a>Devalokā cavitvāna,<br>
sukkamūlena codito;<br>
Sāvatthiyaṃ pure jāto,<br>
mahāsāle suaḍḍhake.</p>
<p><a class='sc' id='31'></a><a class='ms' id='p_20Ap1_6598'></a><a class='msdiv' id='msdiv31'></a>Pañca kāmaguṇe hitvā,<br>
pabbajiṃ anagāriyaṃ;<br>
Jātiyā sattavassohaṃ,<br>
arahattamapāpuṇiṃ.</p>
<p><a class='sc' id='32'></a><a class='ms' id='p_20Ap1_6599'></a><a class='msdiv' id='msdiv32'></a>Upasampādayī buddho,<br>
guṇamaññāya cakkhumā;<br>
Taruṇo pūjanīyohaṃ,<br>
buddhapūjāyidaṃ phalaṃ.</p>
<p><a class='sc' id='33'></a><a class='ms' id='p_20Ap1_6600'></a><a class='msdiv' id='msdiv33'></a>Dibbacakkhu visuddhaṃ me,<br>
samādhikusalo ahaṃ;<br>
Abhiññāpāramippatto,<br>
buddhapūjāyidaṃ phalaṃ.</p>
<p><a class='sc' id='34'></a><a class='ms' id='p_20Ap1_6601'></a><a class='msdiv' id='msdiv34'></a>Paṭisambhidā anuppatto,<br>
iddhipādesu kovido;<br>
Dhammesu pāramippatto,<br>
buddhapūjāyidaṃ phalaṃ.</p>
<p><a class='sc' id='35'></a><a class='pts' id='pts2.444'></a><a class='ms' id='p_20Ap1_6602'></a><a class='msdiv' id='msdiv35'></a>Tiṃsakappasahassamhi,<br>
yaṃ buddhamabhipūjayiṃ;<br>
Duggatiṃ nābhijānāmi,<br>
buddhapūjāyidaṃ phalaṃ.</p>
<p><a class='sc' id='36'></a><a class='ms' id='p_20Ap1_6603'></a><a class='msdiv' id='msdiv36'></a>Kilesā jhāpitā mayhaṃ,<br>
bhavā sabbe samūhatā;<br>
Nāgova bandhanaṃ chetvā,<br>
viharāmi anāsavo.</p>
<p><a class='sc' id='37'></a><a class='ms' id='p_20Ap1_6604'></a><a class='msdiv' id='msdiv37'></a>Svāgataṃ vata me āsi,<br>
mama buddhassa santike;<br>
Tisso vijjā anuppattā,<br>
kataṃ buddhassa sāsanaṃ.</p>
<p><a class='sc' id='38'></a><a class='ms' id='p_20Ap1_6605'></a><a class='msdiv' id='msdiv38'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='39'></a><a class='ms' id='p_20Ap1_6606'></a>Itthaṃ sudaṃ āyasmā <span class='var' id='note1569' title='tīṇikaṇikārapupphiyo (s2, s3, pts1)'>tikaṇikārapupphiyo</span> thero imā gāthāyo abhāsitthāti.</p>
<p class='endsutta'><a class='sc' id='40'></a><a class='ms' id='p_20Ap1_6607'></a>Tikaṇikārapupphiyattherassāpadānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
