<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='tha-ap14' lang='pli'>
<header>
<ul>
<li class='division'>Therāpadāna</li>
<li>Sīhāsaniyavagga</li>
</ul>
<h1>2. Ekatthambhikattheraapadāna</h1>
</header>
<blockquote class='gatha'>
<p><a class='sc' id='1'></a><a class='pts' id='pts1.56'></a><a class='ms' id='p_20Ap1_710'></a><a class='msdiv' id='msdiv13'></a>“Siddhatthassa bhagavato,<br>
mahāpūgagaṇo ahu;<br>
Saraṇaṃ gatā ca te buddhaṃ,<br>
saddahanti tathāgataṃ.</p>
<p><a class='sc' id='2'></a><a class='ms' id='p_20Ap1_711'></a><a class='msdiv' id='msdiv14'></a>Sabbe saṅgamma mantetvā,<br>
māḷaṃ kubbanti satthuno;<br>
Ekatthambhaṃ alabhantā,<br>
vicinanti brahāvane.</p>
<p><a class='sc' id='3'></a><a class='ms' id='p_20Ap1_712'></a><a class='msdiv' id='msdiv15'></a>Tehaṃ araññe disvāna,<br>
upagamma gaṇaṃ tadā;<br>
Añjaliṃ paggahetvāna,<br>
paripucchiṃ gaṇaṃ ahaṃ.</p>
<p><a class='sc' id='4'></a><a class='ms' id='p_20Ap1_713'></a><a class='msdiv' id='msdiv16'></a>Te me puṭṭhā viyākaṃsu,<br>
sīlavanto upāsakā;<br>
Māḷaṃ mayaṃ kattukāmā,<br>
ekatthambho na labbhati.</p>
<p><a class='sc' id='5'></a><a class='ms' id='p_20Ap1_714'></a><a class='msdiv' id='msdiv17'></a>Ekatthambhaṃ mamaṃ detha,<br>
ahaṃ dassāmi satthuno;<br>
Āharissāmahaṃ thambhaṃ,<br>
appossukkā <span class='var' id='note192' title='bhavantu vo (bj) | bhavātha vo (?)'>bhavantu te</span>.</p>
<p><a class='sc' id='6'></a><a class='ms' id='p_20Ap1_715'></a><a class='msdiv' id='msdiv18'></a>Te me thambhaṃ pavecchiṃsu,<br>
pasannā tuṭṭhamānasā;<br>
Tato paṭinivattitvā,<br>
agamaṃsu sakaṃ gharaṃ.</p>
<p><a class='sc' id='7'></a><a class='ms' id='p_20Ap1_716'></a><a class='msdiv' id='msdiv19'></a>Aciraṃ gate pūgagaṇe,<br>
thambhaṃ ahāsahaṃ tadā;<br>
Haṭṭho haṭṭhena cittena,<br>
paṭhamaṃ ussapesahaṃ.</p>
<p><a class='sc' id='8'></a><a class='ms' id='p_20Ap1_717'></a><a class='msdiv' id='msdiv20'></a>Tena cittappasādena,<br>
Vimānaṃ upapajjahaṃ;<br>
Ubbiddhaṃ bhavanaṃ mayhaṃ,<br>
<span class='var' id='note193' title='satabhūmaṃ (bj, mr) | satabhūmi (pts1)'>Sattabhūmaṃ</span> samuggataṃ.</p>
<p><a class='sc' id='9'></a><a class='ms' id='p_20Ap1_718'></a><a class='msdiv' id='msdiv21'></a>Vajjamānāsu bherīsu,<br>
paricāremahaṃ sadā;<br>
Pañcapaññāsakappamhi,<br>
rājā āsiṃ yasodharo.</p>
<p><a class='sc' id='10'></a><a class='ms' id='p_20Ap1_719'></a><a class='msdiv' id='msdiv22'></a>Tatthāpi bhavanaṃ mayhaṃ,<br>
sattabhūmaṃ samuggataṃ;<br>
Kūṭāgāravarūpetaṃ,<br>
ekatthambhaṃ manoramaṃ.</p>
<p><a class='sc' id='11'></a><a class='ms' id='p_20Ap1_720'></a><a class='msdiv' id='msdiv23'></a>Ekavīsatikappamhi,<br>
udeno nāma khattiyo;<br>
Tatrāpi bhavanaṃ mayhaṃ,<br>
sattabhūmaṃ samuggataṃ.</p>
<p><a class='sc' id='12'></a><a class='ms' id='p_20Ap1_721'></a><a class='msdiv' id='msdiv24'></a>Yaṃ yaṃ yonupapajjāmi,<br>
devattaṃ atha mānusaṃ;<br>
<span class='var' id='note194' title='anubhomi sabbametaṃ (s2, s3, pts1)'>Anubhomi sukhaṃ sabbaṃ</span>,<br>
ekatthambhassidaṃ phalaṃ.</p>
<p><a class='sc' id='13'></a><a class='pts' id='pts1.57'></a><a class='ms' id='p_20Ap1_722'></a><a class='msdiv' id='msdiv25'></a>Catunnavutito kappe,<br>
yaṃ thambhamadadaṃ tadā;<br>
Duggatiṃ nābhijānāmi,<br>
ekatthambhassidaṃ phalaṃ.</p>
<p><a class='sc' id='14'></a><a class='ms' id='p_20Ap1_723'></a><a class='msdiv' id='msdiv26'></a>Paṭisambhidā catasso,<br>
vimokkhāpi ca aṭṭhime;<br>
Chaḷabhiññā sacchikatā,<br>
kataṃ buddhassa sāsanaṃ”.</p>
</blockquote>
<p><a class='sc' id='15'></a><a class='ms' id='p_20Ap1_724'></a>Itthaṃ sudaṃ āyasmā ekatthambhiko thero imā gāthāyo abhāsitthāti.</p>
<p class='endsutta'><a class='sc' id='16'></a><a class='ms' id='p_20Ap1_725'></a>Ekatthambhikattherassāpadānaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
