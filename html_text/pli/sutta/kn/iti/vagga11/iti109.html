<!DOCTYPE html>
<html>
<head>
<meta charset="utf-8"/>
<meta author="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="iti109">
<article>
<div class="hgroup">
<p class="division">Itivuttaka 109</p>
<h1><span class="var" id="note234" title="purisa­piya­rūpa­suttaṃ (bj)">Nadīsotasutta</span></h1>
</div>
<p><a class="sc" id="1"></a><a class="ms" id="p_18It_792"></a>Vuttañhetaṃ bhagavatā ­vuttama­rahatāti me sutaṃ:</p>
<p><a class="sc" id="2"></a><a class="pts" id="pts114"></a><a class="ms" id="p_18It_793"></a>“Seyyathāpi, bhikkhave, puriso nadiyā sotena ovuyheyya piya­rūpa­sā­tarū­pena. Tamenaṃ cakkhumā puriso tīre ṭhito disvā evaṃ vadeyya: ‘kiñcāpi kho tvaṃ, ambho purisa, nadiyā sotena ovuyhasi piya­rūpa­sā­tarū­pena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.</p>
<p><a class="sc" id="3"></a><a class="ms" id="p_18It_794"></a>Upamā kho me ayaṃ, bhikkhave, katā atthassa viññāpanāya. <span class="var" id="note235" title="ayamettha (bj) | ayañcevettha (s1-3)">Ayañcettha</span> attho: ‘nadiyā soto’ti kho, bhikkhave, taṇhāyetaṃ adhivacanaṃ.</p>
<p><a class="sc" id="4"></a><a class="ms" id="p_18It_795"></a>‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.</p>
<p><a class="sc" id="5"></a><a class="ms" id="p_18It_796"></a>‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.</p>
<p><a class="sc" id="6"></a><a class="ms" id="p_18It_797"></a>‘<span class="var" id="note236" title="saūmīti kho (bj, s1-3) | saummīti (pts1)">Ūmibhayan’ti kho</span>, bhikkhave, kodhupāyā­sas­setaṃ adhivacanaṃ.</p>
<p><a class="sc" id="7"></a><a class="ms" id="p_18It_798"></a>‘<span class="var" id="note237" title="sāvaṭṭoti kho (bahūsu)">Āvaṭṭan’ti kho</span>, bhikkhave, pañcannetaṃ kāmaguṇānaṃ adhivacanaṃ.</p>
<p><a class="sc" id="8"></a><a class="ms" id="p_18It_799"></a>‘<span class="var" id="note238" title="sagaho sarakkhasoti kho (bahūsu)">Gaharakkhaso’ti kho</span>, bhikkhave, mātugāmassetaṃ adhivacanaṃ.</p>
<p><a class="sc" id="9"></a><a class="pts" id="pts115"></a><a class="ms" id="p_18It_800"></a>‘Paṭisoto’ti kho, bhikkhave, nekkham­mas­setaṃ adhivacanaṃ.</p>
<p><a class="sc" id="10"></a><a class="ms" id="p_18It_801"></a>‘Hatthehi ca pādehi ca vāyāmo’ti kho, bhikkhave, vīriyā­rambhas­setaṃ adhivacanaṃ.</p>
<p><a class="sc" id="11"></a><a class="ms" id="p_18It_802"></a>‘Cakkhumā puriso tīre ṭhito’ti kho, bhikkhave, tathā­gatas­setaṃ adhivacanaṃ arahato sammā­sambud­dhassā”ti. Etamatthaṃ bhagavā avoca. Tatthetaṃ iti vuccati: </p>
<blockquote class="gatha">
<p><a class="sc" id="12"></a><a class="vns" id="vns255"></a><a class="ms" id="p_18It_803"></a>“Sahāpi dukkhena jaheyya kāme,<br/>
Yogakkhemaṃ āyatiṃ patthayāno;<br/>
Sammappajāno suvimuttacitto,<br/>
Vimuttiyā phassaye tattha tattha;<br/>
Sa vedagū vūsitab­rahma­cariyo,<br/>
Lokantagū pāragatoti vuccatī”ti.</p>
</blockquote>
<p><a class="sc" id="13"></a><a class="ms" id="p_18It_804"></a>Ayampi attho vutto bhagavatā, iti me sutanti.</p>
<p class="endsection">Dasamaṃ.</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<span class="hidden">Catukkanipāta</span> <span class="hidden">Brāhma­ṇa­dhamma­yā­gavagga</span> <span class="hidden">Nadīsotasutta</span><p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>