<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja455' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>455. Mātuposakajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.92'></a><a class='ms' id='p_22J_2107'></a><a class='msdiv' id='msdiv1'></a>“Tassa nāgassa vippavāsena,<br>
Virūḷhā sallakī ca kuṭajā ca;<br>
<span class='var' id='note1247' title='... karavarā (bj, s2, s3)'>Kuruvindakaravīrā</span> bhisasāmā ca,<br>
Nivāte pupphitā ca kaṇikārā.</p>
<p><a class='sc' id='2'></a><a class='ms' id='p_22J_2108'></a><a class='msdiv' id='msdiv2'></a>Kocideva suvaṇṇakāyurā,<br>
Nāgarājaṃ bharanti piṇḍena;<br>
Yattha rājā rājakumāro vā,<br>
Kavacamabhihessati <span class='var' id='note1248' title='asambhīto (bj, pts1) | asambhito (s2, s3)'>achambhito</span>”.</p>
<p><a class='sc' id='3'></a><a class='pts' id='pts4.93'></a><a class='ms' id='p_22J_2109'></a><a class='msdiv' id='msdiv3'></a>“Gaṇhāhi nāga kabaḷaṃ,<br>
mā nāga kisako bhava;<br>
Bahūni rājakiccāni,<br>
<span class='var' id='note1249' title='yāni (bj, pts1)'>tāni</span> nāga karissasi”.</p>
<p><a class='sc' id='4'></a><a class='ms' id='p_22J_2110'></a><a class='msdiv' id='msdiv4'></a>“Sā nūnasā kapaṇikā,<br>
andhā apariṇāyikā;<br>
Khāṇuṃ pādena ghaṭṭeti,<br>
giriṃ caṇḍoraṇaṃ pati”.</p>
<p><a class='sc' id='5'></a><a class='ms' id='p_22J_2111'></a><a class='msdiv' id='msdiv5'></a>“Kā nu te sā mahānāga,<br>
andhā apariṇāyikā;<br>
Khāṇuṃ pādena ghaṭṭeti,<br>
giriṃ caṇḍoraṇaṃ pati”.</p>
<p><a class='sc' id='6'></a><a class='ms' id='p_22J_2112'></a><a class='msdiv' id='msdiv6'></a>“Mātā me sā mahārāja,<br>
andhā apariṇāyikā;<br>
Khāṇuṃ pādena ghaṭṭeti,<br>
giriṃ caṇḍoraṇaṃ pati”.</p>
<p><a class='sc' id='7'></a><a class='ms' id='p_22J_2113'></a><a class='msdiv' id='msdiv7'></a>“Muñcathetaṃ mahānāgaṃ,<br>
yoyaṃ bharati mātaraṃ;<br>
Sametu mātarā nāgo,<br>
saha sabbehi ñātibhi”.</p>
<p><a class='sc' id='8'></a><a class='ms' id='p_22J_2114'></a><a class='msdiv' id='msdiv8'></a>“Mutto ca bandhanā nāgo,<br>
<span class='var' id='note1250' title='kāsirājena pesito (bj, s2, s3) | mutto dāmāto kuñjaro (pts1, bj -nissya)'>muttamādāya kuñjaro</span>;<br>
Muhuttaṃ <span class='var' id='note1251' title='vissamitvāna (bj) | assasitvāna (s2, s3, pts1)'>assāsayitvā</span>,<br>
agamā yena pabbato.</p>
<p><a class='sc' id='9'></a><a class='pts' id='pts4.94'></a><a class='ms' id='p_22J_2115'></a><a class='msdiv' id='msdiv9'></a>Tato so <span class='var' id='note1252' title='naliniṃ (bj) | nilinaṃ (s2, s3)'>naḷiniṃ</span> gantvā,<br>
sītaṃ kuñjarasevitaṃ;<br>
<span class='var' id='note1253' title='soṇḍāya udakamāhatvā (bj, pts1) | soṇḍāya udakamāhitvā (s2, s3, mr)'>Soṇḍāyūdakamāhatvā</span>,<br>
mātaraṃ abhisiñcatha”.</p>
<p><a class='sc' id='10'></a><a class='ms' id='p_22J_2116'></a><a class='msdiv' id='msdiv10'></a>“Koyaṃ anariyo devo,<br>
<span class='var' id='note1254' title='akālena pavassati (s2, s3, mr) | akālena’tivassati (pts1)'>akālenapi vassati</span>;<br>
Gato me atrajo putto,<br>
yo mayhaṃ paricārako”.</p>
<p><a class='sc' id='11'></a><a class='ms' id='p_22J_2117'></a><a class='msdiv' id='msdiv11'></a>“Uṭṭhehi amma kiṃ sesi,<br>
āgato tyāhamatrajo;<br>
Muttomhi kāsirājena,<br>
vedehena yasassinā”.</p>
<p><a class='sc' id='12'></a><a class='ms' id='p_22J_2118'></a><a class='msdiv' id='msdiv12'></a>“Ciraṃ jīvatu so rājā,<br>
kāsīnaṃ raṭṭhavaḍḍhano;<br>
Yo me puttaṃ pamocesi,<br>
sadā vuddhāpacāyikan”ti.</p>
</blockquote>
<p class='endsutta'><a class='sc' id='13'></a><a class='ms' id='p_22J_2119'></a><span class='var' id='note1255' title='mātiposakajātakaṃ (pts1)'>Mātuposakajātakaṃ</span> paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
