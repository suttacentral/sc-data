<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja483' lang='pli'>
<header>
<ul>
<li class='division'>Jātaka</li>
<li>Terasakanipāta</li>
<li>Ambavagga</li>
</ul>
<h1>483. Sarabhamigajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.269'></a><a class='ms' id='p_22J_2526'></a><a class='msdiv' id='msdiv134'></a>“<span class='var' id='note1550' title='āsiṃsetheva (bj, s2, s3, pts1)'>Āsīsetheva</span> puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.</p>
<p><a class='sc' id='2'></a><a class='ms' id='p_22J_2527'></a><a class='msdiv' id='msdiv135'></a>Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.</p>
<p><a class='sc' id='3'></a><a class='ms' id='p_22J_2528'></a><a class='msdiv' id='msdiv136'></a>Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.</p>
<p><a class='sc' id='4'></a><a class='ms' id='p_22J_2529'></a><a class='msdiv' id='msdiv137'></a>Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.</p>
<p><a class='sc' id='5'></a><a class='pts' id='pts4.270'></a><a class='ms' id='p_22J_2530'></a><a class='msdiv' id='msdiv138'></a>Dukkhūpanītopi naro sapañño,<br>
Āsaṃ na chindeyya sukhāgamāya;<br>
Bahū hi phassā ahitā hitā ca,<br>
Avitakkitā <span class='var' id='note1551' title='maccumupabbajanti (bj, pts1) | maccumupapajjanti (s2, s3, mr)'>maccamupabbajanti</span>.</p>
<p><a class='sc' id='6'></a><a class='ms' id='p_22J_2531'></a><a class='msdiv' id='msdiv139'></a>Acintitampi bhavati,<br>
cintitampi vinassati;<br>
Na hi cintāmayā bhogā,<br>
itthiyā purisassa vā”.</p>
<p><a class='sc' id='7'></a><a class='pts' id='pts4.271'></a><a class='ms' id='p_22J_2532'></a><a class='msdiv' id='msdiv140'></a>“Sarabhaṃ giriduggasmiṃ,<br>
yaṃ tvaṃ anusarī pure;<br>
Alīnacittassa tuvaṃ,<br>
<span class='var' id='note1552' title='vikkantaṃ jīvitaṃ labhi (mr)'>vikkantamanujīvasi</span>.</p>
<p><a class='sc' id='8'></a><a class='ms' id='p_22J_2533'></a><a class='msdiv' id='msdiv141'></a>Yo taṃ viduggā narakā samuddhari,<br>
Silāya yoggaṃ sarabho karitvā;<br>
Dukkhūpanītaṃ maccumukhā pamocayi,<br>
Alīnacittaṃ <span class='var' id='note1553' title='tameva (s2, s3, mr)'>ta migaṃ</span> vadesi”.</p>
<p><a class='sc' id='9'></a><a class='ms' id='p_22J_2534'></a><a class='msdiv' id='msdiv142'></a>“Kiṃ tvaṃ nu tattheva tadā ahosi,<br>
Udāhu te koci <span class='var' id='note1554' title='taṃ (s2, s3, mr)'>naṃ</span> etadakkhā;<br>
Vivaṭṭacchaddo nusi sabbadassī,<br>
Ñāṇaṃ nu te brāhmaṇa bhiṃsarūpaṃ”.</p>
<p><a class='sc' id='10'></a><a class='pts' id='pts4.272'></a><a class='ms' id='p_22J_2535'></a><a class='msdiv' id='msdiv143'></a>“Na cevahaṃ tattha tadā ahosiṃ,<br>
Na cāpi me koci <span class='var' id='note1555' title='taṃ (mr)'>naṃ</span> etadakkhā;<br>
Gāthāpadānañca subhāsitānaṃ,<br>
Atthaṃ tadānenti janinda dhīrā”.</p>
<p><a class='sc' id='11'></a><a class='ms' id='p_22J_2536'></a><a class='msdiv' id='msdiv144'></a>“Ādāya <span class='var' id='note1556' title='pattaṃ (s2, s3) | paṭṭiṃ (mr)'>pattiṃ</span> paraviriyaghātiṃ,<br>
Cāpe saraṃ kiṃ vicikicchase tuvaṃ;<br>
<span class='var' id='note1557' title='nuṇṇo (bj, s2, s3) | tuṇṇo (mr)'>Nunno</span> saro sarabhaṃ hantu khippaṃ,<br>
Annañhi etaṃ varapañña rañño”.</p>
<p><a class='sc' id='12'></a><a class='pts' id='pts4.273'></a><a class='ms' id='p_22J_2537'></a><a class='msdiv' id='msdiv145'></a>“Addhā pajānāmi ahampi etaṃ,<br>
Annaṃ migo brāhmaṇa khattiyassa;<br>
Pubbe <span class='var' id='note1558' title='pubbe ca kataṃ (mr)'>katañca</span> apacāyamāno,<br>
Tasmā migaṃ sarabhaṃ no hanāmi”.</p>
<p><a class='sc' id='13'></a><a class='ms' id='p_22J_2538'></a><a class='msdiv' id='msdiv146'></a>“Neso migo mahārāja,<br>
asureso disampati;<br>
Etaṃ hantvā manussinda,<br>
bhavassu amarādhipo.</p>
<p><a class='sc' id='14'></a><a class='ms' id='p_22J_2539'></a><a class='msdiv' id='msdiv147'></a>Sace ca <span class='var' id='note1559' title='rāja (bj, s2, s3, pts1)'>rājā</span> vicikicchase tuvaṃ,<br>
Hantuṃ migaṃ sarabhaṃ <span class='var' id='note1560' title='sahāyakaṃ me (bj, pts1)'>sahāyakaṃ</span>;<br>
Saputtadāro <span class='var' id='note1561' title='naraviriyaseṭṭha (bj, pts1)'>naravīraseṭṭha</span>,<br>
<span class='var' id='note1562' title='gantvā (s2, s3, mr)'>Gantā</span> tuvaṃ vetaraṇiṃ yamassa”.</p>
<p><a class='sc' id='15'></a><a class='ms' id='p_22J_2540'></a><a class='msdiv' id='msdiv148'></a>“Kāmaṃ ahaṃ jānapadā ca sabbe,<br>
Puttā ca dārā ca sahāyasaṅghā;<br>
Gacchemu taṃ vetaraṇiṃ yamassa,<br>
Na tveva <span class='var' id='note1563' title='hañño yo mamapāṇadassa (bj, pts1) | haññe mama pāṇadassa (s2, s3)'>hañño mama pāṇado yo</span>.</p>
<p><a class='sc' id='16'></a><a class='pts' id='pts4.274'></a><a class='ms' id='p_22J_2541'></a><a class='msdiv' id='msdiv149'></a>Ayaṃ migo kicchagatassa mayhaṃ,<br>
Ekassa kattā vivanasmi ghore;<br>
Taṃ tādisaṃ pubbakiccaṃ saranto,<br>
Jānaṃ mahābrahme kathaṃ haneyyaṃ”.</p>
<p><a class='sc' id='17'></a><a class='ms' id='p_22J_2542'></a><a class='msdiv' id='msdiv150'></a>“Mittābhirādhī cirameva jīva,<br>
<span class='var' id='note1564' title='rajjampimaṃ cassa gaṇe (mr)'>Rajjaṃ imaṃ dhammaguṇe</span> pasāsa;<br>
Nārīgaṇehi paricāriyanto,<br>
Modassu raṭṭhe tidiveva vāsavo.</p>
<p><a class='sc' id='18'></a><a class='ms' id='p_22J_2543'></a><a class='msdiv' id='msdiv151'></a>Akkodhano niccapasannacitto,<br>
Sabbātithī <span class='var' id='note1565' title='pāhunake karitvā (s2, s3) | yācayogo viditvā (mr)'>yācayogo bhavitvā</span>;<br>
Datvā ca bhutvā ca yathānubhāvaṃ,<br>
Anindito saggamupehi ṭhānan”ti. (1930)</p>
</blockquote>
<p class='endsutta'><a class='sc' id='19'></a><a class='ms' id='p_22J_2544'></a><span class='var' id='note1566' title='sarabhajātakaṃ (s2, s3)'>Sarabhamigajātakaṃ</span> dasamaṃ.</p>
<p class='endsection'><a class='sc' id='20'></a><a class='ms' id='p_22J_2545'></a>Terasakanipātaṃ niṭṭhitaṃ.</p>
<p class='uddana-intro'><a class='sc' id='21'></a><a class='ms' id='p_22J_2546'></a>Tassuddānaṃ</p>
<blockquote class='uddanagatha'>
<p><a class='sc' id='22'></a><a class='ms' id='p_22J_2547'></a>Varaamba kuṭhāri sahaṃsavaro,<br>
Atharaññasmiṃ dūtakapañcamako;<br>
Atha bodhi akitti sutakkarinā,<br>
Atha rurumigenaparo sarabhoti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
