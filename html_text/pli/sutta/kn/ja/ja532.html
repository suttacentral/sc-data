<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja532' lang='pli'>
<header>
<ul>
<li class='division'>Jātaka</li>
<li>Sattatinipāta</li>
<li>Kusavagga</li>
</ul>
<h1>532. Soṇanandajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.317'></a><a class='ms' id='p_23J_675'></a><a class='msdiv' id='msdiv92'></a>“Devatā nusi gandhabbo,<br>
<span class='var' id='note477' title='ādu (bj) | ādū (s2, s3)'>adu</span> sakko purindado;<br>
Manussabhūto iddhimā,<br>
kathaṃ jānemu taṃ mayaṃ”.</p>
<p><a class='sc' id='2'></a><a class='ms' id='p_23J_676'></a><a class='msdiv' id='msdiv93'></a>“Nāpi devo na gandhabbo,<br>
nāpi sakko purindado;<br>
Manussabhūto iddhimā,<br>
evaṃ jānāhi <span class='var' id='note478' title='bhārata (bj) | bhāratha (s2, s3) | bhāratāti (pts1) | bhārabha (mr)'>bhāradha</span>”.</p>
<p><a class='sc' id='3'></a><a class='ms' id='p_23J_677'></a><a class='msdiv' id='msdiv94'></a>“Katarūpamidaṃ <span class='var' id='note479' title='bhotā (bj, pts1)'>bhoto</span>,<br>
veyyāvaccaṃ anappakaṃ;<br>
Devamhi vassamānamhi,<br>
anovassaṃ bhavaṃ akā.</p>
<p><a class='sc' id='4'></a><a class='ms' id='p_23J_678'></a><a class='msdiv' id='msdiv95'></a>Tato vātātape ghore,<br>
sītacchāyaṃ bhavaṃ akā;<br>
Tato <span class='var' id='note480' title='amittamajjhe ca (bj)'>amittamajjhesu</span>,<br>
saratāṇaṃ bhavaṃ akā.</p>
<p><a class='sc' id='5'></a><a class='ms' id='p_23J_679'></a><a class='msdiv' id='msdiv96'></a>Tato phītāni raṭṭhāni,<br>
vasino te bhavaṃ akā;<br>
Tato ekasataṃ khatye,<br>
<span class='var' id='note481' title='anuyutte (pts1)'>anuyante</span> bhavaṃ akā.</p>
<p><a class='sc' id='6'></a><a class='ms' id='p_23J_680'></a><a class='msdiv' id='msdiv97'></a>Patītāssu mayaṃ bhoto,<br>
<span class='var' id='note482' title='vara taṃ (bj, s2, s3, pts1)'>Vada taṃ</span> <span class='var' id='note483' title='bhaññamicchasi (bj, pts1) | bhuñjamicchasi (s2, s3, mr)'>bhañjamicchasi</span>;<br>
Hatthiyānaṃ assarathaṃ,<br>
Nāriyo ca alaṅkatā;<br>
Nivesanāni rammāni,<br>
Mayaṃ bhoto dadāmase.</p>
<p><a class='sc' id='7'></a><a class='ms' id='p_23J_681'></a><a class='msdiv' id='msdiv98'></a><span class='var' id='note484' title='atha vā aṅge (bj, pts1)'>Atha vaṅge</span> vā magadhe,<br>
mayaṃ bhoto dadāmase;<br>
Atha vā <span class='var' id='note485' title='assakāvantiṃ (bj, s2, s3, pts1)'>assakāvantī</span>,<br>
sumanā damma te mayaṃ.</p>
<p><a class='sc' id='8'></a><a class='ms' id='p_23J_682'></a><a class='msdiv' id='msdiv99'></a>Upaḍḍhaṃ vāpi rajjassa,<br>
mayaṃ bhoto dadāmase;<br>
Sace te attho rajjena,<br>
anusāsa yadicchasi”.</p>
<p><a class='sc' id='9'></a><a class='pts' id='pts5.318'></a><a class='ms' id='p_23J_683'></a><a class='msdiv' id='msdiv100'></a>“Na me atthopi rajjena,<br>
nagarena dhanena vā;<br>
Athopi janapadena,<br>
attho mayhaṃ na vijjati.</p>
<p><a class='sc' id='10'></a><a class='ms' id='p_23J_684'></a><a class='msdiv' id='msdiv101'></a>Bhotova raṭṭhe vijite,<br>
araññe atthi assamo;<br>
Pitā mayhaṃ janettī ca,<br>
ubho sammanti assame.</p>
<p><a class='sc' id='11'></a><a class='ms' id='p_23J_685'></a><a class='msdiv' id='msdiv102'></a><span class='var' id='note486' title='tesvahaṃ (mr)'>Tesāhaṃ</span> pubbācariyesu,<br>
Puññaṃ na labhāmi kātave;<br>
Bhavantaṃ ajjhāvaraṃ katvā,<br>
<span class='var' id='note487' title='sonaṃ (pts1)'>Soṇaṃ</span> yācemu saṃvaraṃ”.</p>
<p><a class='sc' id='12'></a><a class='ms' id='p_23J_686'></a><a class='msdiv' id='msdiv103'></a>“Karomi te taṃ vacanaṃ,<br>
yaṃ maṃ bhaṇasi brāhmaṇa;<br>
Etañca kho no akkhāhi,<br>
kīvanto hontu yācakā”.</p>
<p><a class='sc' id='13'></a><a class='pts' id='pts5.319'></a><a class='ms' id='p_23J_687'></a><a class='msdiv' id='msdiv104'></a>“Parosataṃ jānapadā,<br>
mahāsālā ca brāhmaṇā;<br>
Ime ca khattiyā sabbe,<br>
abhijātā yasassino;<br>
Bhavañca rājā manojo,<br>
alaṃ hessanti yācakā”.</p>
<p><a class='sc' id='14'></a><a class='ms' id='p_23J_688'></a><a class='msdiv' id='msdiv105'></a>“Hatthī asse ca yojentu,<br>
rathaṃ sannayha <span class='var' id='note488' title='naṃ rathi (pts1)'>sārathi</span>;<br>
Ābandhanāni gaṇhātha,<br>
<span class='var' id='note489' title='pādesussārayaṃ dhaje (bj) | pādāsussārayaṃ dhaje (pts1)'>pādāsussārayaddhaje</span>;<br>
Assamaṃ taṃ gamissāmi,<br>
yattha sammati kosiyo”.</p>
<p><a class='sc' id='15'></a><a class='ms' id='p_23J_689'></a><a class='msdiv' id='msdiv106'></a>Tato ca rājā pāyāsi,<br>
senāya caturaṅginī;<br>
Agamā assamaṃ rammaṃ,<br>
yattha sammati kosiyo.</p>
<p><a class='sc' id='16'></a><a class='pts' id='pts5.320'></a><a class='ms' id='p_23J_690'></a><a class='msdiv' id='msdiv107'></a>“<span class='var' id='note490' title='kassa kādambamayo (mr)'>Kassa kādambayo</span> kājo,<br>
vehāsaṃ caturaṅgulaṃ;<br>
Aṃsaṃ asamphusaṃ eti,<br>
<span class='var' id='note491' title='udahārassa (bj, s2, s3, pts1)'>udahārāya</span> gacchato”.</p>
<p><a class='sc' id='17'></a><a class='ms' id='p_23J_691'></a><a class='msdiv' id='msdiv108'></a>“Ahaṃ soṇo mahārāja,<br>
tāpaso <span class='var' id='note492' title='sahitaṃ vato (pts1)'>sahitabbato</span>;<br>
Bharāmi mātāpitaro,<br>
rattindivamatandito.</p>
<p><a class='sc' id='18'></a><a class='ms' id='p_23J_692'></a><a class='msdiv' id='msdiv109'></a>Vane phalañca mūlañca,<br>
āharitvā disampati;<br>
Posemi mātāpitaro,<br>
pubbe katamanussaraṃ”.</p>
<p><a class='sc' id='19'></a><a class='ms' id='p_23J_693'></a><a class='msdiv' id='msdiv110'></a>“Icchāma assamaṃ gantuṃ,<br>
yattha sammati kosiyo;<br>
Maggaṃ no soṇa akkhāhi,<br>
yena gacchemu assamaṃ”.</p>
<p><a class='sc' id='20'></a><a class='ms' id='p_23J_694'></a><a class='msdiv' id='msdiv111'></a>“Ayaṃ ekapadī rāja,<br>
<span class='var' id='note493' title='yena taṃ (mr)'>yenetaṃ</span> meghasannibhaṃ;<br>
Koviḷārehi sañchannaṃ,<br>
ettha sammati kosiyo”.</p>
<p><a class='sc' id='21'></a><a class='ms' id='p_23J_695'></a><a class='msdiv' id='msdiv112'></a>Idaṃ vatvāna pakkāmi,<br>
taramāno mahāisi;<br>
Vehāse antalikkhasmiṃ,<br>
anusāsitvāna khattiye.</p>
<p><a class='sc' id='22'></a><a class='ms' id='p_23J_696'></a><a class='msdiv' id='msdiv113'></a>Assamaṃ parimajjitvā,<br>
<span class='var' id='note494' title='paññapetvāna (s2, s3)'>paññāpetvāna</span> āsanaṃ;<br>
Paṇṇasālaṃ pavisitvā,<br>
pitaraṃ paṭibodhayi.</p>
<p><a class='sc' id='23'></a><a class='ms' id='p_23J_697'></a><a class='msdiv' id='msdiv114'></a>“Ime āyanti rājāno,<br>
abhijātā yasassino;<br>
Assamā nikkhamitvāna,<br>
<span class='var' id='note495' title='nisīdāhi (bj)'>nisīda tvaṃ</span> mahāise”.</p>
<p><a class='sc' id='24'></a><a class='ms' id='p_23J_698'></a><a class='msdiv' id='msdiv115'></a>Tassa taṃ vacanaṃ sutvā,<br>
taramāno mahāisi;<br>
Assamā nikkhamitvāna,<br>
sadvāramhi upāvisi.</p>
<p><a class='sc' id='25'></a><a class='pts' id='pts5.322'></a><a class='ms' id='p_23J_699'></a><a class='msdiv' id='msdiv116'></a>Tañca disvāna āyantaṃ,<br>
jalantaṃriva tejasā;<br>
Khatyasaṅghaparibyūḷhaṃ,<br>
kosiyo etadabravi.</p>
<p><a class='sc' id='26'></a><a class='ms' id='p_23J_700'></a><a class='msdiv' id='msdiv117'></a><span class='var' id='note496' title='mutiṅgā ca (pts1)'>Kassa bherī mudiṅgā ca</span>,<br>
saṅkhā <span class='var' id='note497' title='... deṇḍimā (bj, pts1)'>paṇavadindimā</span>;<br>
Purato paṭipannāni,<br>
hāsayantā rathesabhaṃ.</p>
<p><a class='sc' id='27'></a><a class='ms' id='p_23J_701'></a><a class='msdiv' id='msdiv118'></a>Kassa kañcanapaṭṭena,<br>
puthunā vijjuvaṇṇinā;<br>
Yuvā kalāpasannaddho,<br>
ko eti siriyā jalaṃ.</p>
<p><a class='sc' id='28'></a><a class='ms' id='p_23J_702'></a><a class='msdiv' id='msdiv119'></a>Ukkāmukhapahaṭṭhaṃva,<br>
khadiraṅgārasannibhaṃ;<br>
Mukhañca rucirā bhāti,<br>
ko eti siriyā jalaṃ.</p>
<p><a class='sc' id='29'></a><a class='ms' id='p_23J_703'></a><a class='msdiv' id='msdiv120'></a>Kassa paggahitaṃ chattaṃ,<br>
sasalākaṃ manoramaṃ;<br>
Ādiccaraṃsāvaraṇaṃ,<br>
ko eti siriyā jalaṃ.</p>
<p><a class='sc' id='30'></a><a class='ms' id='p_23J_704'></a><a class='msdiv' id='msdiv121'></a>Kassa aṅgaṃ pariggayha,<br>
vāḷabījanimuttamaṃ;<br>
Caranti <span class='var' id='note498' title='varapaññassa (bj, pts1)'>varapuññassa</span>,<br>
hatthikkhandhena āyato.</p>
<p><a class='sc' id='31'></a><a class='ms' id='p_23J_705'></a><a class='msdiv' id='msdiv122'></a>Kassa setāni chattāni,<br>
ājānīyā ca vammitā;<br>
Samantā <span class='var' id='note499' title='parikīranti (bj) | parikiranti (s2, s3, pts1)'>parikīrenti</span>,<br>
ko eti siriyā jalaṃ.</p>
<p><a class='sc' id='32'></a><a class='ms' id='p_23J_706'></a><a class='msdiv' id='msdiv123'></a>Kassa ekasataṃ khatyā,<br>
<span class='var' id='note500' title='anuyuttā (pts1)'>anuyantā</span> yasassino;<br>
Samantānupariyanti,<br>
ko eti siriyā jalaṃ.</p>
<p><a class='sc' id='33'></a><a class='ms' id='p_23J_707'></a><a class='msdiv' id='msdiv124'></a><span class='var' id='note501' title='hatthī assā rathā patti (bj)'>Hatthi assaratha patti</span>,<br>
senā ca caturaṅginī;<br>
<span class='var' id='note502' title='samantā anupariyanti (bj, s2, s3) | samantā anupariyāti (pts1)'>Samantānupariyanti</span>,<br>
ko eti siriyā jalaṃ.</p>
<p><a class='sc' id='34'></a><a class='ms' id='p_23J_708'></a><a class='msdiv' id='msdiv125'></a>Kassesā mahatī senā,<br>
piṭṭhito anuvattati;<br>
<span class='var' id='note503' title='akkhobhanī (bj) | akkhobhinī (s2, s3)'>Akkhobhaṇī</span> apariyantā,<br>
sāgarasseva ūmiyo.</p>
<p><a class='sc' id='35'></a><a class='ms' id='p_23J_709'></a><a class='msdiv' id='msdiv126'></a><span class='var' id='note504' title='rājādhirājā (mr)'>Rājābhirājā</span> manojo,<br>
indova jayataṃ pati;<br>
Nandassajjhāvaraṃ eti,<br>
assamaṃ brahmacārinaṃ.</p>
<p><a class='sc' id='36'></a><a class='ms' id='p_23J_710'></a><a class='msdiv' id='msdiv127'></a>Tassesā mahatī senā,<br>
piṭṭhito anuvattati;<br>
Akkhobhaṇī apariyantā,<br>
sāgarasseva ūmiyo.</p>
<p><a class='sc' id='37'></a><a class='pts' id='pts5.323'></a><a class='ms' id='p_23J_711'></a><a class='msdiv' id='msdiv128'></a>Anulittā candanena,<br>
<span class='var' id='note505' title='kāsikavatthadhārino (pts1)'>kāsikuttamadhārino</span>;<br>
Sabbe pañjalikā hutvā,<br>
isīnaṃ ajjhupāgamuṃ.</p>
<p><a class='sc' id='38'></a><a class='ms' id='p_23J_712'></a><a class='msdiv' id='msdiv129'></a>“Kacci nu bhoto kusalaṃ,<br>
kacci bhoto anāmayaṃ;<br>
Kacci uñchena yāpetha,<br>
kacci mūlaphalā bahū.</p>
<p><a class='sc' id='39'></a><a class='ms' id='p_23J_713'></a><a class='msdiv' id='msdiv130'></a>Kacci ḍaṃsā makasā ca,<br>
appameva <span class='var' id='note506' title='siriṃsapā (bj, s2, s3, pts1)'>sarīsapā</span>;<br>
Vane vāḷamigākiṇṇe,<br>
kacci hiṃsā na vijjati”.</p>
<p><a class='sc' id='40'></a><a class='ms' id='p_23J_714'></a><a class='msdiv' id='msdiv131'></a>“Kusalañceva no rāja,<br>
atho rāja anāmayaṃ;<br>
Atho uñchena yāpema,<br>
atho mūlaphalā bahū.</p>
<p><a class='sc' id='41'></a><a class='ms' id='p_23J_715'></a><a class='msdiv' id='msdiv132'></a><span class='var' id='note507' title='ḍaṃsā ca makasā (bj) | ḍaṃsā ca makasā ca (pts1)'>Atho ḍaṃsā makasā ca</span>,<br>
appameva <span class='var' id='note508' title='siriṃsapā (bj, s2, s3, pts1)'>sarīsapā</span>;<br>
Vane vāḷamigākiṇṇe,<br>
hiṃsā <span class='var' id='note509' title='amhaṃ (bj, pts1)'>mayhaṃ</span> na vijjati.</p>
<p><a class='sc' id='42'></a><a class='ms' id='p_23J_716'></a><a class='msdiv' id='msdiv133'></a>Bahūni vassapūgāni,<br>
assame <span class='var' id='note510' title='vasato (bj)'>sammataṃ</span> idha;<br>
Nābhijānāmi uppannaṃ,<br>
ābādhaṃ amanoramaṃ.</p>
<p><a class='sc' id='43'></a><a class='ms' id='p_23J_717'></a><a class='msdiv' id='msdiv134'></a>Svāgataṃ te mahārāja,<br>
atho te adurāgataṃ;<br>
Issarosi anuppatto,<br>
yaṃ idhatthi pavedaya.</p>
<p><a class='sc' id='44'></a><a class='pts' id='pts5.324'></a><a class='ms' id='p_23J_718'></a><a class='msdiv' id='msdiv135'></a>Tindukāni piyālāni,<br>
madhuke <span class='var' id='note511' title='kāsamāriyo (bj, s2, s3)'>kāsumāriyo</span>;<br>
Phalāni khuddakappāni,<br>
bhuñja rāja varaṃ varaṃ.</p>
<p><a class='sc' id='45'></a><a class='ms' id='p_23J_719'></a><a class='msdiv' id='msdiv136'></a>Idampi pānīyaṃ sītaṃ,<br>
ābhataṃ girigabbharā;<br>
Tato piva mahārāja,<br>
sace tvaṃ abhikaṅkhasi”.</p>
<p><a class='sc' id='46'></a><a class='ms' id='p_23J_720'></a><a class='msdiv' id='msdiv137'></a>“Paṭiggahitaṃ yaṃ dinnaṃ,<br>
sabbassa agghiyaṃ kataṃ;<br>
Nandassāpi nisāmetha,<br>
vacanaṃ <span class='var' id='note512' title='yaṃ (bj) | yaṃ so (pts1)'>so</span> pavakkhati.</p>
<p><a class='sc' id='47'></a><a class='ms' id='p_23J_721'></a><a class='msdiv' id='msdiv138'></a>Ajjhāvaramhā nandassa,<br>
bhoto santikamāgatā;<br>
<span class='var' id='note513' title='suṇātu me (bj, s2, s3)'>Suṇātu</span> bhavaṃ vacanaṃ,<br>
nandassa parisāya ca”.</p>
<p><a class='sc' id='48'></a><a class='ms' id='p_23J_722'></a><a class='msdiv' id='msdiv139'></a>“Parosataṃ <span class='var' id='note514' title='janapadā (pts1)'>jānapadā</span>,<br>
mahāsālā ca brāhmaṇā;<br>
Ime ca khattiyā sabbe,<br>
abhijātā yasassino;<br>
Bhavañca rājā manojo,<br>
anumaññantu me vaco.</p>
<p><a class='sc' id='49'></a><a class='ms' id='p_23J_723'></a><a class='msdiv' id='msdiv140'></a>Ye <span class='var' id='note515' title='ye vasanti (bj) | ye hi santi (pts1)'>ca santi</span> samītāro,<br>
yakkhāni idha massame;<br>
Araññe bhūtabhabyāni,<br>
suṇantu vacanaṃ mama.</p>
<p><a class='sc' id='50'></a><a class='ms' id='p_23J_724'></a><a class='msdiv' id='msdiv141'></a>Namo katvāna bhūtānaṃ,<br>
isiṃ vakkhāmi subbataṃ;<br>
So tyāhaṃ dakkhiṇā bāhu,<br>
tava kosiya sammato.</p>
<p><a class='sc' id='51'></a><a class='ms' id='p_23J_725'></a><a class='msdiv' id='msdiv142'></a>Pitaraṃ me janettiñca,<br>
bhattukāmassa me sato;<br>
Vīra puññamidaṃ ṭhānaṃ,<br>
mā maṃ kosiya vāraya.</p>
<p><a class='sc' id='52'></a><a class='pts' id='pts5.325'></a><a class='ms' id='p_23J_726'></a><a class='msdiv' id='msdiv143'></a>Sabbhi hetaṃ upaññātaṃ,<br>
mametaṃ upanissaja;<br>
Uṭṭhānapāricariyāya,<br>
dīgharattaṃ tayā kataṃ;<br>
Mātāpitūsu puññāni,<br>
mama lokadado bhava.</p>
<p><a class='sc' id='53'></a><a class='ms' id='p_23J_727'></a><a class='msdiv' id='msdiv144'></a>Tatheva santi manujā,<br>
dhamme dhammapadaṃ vidū;<br>
Maggo saggassa lokassa,<br>
yathā jānāsi tvaṃ ise.</p>
<p><a class='sc' id='54'></a><a class='ms' id='p_23J_728'></a><a class='msdiv' id='msdiv145'></a>Uṭṭhānapāricariyāya,<br>
mātāpitusukhāvahaṃ;<br>
Taṃ maṃ puññā nivāreti,<br>
ariyamaggāvaro naro”.</p>
<p><a class='sc' id='55'></a><a class='pts' id='pts5.326'></a><a class='ms' id='p_23J_729'></a><a class='msdiv' id='msdiv146'></a>“Suṇantu bhonto vacanaṃ,<br>
bhāturajjhāvarā mama;<br>
Kulavaṃsaṃ mahārāja,<br>
porāṇaṃ parihāpayaṃ;<br>
Adhammacārī <span class='var' id='note516' title='yo jeṭṭho (bj)'>jeṭṭhesu</span>,<br>
nirayaṃ <span class='var' id='note517' title='so upapajjati (bj, s2, s3, pts1)'>sopapajjati</span>.</p>
<p><a class='sc' id='56'></a><a class='ms' id='p_23J_730'></a><a class='msdiv' id='msdiv147'></a>Ye ca dhammassa kusalā,<br>
porāṇassa disampati;<br>
Cārittena ca sampannā,<br>
na te gacchanti duggatiṃ.</p>
<p><a class='sc' id='57'></a><a class='ms' id='p_23J_731'></a><a class='msdiv' id='msdiv148'></a>Mātā pitā ca bhātā ca,<br>
bhaginī ñātibandhavā;<br>
Sabbe jeṭṭhassa te bhārā,<br>
evaṃ jānāhi <span class='var' id='note518' title='bhārata (bj, pts1) | bhāratha (s2, s3)'>bhāradha</span>.</p>
<p><a class='sc' id='58'></a><a class='ms' id='p_23J_732'></a><a class='msdiv' id='msdiv149'></a>Ādiyitvā garuṃ bhāraṃ,<br>
nāviko viya ussahe;<br>
Dhammañca nappamajjāmi,<br>
jeṭṭho casmi rathesabha”.</p>
<p><a class='sc' id='59'></a><a class='ms' id='p_23J_733'></a><a class='msdiv' id='msdiv150'></a>“<span class='var' id='note519' title='adhigatamhā (bj, s2, s3) | adhigatamha (pts1)'>Adhigamā</span> tame ñāṇaṃ,<br>
Jālaṃva jātavedato;<br>
Evameva no bhavaṃ dhammaṃ,<br>
Kosiyo pavidaṃsayi.</p>
<p><a class='sc' id='60'></a><a class='ms' id='p_23J_734'></a><a class='msdiv' id='msdiv151'></a>Yathā udayamādicco,<br>
Vāsudevo pabhaṅkaro;<br>
Pāṇīnaṃ pavidaṃseti,<br>
Rūpaṃ kalyāṇapāpakaṃ;<br>
Evameva no bhavaṃ dhammaṃ,<br>
Kosiyo pavidaṃsayi”.</p>
<p><a class='sc' id='61'></a><a class='pts' id='pts5.327'></a><a class='ms' id='p_23J_735'></a><a class='msdiv' id='msdiv152'></a>“Evaṃ me yācamānassa,<br>
añjaliṃ nāvabujjhatha;<br>
<span class='var' id='note520' title='tava paṭṭhacaro (s2, s3) | tava baddhañcaro (pts1) | tavupaṭṭhacaro (mr)'>Tava paddhacaro</span> hessaṃ,<br>
vuṭṭhito paricārako”.</p>
<p><a class='sc' id='62'></a><a class='ms' id='p_23J_736'></a><a class='msdiv' id='msdiv153'></a>“Addhā nanda <span class='var' id='note521' title='pajānāsi (bj)'>vijānāsi</span>,<br>
Saddhammaṃ sabbhi desitaṃ;<br>
Ariyo ariyasamācāro,<br>
Bāḷhaṃ tvaṃ mama ruccasi.</p>
<p><a class='sc' id='63'></a><a class='ms' id='p_23J_737'></a><a class='msdiv' id='msdiv154'></a>Bhavantaṃ vadāmi bhotiñca,<br>
suṇātha vacanaṃ mama;<br>
Nāyaṃ bhāro <span class='var' id='note522' title='bhāramatto (bj, s2, s3)'>bhāramato</span>,<br>
ahu mayhaṃ kudācanaṃ.</p>
<p><a class='sc' id='64'></a><a class='ms' id='p_23J_738'></a><a class='msdiv' id='msdiv155'></a>Taṃ maṃ upaṭṭhitaṃ santaṃ,<br>
mātāpitusukhāvahaṃ;<br>
Nando ajjhāvaraṃ katvā,<br>
upaṭṭhānāya yācati.</p>
<p><a class='sc' id='65'></a><a class='pts' id='pts5.328'></a><a class='ms' id='p_23J_739'></a><a class='msdiv' id='msdiv156'></a>Yo ve icchati kāmena,<br>
santānaṃ brahmacārinaṃ;<br>
Nandaṃ vo <span class='var' id='note523' title='vadatha eke (pts1)'>varatha eko</span>,<br>
kaṃ nando upatiṭṭhatu”.</p>
<p><a class='sc' id='66'></a><a class='ms' id='p_23J_740'></a><a class='msdiv' id='msdiv157'></a>“Tayā tāta anuññātā,<br>
soṇa taṃ nissitā mayaṃ;<br>
<span class='var' id='note524' title='upaghāyituṃ (bj)'>Upaghātuṃ</span> labhe nandaṃ,<br>
muddhani brahmacārinaṃ.</p>
<p><a class='sc' id='67'></a><a class='ms' id='p_23J_741'></a><a class='msdiv' id='msdiv158'></a>Assatthasseva taruṇaṃ,<br>
pavāḷaṃ māluteritaṃ;<br>
Cirassaṃ nandaṃ disvāna,<br>
hadayaṃ me pavedhati.</p>
<p><a class='sc' id='68'></a><a class='ms' id='p_23J_742'></a><a class='msdiv' id='msdiv159'></a>Yadā suttāpi <span class='var' id='note525' title='suppante (s2, s3, pts1)'>supine</span>,<br>
nandaṃ passāmi āgataṃ;<br>
Udaggā sumanā homi,<br>
nando no āgato ayaṃ.</p>
<p><a class='sc' id='69'></a><a class='ms' id='p_23J_743'></a><a class='msdiv' id='msdiv160'></a>Yadā ca paṭibujjhitvā,<br>
nandaṃ passāmi nāgataṃ;<br>
Bhiyyo āvisatī soko,<br>
domanassañcanappakaṃ.</p>
<p><a class='sc' id='70'></a><a class='pts' id='pts5.329'></a><a class='ms' id='p_23J_744'></a><a class='msdiv' id='msdiv161'></a>Sāhaṃ ajja cirassampi,<br>
nandaṃ passāmi āgataṃ;<br>
<span class='var' id='note526' title='bhattu ca (bj, s2, s3) | bhattuñca (mr)'>Bhattucca</span> mayhañca piyo,<br>
nando no pāvisī gharaṃ.</p>
<p><a class='sc' id='71'></a><a class='ms' id='p_23J_745'></a><a class='msdiv' id='msdiv162'></a>Pitupi nando suppiyo,<br>
Yaṃ nando <span class='var' id='note527' title='pāvisī (pts1)'>nappavase</span> <span class='var' id='note528' title='gharaṃ (s2, s3, pts1, mr)'>gharā</span>;<br>
Labhatū tāta nando taṃ,<br>
Maṃ nando upatiṭṭhatu”.</p>
<p><a class='sc' id='72'></a><a class='ms' id='p_23J_746'></a><a class='msdiv' id='msdiv163'></a>“Anukampikā patiṭṭhā ca,<br>
pubbe rasadadī ca no;<br>
Maggo saggassa lokassa,<br>
mātā taṃ varate ise.</p>
<p><a class='sc' id='73'></a><a class='ms' id='p_23J_747'></a><a class='msdiv' id='msdiv164'></a>Pubbe rasadadī gottī,<br>
mātā puññūpasaṃhitā;<br>
Maggo saggassa lokassa,<br>
mātā taṃ varate ise”.</p>
<p><a class='sc' id='74'></a><a class='pts' id='pts5.330'></a><a class='ms' id='p_23J_748'></a><a class='msdiv' id='msdiv165'></a>“Ākaṅkhamānā puttaphalaṃ,<br>
devatāya namassati;<br>
Nakkhattāni ca pucchati,<br>
utusaṃvaccharāni ca.</p>
<p><a class='sc' id='75'></a><a class='ms' id='p_23J_749'></a><a class='msdiv' id='msdiv166'></a>Tassā <span class='var' id='note529' title='utusinātāya (bj, pts1) | utusi nhātāya (s2, s3)'>utumhi nhātāya</span>,<br>
hoti <span class='var' id='note530' title='gabbhassa’vakkamo (bj, s2, s3, pts1)'>gabbhassa vokkamo</span>;<br>
Tena dohaḷinī hoti,<br>
suhadā tena vuccati.</p>
<p><a class='sc' id='76'></a><a class='ms' id='p_23J_750'></a><a class='msdiv' id='msdiv167'></a>Saṃvaccharaṃ vā ūnaṃ vā,<br>
pariharitvā vijāyati;<br>
Tena sā janayantīti,<br>
<span class='var' id='note531' title='janettī (bj, s2, s3, pts1)'>janetti</span> tena vuccati.</p>
<p><a class='sc' id='77'></a><a class='ms' id='p_23J_751'></a><a class='msdiv' id='msdiv168'></a><span class='var' id='note532' title='thanakkhīrena (bj, s2, s3)'>Thanakhīrena</span> gītena,<br>
<span class='var' id='note533' title='aṅgapāpuraṇena (bj, pts1)'>aṅgapāvuraṇena</span> ca;<br>
Rodantaṃ <span class='var' id='note534' title='eva (pts1)'>puttaṃ</span> toseti,<br>
tosentī tena vuccati.</p>
<p><a class='sc' id='78'></a><a class='ms' id='p_23J_752'></a><a class='msdiv' id='msdiv169'></a>Tato vātātape ghore,<br>
mamaṃ katvā udikkhati;<br>
Dārakaṃ appajānantaṃ,<br>
posentī tena vuccati.</p>
<p><a class='sc' id='79'></a><a class='ms' id='p_23J_753'></a><a class='msdiv' id='msdiv170'></a>Yañca mātudhanaṃ hoti,<br>
yañca hoti pituddhanaṃ;<br>
Ubhayampetassa gopeti,<br>
api puttassa no siyā.</p>
<p><a class='sc' id='80'></a><a class='ms' id='p_23J_754'></a><a class='msdiv' id='msdiv171'></a>Evaṃ putta aduṃ putta,<br>
iti mātā vihaññati;<br>
Pamattaṃ paradāresu,<br>
nisīthe pattayobbane;<br>
Sāyaṃ puttaṃ anāyantaṃ,<br>
iti mātā vihaññati.</p>
<p><a class='sc' id='81'></a><a class='ms' id='p_23J_755'></a><a class='msdiv' id='msdiv172'></a>Evaṃ kicchā bhato poso,<br>
mātu aparicārako;<br>
Mātari micchā caritvāna,<br>
nirayaṃ sopapajjati.</p>
<p><a class='sc' id='82'></a><a class='ms' id='p_23J_756'></a><a class='msdiv' id='msdiv173'></a>Evaṃ kicchā bhato poso,<br>
pitu aparicārako;<br>
Pitari micchā caritvāna,<br>
nirayaṃ sopapajjati.</p>
<p><a class='sc' id='83'></a><a class='ms' id='p_23J_757'></a><a class='msdiv' id='msdiv174'></a>Dhanāpi dhanakāmānaṃ,<br>
Nassati iti me sutaṃ;<br>
Mātaraṃ aparicaritvāna,<br>
Kicchaṃ vā so nigacchati.</p>
<p><a class='sc' id='84'></a><a class='ms' id='p_23J_758'></a><a class='msdiv' id='msdiv175'></a>Dhanāpi dhanakāmānaṃ,<br>
Nassati iti me sutaṃ;<br>
Pitaraṃ aparicaritvāna,<br>
Kicchaṃ vā so nigacchati.</p>
<p><a class='sc' id='85'></a><a class='ms' id='p_23J_759'></a><a class='msdiv' id='msdiv176'></a>Ānando ca pamodo ca,<br>
sadā hasitakīḷitaṃ;<br>
Mātaraṃ paricaritvāna,<br>
labbhametaṃ vijānato.</p>
<p><a class='sc' id='86'></a><a class='ms' id='p_23J_760'></a><a class='msdiv' id='msdiv177'></a>Ānando ca pamodo ca,<br>
sadā hasitakīḷitaṃ;<br>
Pitaraṃ paricaritvāna,<br>
labbhametaṃ vijānato.</p>
<p><a class='sc' id='87'></a><a class='ms' id='p_23J_761'></a><a class='msdiv' id='msdiv178'></a>Dānañca <span class='var' id='note536' title='piyavācañca (s2, s3) | peyyavāsañ ca (pts1) | peyyavajjañca (c1)'>piyavācā ca</span>,<br>
atthacariyā ca yā idha;<br>
<span class='var' id='note537' title='samānattā (pts1)'>Samānattatā</span> ca dhammesu,<br>
tattha tattha yathārahaṃ;<br>
Ete kho saṅgahā loke,<br>
rathassāṇīva yāyato.</p>
<p><a class='sc' id='88'></a><a class='pts' id='pts5.331'></a><a class='ms' id='p_23J_762'></a><a class='msdiv' id='msdiv179'></a>Ete ca saṅgahā nāssu,<br>
na mātā puttakāraṇā;<br>
Labhetha mānaṃ <span class='var' id='note538' title='pūjañca (pts1)'>pūjaṃ vā</span>,<br>
pitā vā puttakāraṇā.</p>
<p><a class='sc' id='89'></a><a class='ms' id='p_23J_763'></a><a class='msdiv' id='msdiv180'></a>Yasmā ca <span class='var' id='note539' title='saṅgahe (^dn31#56 [Siṅgālasutta/13.&#160;Chaddisāpaṭicchādanakaṇḍa]; ^an4.32#1 [32.&#160;Saṅgahasutta] tadaṭṭhakathāyo oloketabbā)'>saṅgahā</span> ete,<br>
<span class='var' id='note540' title='samavekkhanti (bj, s2, s3, pts1 ^an4.32#1 [32.&#160;Saṅgahasutta])'>sammapekkhanti</span> paṇḍitā;<br>
Tasmā mahattaṃ papponti,<br>
pāsaṃsā ca bhavanti te.</p>
<p><a class='sc' id='90'></a><a class='ms' id='p_23J_764'></a><a class='msdiv' id='msdiv181'></a><span class='var' id='note542' title='brahmā hi (pts1)'>Brahmāti</span> mātāpitaro,<br>
pubbācariyāti vuccare;<br>
Āhuneyyā ca puttānaṃ,<br>
pajāya anukampakā.</p>
<p><a class='sc' id='91'></a><a class='ms' id='p_23J_765'></a><a class='msdiv' id='msdiv182'></a>Tasmā hi ne namasseyya,<br>
sakkareyya ca paṇḍito;<br>
Annena <span class='var' id='note543' title='matho (pts1) | atha (^an3.31#1 [31.&#160;Sabrahmakasutta]; ^an4.63#1 [63.&#160;Brahmasutta]; ^it106#1 [Sabrahmakasutta])'>atho</span> pānena,<br>
vatthena sayanena ca;<br>
Ucchādanena <span class='var' id='note544' title='nahāpanena (bj, pts1) | nhānena (s2, s3)'>nhāpanena</span>,<br>
pādānaṃ dhovanena ca.</p>
<p><a class='sc' id='92'></a><a class='ms' id='p_23J_766'></a><a class='msdiv' id='msdiv183'></a>Tāya naṃ <span class='var' id='note545' title='paricariyāya (pts1)'>pāricariyāya</span>,<br>
Mātāpitūsu paṇḍitā;<br>
Idheva naṃ pasaṃsanti,<br>
Pecca sagge pamodatī”ti. (3718)</p>
</blockquote>
<p class='endsutta'><a class='sc' id='93'></a><a class='ms' id='p_23J_767'></a>Soṇanandajātakaṃ dutiyaṃ.</p>
<p class='endsection'><a class='sc' id='94'></a><a class='ms' id='p_23J_768'></a>Sattatinipātaṃ niṭṭhitaṃ.</p>
<p class='uddana-intro'><a class='sc' id='95'></a><a class='ms' id='p_23J_769'></a>Tassuddānaṃ</p>
<blockquote class='uddanagatha'>
<p><a class='sc' id='96'></a><a class='ms' id='p_23J_770'></a>Atha sattatimamhi nipātavare,<br>
Sabhāvantu kusāvatirājavaro;<br>
Atha soṇasunandavaro ca puna,<br>
Abhivāsitasattatimamhi suteti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
