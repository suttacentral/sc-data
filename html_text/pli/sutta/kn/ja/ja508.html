<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja508' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>508. Pañcapaṇḍitajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.473'></a><a class='ms' id='p_22J_3178'></a><a class='msdiv' id='msdiv315'></a>“Pañca paṇḍitā samāgatāttha,<br>
Pañhā me paṭibhāti taṃ suṇātha;<br>
Nindiyamatthaṃ pasaṃsiyaṃ vā,<br>
<span class='var' id='note1992' title='kassevāvīkareyya (s2, s3) | kassa vāvīkareyya (mr)'>Kassevāvikareyya</span> guyhamatthaṃ”.</p>
<p><a class='sc' id='2'></a><a class='ms' id='p_22J_3179'></a><a class='msdiv' id='msdiv316'></a>“Tvaṃ āvikarohi bhūmipāla,<br>
Bhattā bhārasaho tuvaṃ vade taṃ;<br>
Tava <span class='var' id='note1993' title='chandañca ruciñca (bj, pts1)'>chandarucīni</span> sammasitvā,<br>
Atha vakkhanti janinda pañca dhīrā”.</p>
<p><a class='sc' id='3'></a><a class='ms' id='p_22J_3180'></a><a class='msdiv' id='msdiv317'></a>“Yā sīlavatī <span class='var' id='note1994' title='anaññadheyyā (bj, pts1)'>anaññatheyyā</span>,<br>
Bhattucchandavasānugā <span class='var' id='note1995' title='piyā manāpā (s2, s3, mr)'>manāpā</span>;<br>
Nindiyamatthaṃ pasaṃsiyaṃ vā,<br>
<span class='var' id='note1996' title='bhariyāyāvīkareyya (s2, s3) | bhariyāya vāvīkareyya (mr)'>Bhariyāyāvikareyya</span> guyhamatthaṃ”.</p>
<p><a class='sc' id='4'></a><a class='ms' id='p_22J_3181'></a><a class='msdiv' id='msdiv318'></a>“Yo kicchagatassa āturassa,<br>
Saraṇaṃ hoti gatī parāyanañca;<br>
Nindiyamatthaṃ pasaṃsiyaṃ vā,<br>
Sakhino vāvikareyya guyhamatthaṃ”.</p>
<p><a class='sc' id='5'></a><a class='ms' id='p_22J_3182'></a><a class='msdiv' id='msdiv319'></a>“<span class='var' id='note1997' title='yo jeṭṭho (s2, s3)'>Jeṭṭho</span> atha majjhimo kaniṭṭho,<br>
<span class='var' id='note1998' title='so (bj, s2, s3, pts1)'>Yo</span> ce sīlasamāhito ṭhitatto;<br>
Nindiyamatthaṃ pasaṃsiyaṃ vā,<br>
Bhātu vāvīkareyya guyhamatthaṃ”.</p>
<p><a class='sc' id='6'></a><a class='ms' id='p_22J_3183'></a><a class='msdiv' id='msdiv320'></a>“Yo ve <span class='var' id='note1999' title='hadayassa (bj)'>pituhadayassa</span> <span class='var' id='note2000' title='patthagū (s2, s3) | pattagū (mr)'>paddhagū</span>,<br>
Anujāto pitaraṃ anomapañño;<br>
Nindiyamatthaṃ pasaṃsiyaṃ vā,<br>
<span class='var' id='note2001' title='puttassāvīkareyya (s2, s3) | puttassa vāvīkareyya (mr)'>Puttassāvikareyya</span> guyhamatthaṃ”.</p>
<p><a class='sc' id='7'></a><a class='ms' id='p_22J_3184'></a><a class='msdiv' id='msdiv321'></a>“Mātā dvipadājanindaseṭṭha,<br>
Yā <span class='var' id='note2002' title='yā taṃ (bj, pts1)'>naṃ</span> poseti chandasā piyena;<br>
Nindiyamatthaṃ pasaṃsiyaṃ vā,<br>
<span class='var' id='note2003' title='mātuyā vāvīkareyya (mr)'>Mātuyāvīkareyya</span> guyhamatthaṃ”.</p>
<p><a class='sc' id='8'></a><a class='ms' id='p_22J_3185'></a><a class='msdiv' id='msdiv322'></a>“Guyhassa hi guyhameva sādhu,<br>
Na hi guyhassa pasatthamāvikammaṃ;<br>
<span class='var' id='note2004' title='anipphādāya (bj, pts1) | anipphannatāya (s2, s3) | ānipphādā (?)'>Anipphannatā</span> saheyya dhīro,<br>
<span class='var' id='note2005' title='nipphannattho (bj, pts1) | nipphannatthova (s2, s3)'>Nipphannova</span> yathāsukhaṃ bhaṇeyya”.</p>
<p><a class='sc' id='9'></a><a class='ms' id='p_22J_3186'></a><a class='msdiv' id='msdiv323'></a>“<span class='var' id='note2006' title='kinnu (bj)'>Kiṃ</span> tvaṃ vimanosi rājaseṭṭha,<br>
<span class='var' id='note2007' title='dipadinda (bj, s2, s3, pts1)'>Dvipadajaninda</span> vacanaṃ suṇoma <span class='var' id='note2008' title='netaṃ (bj, pts1) | te taṃ (s2, s3)'>metaṃ</span>;<br>
Kiṃ cintayamāno dummanosi,<br>
Nūna deva aparādho atthi mayhaṃ”.</p>
<p><a class='sc' id='10'></a><a class='ms' id='p_22J_3187'></a><a class='msdiv' id='msdiv324'></a>“‘<span class='var' id='note2009' title='pañño (bj, pts1) | pañhe (s2, s3) | panhe (mr)'>Paṇhe</span> vajjho mahosadho’ti,<br>
Āṇatto me vadhāya bhūripañño;<br>
Taṃ cintayamāno dummanosmi,<br>
Na hi devī aparādho atthi tuyhaṃ”.</p>
<p><a class='sc' id='11'></a><a class='ms' id='p_22J_3188'></a><a class='msdiv' id='msdiv325'></a>“Abhidosagato dāni ehisi,<br>
Kiṃ sutvā kiṃ saṅkate mano te;<br>
Ko te kimavoca bhūripañña,<br>
Iṅgha vacanaṃ suṇoma brūhi metaṃ”.</p>
<p><a class='sc' id='12'></a><a class='ms' id='p_22J_3189'></a><a class='msdiv' id='msdiv326'></a>“‘Paṇhe vajjho mahosadho’ti,<br>
Yadi te mantayitaṃ janinda dosaṃ;<br>
Bhariyāya rahogato asaṃsi,<br>
Guyhaṃ pātukataṃ sutaṃ mametaṃ”.</p>
<p><a class='sc' id='13'></a><a class='ms' id='p_22J_3190'></a><a class='msdiv' id='msdiv327'></a>“Yaṃ sālavanasmiṃ senako,<br>
Pāpakammaṃ akāsi asabbhirūpaṃ;<br>
Sakhinova rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class='sc' id='14'></a><a class='ms' id='p_22J_3191'></a><a class='msdiv' id='msdiv328'></a><span class='var' id='note2010' title='pakkusa (mr)'>Pukkusa</span> purisassa te janinda,<br>
Uppanno rogo arājayutto;<br>
<span class='var' id='note2011' title='bhātucca (bj, pts1) | bhātuva (s2, s3)'>Bhātuñca</span> rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class='sc' id='15'></a><a class='ms' id='p_22J_3192'></a><a class='msdiv' id='msdiv329'></a>Ābādhoyaṃ asabbhirūpo,<br>
<span class='var' id='note2012' title='kāvindo (bj, pts1)'>Kāmindo</span> naradevena phuṭṭho;<br>
Puttassa rahogato asaṃsi,<br>
Guyhaṃ pātukataṃ sutaṃ mametaṃ.</p>
<p><a class='sc' id='16'></a><a class='ms' id='p_22J_3193'></a><a class='msdiv' id='msdiv330'></a>Aṭṭhavaṅkaṃ maṇiratanaṃ uḷāraṃ,<br>
Sakko te adadā pitāmahassa;<br>
<span class='var' id='note2013' title='devindassa tadajja hatthagataṃ (mr)'>Devindassa gataṃ tadajja hatthaṃ</span>,<br>
Mātuñca rahogato asaṃsi;<br>
Guyhaṃ pātukataṃ sutaṃ mametaṃ.</p>
<p><a class='sc' id='17'></a><a class='ms' id='p_22J_3194'></a><a class='msdiv' id='msdiv331'></a>Guyhassa hi guyhameva sādhu,<br>
Na hi guyhassa pasatthamāvikammaṃ;<br>
Anipphannatā saheyya dhīro,<br>
Nipphannova yathāsukhaṃ bhaṇeyya.</p>
<p><a class='sc' id='18'></a><a class='ms' id='p_22J_3195'></a><a class='msdiv' id='msdiv332'></a>Na guyhamatthaṃ vivareyya,<br>
rakkheyya naṃ yathā nidhiṃ;<br>
Na hi pātukato sādhu,<br>
guyho attho pajānatā.</p>
<p><a class='sc' id='19'></a><a class='ms' id='p_22J_3196'></a><a class='msdiv' id='msdiv333'></a>Thiyā guyhaṃ na saṃseyya,<br>
amittassa ca paṇḍito;<br>
Yo cāmisena saṃhīro,<br>
hadayattheno ca yo naro.</p>
<p><a class='sc' id='20'></a><a class='ms' id='p_22J_3197'></a><a class='msdiv' id='msdiv334'></a>Guyhamatthaṃ asambuddhaṃ,<br>
sambodhayati yo naro;<br>
Mantabhedabhayā tassa,<br>
dāsabhūto titikkhati.</p>
<p><a class='sc' id='21'></a><a class='ms' id='p_22J_3198'></a><a class='msdiv' id='msdiv335'></a>Yāvanto purisassatthaṃ,<br>
guyhaṃ jānanti mantinaṃ;<br>
Tāvanto tassa ubbegā,<br>
tasmā guyhaṃ na vissaje.</p>
<p><a class='sc' id='22'></a><a class='ms' id='p_22J_3199'></a><a class='msdiv' id='msdiv336'></a>Vivicca bhāseyya divā rahassaṃ,<br>
Rattiṃ giraṃ nātivelaṃ pamuñce;<br>
Upassutikā hi suṇanti mantaṃ,<br>
Tasmā manto khippamupeti bhedan”ti.</p>
</blockquote>
<p class='endsutta'><a class='sc' id='23'></a><a class='ms' id='p_22J_3200'></a>Pañcapaṇḍitajātakaṃ dvādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
