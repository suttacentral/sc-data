<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja544' lang='pli'>
<header>
<ul>
<li class='division'>Jātaka</li>
<li>Mahānipāta</li>
<li>Mūgapakkhavagga</li>
</ul>
<h1><span class='var' id='note1513' title='khaṇḍahālajātakaṃ (bj) | khaṇḍahālajātaka (pts1)'>7 Candakumārajātaka</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts6.132'></a><a class='ms' id='p_23J_2314'></a><a class='msdiv' id='msdiv982'></a>Rājāsi luddakammo,<br>
Ekarājā pupphavatīyā;<br>
So pucchi brahmabandhuṃ,<br>
Khaṇḍahālaṃ purohitaṃ mūḷhaṃ.</p>
<p><a class='sc' id='2'></a><a class='ms' id='p_23J_2315'></a><a class='msdiv' id='msdiv983'></a>“<span class='var' id='note1514' title='saggamaggamācikkha (pts1)'>Saggāna maggamācikkha</span>,<br>
Tvaṃsi brāhmaṇa dhammavinayakusalo;<br>
Yathā ito vajanti sugatiṃ,<br>
Narā puññāni katvāna”.</p>
<p><a class='sc' id='3'></a><a class='ms' id='p_23J_2316'></a><a class='msdiv' id='msdiv984'></a>“Atidānaṃ daditvāna,<br>
avajjhe deva ghātetvā;<br>
Evaṃ vajanti sugatiṃ,<br>
narā puññāni katvāna”.</p>
<p><a class='sc' id='4'></a><a class='ms' id='p_23J_2317'></a><a class='msdiv' id='msdiv985'></a>“Kiṃ pana taṃ atidānaṃ,<br>
Ke ca avajjhā imasmi lokasmiṃ;<br>
Etañca kho no akkhāhi,<br>
<span class='var' id='note1515' title='yajissāma dadāma (bj, pts1)'>Yajissāmi dadāmi</span> dānāni”.</p>
<p><a class='sc' id='5'></a><a class='pts' id='pts6.133'></a><a class='ms' id='p_23J_2318'></a><a class='msdiv' id='msdiv986'></a>“Puttehi deva yajitabbaṃ,<br>
Mahesīhi negamehi ca;<br>
Usabhehi ājāniyehi catūhi,<br>
Sabbacatukkena deva yajitabbaṃ”.</p>
<p><a class='sc' id='6'></a><a class='ms' id='p_23J_2319'></a><a class='msdiv' id='msdiv987'></a>Taṃ sutvā antepure,<br>
Kumārā mahesiyo ca haññantu;<br>
Eko ahosi nigghoso,<br>
Bhismā accuggato saddo.</p>
<p><a class='sc' id='7'></a><a class='ms' id='p_23J_2320'></a><a class='msdiv' id='msdiv988'></a>“Gacchatha vadetha kumāre,<br>
Candaṃ sūriyañca bhaddasenañca;<br>
Sūrañca vāmagottañca,<br>
<span class='var' id='note1516' title='pasurā (bj, pts1, mr)'>Pacurā</span> kira hotha yaññatthāya.</p>
<p><a class='sc' id='8'></a><a class='ms' id='p_23J_2321'></a><a class='msdiv' id='msdiv989'></a>Kumāriyopi vadetha,<br>
<span class='var' id='note1517' title='upaseniṃ (bj) | upaseṇiṃ (pts1)'>Upasenaṃ</span> kokilañca muditañca;<br>
Nandañcāpi kumāriṃ,<br>
<span class='var' id='note1518' title='pasurā (bj, pts1, mr)'>Pacurā</span> kira hotha yaññatthāya.</p>
<p><a class='sc' id='9'></a><a class='ms' id='p_23J_2322'></a><a class='msdiv' id='msdiv990'></a>Vijayampi mayhaṃ mahesiṃ,<br>
<span class='var' id='note1519' title='ekapatiṃ (pts1) | erāpatiṃ (mr)'>Erāvatiṃ</span> kesiniṃ sunandañca;<br>
Lakkhaṇavarūpapannā,<br>
Pacurā kira hotha yaññatthāya.</p>
<p><a class='sc' id='10'></a><a class='pts' id='pts6.135'></a><a class='ms' id='p_23J_2323'></a><a class='msdiv' id='msdiv991'></a>Gahapatayo ca vadetha,<br>
Puṇṇamukhaṃ bhaddiyaṃ siṅgālañca;<br>
Vaḍḍhañcāpi gahapatiṃ,<br>
Pacurā kira hotha yaññatthāya”.</p>
<p><a class='sc' id='11'></a><a class='ms' id='p_23J_2324'></a><a class='msdiv' id='msdiv992'></a>Te tattha gahapatayo,<br>
Avocisuṃ samāgatā puttadāraparikiṇṇā;<br>
“Sabbeva sikhino deva karohi,<br>
Atha vā no dāse sāvehi”.</p>
<p><a class='sc' id='12'></a><a class='ms' id='p_23J_2325'></a><a class='msdiv' id='msdiv993'></a>“Abhayaṅkarampi me hatthiṃ,<br>
Nāḷāgiriṃ <span class='var' id='note1520' title='nālāgiriṃ accutaṃ varuṇadantaṃ (bj) | rājagiriṃ accutavaruṇadantaṃ (pts1)'>accuggataṃ varuṇadantaṃ</span>;<br>
Ānetha kho ne khippaṃ,<br>
Yaññatthāya bhavissanti.</p>
<p><a class='sc' id='13'></a><a class='ms' id='p_23J_2326'></a><a class='msdiv' id='msdiv994'></a><span class='var' id='note1521' title='assaratanampi me (s2, s3) | assatarampi (pts1)'>Assaratanampi</span> kesiṃ,<br>
Surāmukhaṃ puṇṇakaṃ vinatakañca;<br>
Ānetha kho ne khippaṃ,<br>
Yaññatthāya bhavissanti.</p>
<p><a class='sc' id='14'></a><a class='pts' id='pts6.136'></a><a class='ms' id='p_23J_2327'></a><a class='msdiv' id='msdiv995'></a><span class='var' id='note1522' title='usabhampi me (s2, s3) | usabhepi (pts1)'>Usabhampi</span> yūthapatiṃ anojaṃ,<br>
Nisabhaṃ gavampatiṃ tepi mayhaṃ ānetha;<br>
<span class='var' id='note1523' title='samupā (bj) | sammukhā (s2, s3) | samupa (pts1)'>Samūha</span> karontu sabbaṃ,<br>
Yajissāmi dadāmi dānāni.</p>
<p><a class='sc' id='15'></a><a class='ms' id='p_23J_2328'></a><a class='msdiv' id='msdiv996'></a><span class='var' id='note1524' title='sabbaṃpi (s2, s3)'>Sabbaṃ</span> paṭiyādetha,<br>
Yaññaṃ pana uggatamhi sūriyamhi;<br>
<span class='var' id='note1525' title='ānāpetha candakumāre (s2) | āṇāpetha candakumāre (s3, mr)'>Āṇāpetha ca kumāre</span>,<br>
Abhiramantu imaṃ rattiṃ.</p>
<p><a class='sc' id='16'></a><a class='ms' id='p_23J_2329'></a><a class='msdiv' id='msdiv997'></a><span class='var' id='note1526' title='sabbampi (s2, s3)'>Sabbaṃ</span> upaṭṭhapetha,<br>
Yaññaṃ pana uggatamhi sūriyamhi;<br>
Vadetha dāni kumāre,<br>
Ajja <span class='var' id='note1527' title='vo (bj, pts1)'>kho</span> pacchimā ratti”.</p>
<p><a class='sc' id='17'></a><a class='ms' id='p_23J_2330'></a><a class='msdiv' id='msdiv998'></a>Taṃtaṃ mātā avaca,<br>
Rodantī āgantvā vimānato;<br>
“Yañño kira te putta,<br>
Bhavissati catūhi puttehi”.</p>
<p><a class='sc' id='18'></a><a class='ms' id='p_23J_2331'></a><a class='msdiv' id='msdiv999'></a>“Sabbepi mayhaṃ puttā cattā,<br>
candasmiṃ haññamānasmiṃ;<br>
Puttehi yaññaṃ yajitvāna,<br>
sugatiṃ saggaṃ gamissāmi”.</p>
<p><a class='sc' id='19'></a><a class='ms' id='p_23J_2332'></a><a class='msdiv' id='msdiv1000'></a>“Mā <span class='var' id='note1528' title='mā (bj, pts1)'>taṃ</span> putta saddahesi,<br>
Sugati kira hoti puttayaññena;<br>
Nirayāneso maggo,<br>
Neso maggo hi saggānaṃ.</p>
<p><a class='sc' id='20'></a><a class='pts' id='pts6.137'></a><a class='ms' id='p_23J_2333'></a><a class='msdiv' id='msdiv1001'></a>Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Esa maggo sugatiyā,<br>
Na ca maggo puttayaññena”.</p>
<p><a class='sc' id='21'></a><a class='ms' id='p_23J_2334'></a><a class='msdiv' id='msdiv1002'></a>“Ācariyānaṃ vacanā,<br>
Ghātessaṃ candañca sūriyañca;<br>
<span class='var' id='note1529' title='puttehi (bj, s2, s3, pts1)'>Puttehi yaññaṃ</span> yajitvāna duccajehi,<br>
Sugatiṃ saggaṃ gamissāmi”.</p>
<p><a class='sc' id='22'></a><a class='ms' id='p_23J_2335'></a><a class='msdiv' id='msdiv1003'></a>Taṃtaṃ pitāpi avaca,<br>
Vasavattī orasaṃ sakaṃ puttaṃ;<br>
“Yañño kira te putta,<br>
Bhavissati catūhi puttehi”.</p>
<p><a class='sc' id='23'></a><a class='ms' id='p_23J_2336'></a><a class='msdiv' id='msdiv1004'></a>“Sabbepi mayhaṃ puttā cattā,<br>
candasmiṃ haññamānasmiṃ;<br>
Puttehi yaññaṃ yajitvāna,<br>
sugatiṃ saggaṃ gamissāmi”.</p>
<p><a class='sc' id='24'></a><a class='ms' id='p_23J_2337'></a><a class='msdiv' id='msdiv1005'></a>“Mā taṃ putta saddahesi,<br>
Sugati kira hoti puttayaññena;<br>
Nirayāneso maggo,<br>
Neso maggo hi saggānaṃ.</p>
<p><a class='sc' id='25'></a><a class='ms' id='p_23J_2338'></a><a class='msdiv' id='msdiv1006'></a>Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Esa maggo sugatiyā,<br>
Na ca maggo puttayaññena”.</p>
<p><a class='sc' id='26'></a><a class='ms' id='p_23J_2339'></a><a class='msdiv' id='msdiv1007'></a>“Ācariyānaṃ vacanā,<br>
Ghātessaṃ candañca sūriyañca;<br>
Puttehi yaññaṃ yajitvāna duccajehi,<br>
Sugatiṃ saggaṃ gamissāmi”.</p>
<p><a class='sc' id='27'></a><a class='pts' id='pts6.138'></a><a class='ms' id='p_23J_2340'></a><a class='msdiv' id='msdiv1008'></a>“Dānāni dehi koṇḍañña,<br>
Ahiṃsā sabbabhūtabhabyānaṃ;<br>
Puttaparivuto tuvaṃ,<br>
Raṭṭhaṃ janapadañca pālehi”.</p>
<p><a class='sc' id='28'></a><a class='ms' id='p_23J_2341'></a><a class='msdiv' id='msdiv1009'></a>“Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.</p>
<p><a class='sc' id='29'></a><a class='ms' id='p_23J_2342'></a><a class='msdiv' id='msdiv1010'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.</p>
<p><a class='sc' id='30'></a><a class='ms' id='p_23J_2343'></a><a class='msdiv' id='msdiv1011'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.</p>
<p><a class='sc' id='31'></a><a class='ms' id='p_23J_2344'></a><a class='msdiv' id='msdiv1012'></a>Mā no deva avadhi,<br>
Dāse no dehi <span class='var' id='note1530' title='idaṃ padaṃ pts1 potthake'>khaṇḍahālassa</span>;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma”.</p>
<p><a class='sc' id='32'></a><a class='ms' id='p_23J_2345'></a><a class='msdiv' id='msdiv1013'></a>“Dukkhaṃ kho me janayatha,<br>
Vilapantā jīvitassa kāmā hi;<br>
<span class='var' id='note1531' title='muñcatha (bj, s2, s3, pts1)'>Muñcetha</span> dāni kumāre,<br>
Alampi me hotu puttayaññena”.</p>
<p><a class='sc' id='33'></a><a class='pts' id='pts6.139'></a><a class='ms' id='p_23J_2346'></a><a class='msdiv' id='msdiv1014'></a>“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.</p>
<p><a class='sc' id='34'></a><a class='ms' id='p_23J_2347'></a><a class='msdiv' id='msdiv1015'></a>Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ”.</p>
<p><a class='sc' id='35'></a><a class='ms' id='p_23J_2348'></a><a class='msdiv' id='msdiv1016'></a>“Atha kissa <span class='var' id='note1532' title='ca no (bj, s2, s3, pts1)'>jano</span> pubbe,<br>
Sotthānaṃ brāhmaṇe avācesi;<br>
Atha no akāraṇasmā,<br>
Yaññatthāya deva ghātesi.</p>
<p><a class='sc' id='36'></a><a class='ms' id='p_23J_2349'></a><a class='msdiv' id='msdiv1017'></a>Pubbeva no <span class='var' id='note1533' title='daharake samāne (bj) | daharake ca samāne (pts1)'>daharakāle</span>,<br>
<span class='var' id='note1534' title='na māresi (pts1)'>na hanesi</span> na ghātesi;<br>
Daharamhā yobbanaṃ pattā,<br>
adūsakā tāta haññāma.</p>
<p><a class='sc' id='37'></a><a class='ms' id='p_23J_2350'></a><a class='msdiv' id='msdiv1018'></a>Hatthigate assagate,<br>
Sannaddhe passa no mahārāja;<br>
Yuddhe vā yujjhamāne vā,<br>
Na hi mādisā sūrā honti yaññatthāya.</p>
<p><a class='sc' id='38'></a><a class='ms' id='p_23J_2351'></a><a class='msdiv' id='msdiv1019'></a>Paccante vāpi kupite,<br>
Aṭavīsu vā mādise niyojenti;<br>
Atha no akāraṇasmā,<br>
Abhūmiyaṃ tāta haññāma.</p>
<p><a class='sc' id='39'></a><a class='ms' id='p_23J_2352'></a><a class='msdiv' id='msdiv1020'></a>Yāpi hi tā sakuṇiyo,<br>
Vasanti tiṇagharāni katvāna;<br>
Tāsampi piyā puttā,<br>
Atha no tvaṃ deva ghātesi.</p>
<p><a class='sc' id='40'></a><a class='pts' id='pts6.140'></a><a class='ms' id='p_23J_2353'></a><a class='msdiv' id='msdiv1021'></a>Mā tassa saddahesi,<br>
Na maṃ khaṇḍahālo ghāteyya;<br>
Mamañhi so ghātetvāna,<br>
Anantarā tampi deva ghāteyya.</p>
<p><a class='sc' id='41'></a><a class='ms' id='p_23J_2354'></a><a class='msdiv' id='msdiv1022'></a>Gāmavaraṃ nigamavaraṃ dadanti,<br>
Bhogampissa mahārāja;<br>
Athaggapiṇḍikāpi,<br>
Kule kule hete bhuñjanti.</p>
<p><a class='sc' id='42'></a><a class='ms' id='p_23J_2355'></a><a class='msdiv' id='msdiv1023'></a>Tesampi tādisānaṃ,<br>
Icchanti dubbhituṃ mahārāja;<br>
Yebhuyyena ete,<br>
Akataññuno brāhmaṇā deva.</p>
<p><a class='sc' id='43'></a><a class='ms' id='p_23J_2356'></a><a class='msdiv' id='msdiv1024'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.</p>
<p><a class='sc' id='44'></a><a class='ms' id='p_23J_2357'></a><a class='msdiv' id='msdiv1025'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.</p>
<p><a class='sc' id='45'></a><a class='ms' id='p_23J_2358'></a><a class='msdiv' id='msdiv1026'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.</p>
<p><a class='sc' id='46'></a><a class='ms' id='p_23J_2359'></a><a class='msdiv' id='msdiv1027'></a>Mā no deva avadhi,<br>
Dāse no dehi khaṇḍahālassa;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma”.</p>
<p><a class='sc' id='47'></a><a class='pts' id='pts6.141'></a><a class='ms' id='p_23J_2360'></a><a class='msdiv' id='msdiv1028'></a>“Dukkhaṃ kho me janayatha,<br>
Vilapantā jīvitassa kāmā hi;<br>
Muñcetha dāni kumāre,<br>
Alampi me hotu puttayaññena”.</p>
<p><a class='sc' id='48'></a><a class='ms' id='p_23J_2361'></a><a class='msdiv' id='msdiv1029'></a>“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.</p>
<p><a class='sc' id='49'></a><a class='ms' id='p_23J_2362'></a><a class='msdiv' id='msdiv1030'></a>Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ”.</p>
<p><a class='sc' id='50'></a><a class='ms' id='p_23J_2363'></a><a class='msdiv' id='msdiv1031'></a>“Yadi kira yajitvā puttehi,<br>
Devalokaṃ ito cutā yanti;<br>
Brāhmaṇo tāva yajatu,<br>
Pacchāpi yajasi tuvaṃ rājā.</p>
<p><a class='sc' id='51'></a><a class='ms' id='p_23J_2364'></a><a class='msdiv' id='msdiv1032'></a>Yadi kira yajitvā puttehi,<br>
Devalokaṃ ito cutā yanti;<br>
Esveva khaṇḍahālo,<br>
Yajataṃ sakehi puttehi.</p>
<p><a class='sc' id='52'></a><a class='ms' id='p_23J_2365'></a><a class='msdiv' id='msdiv1033'></a>Evaṃ jānanto khaṇḍahālo,<br>
kiṃ puttake na ghātesi;<br>
Sabbañca ñātijanaṃ,<br>
attānañca na ghātesi.</p>
<p><a class='sc' id='53'></a><a class='ms' id='p_23J_2366'></a><a class='msdiv' id='msdiv1034'></a>Sabbe vajanti nirayaṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ.</p>
<p><a class='sc' id='54'></a><a class='ms' id='p_23J_2367'></a><a class='msdiv' id='msdiv1035'></a><span class='var' id='note1535' title=' ayaṃ gāthā sī , syā2, syā3, pā1 potthakesu na'>Sace hi so sujjhati yo hanāti,<br>
Hatopi so saggamupeti ṭhānaṃ;<br>
Bhovādi bhovādina mārayeyyuṃ,<br>
Ye cāpi tesaṃ abhisaddaheyyuṃ</span>.</p>
<p><a class='sc' id='55'></a><a class='pts' id='pts6.142'></a><a class='ms' id='p_23J_2368'></a><a class='msdiv' id='msdiv1036'></a>Kathañca kira puttakāmāyo,<br>
Gahapatayo gharaṇiyo ca;<br>
Nagaramhi na uparavanti rājānaṃ,<br>
‘Mā ghātayi orasaṃ puttaṃ’.</p>
<p><a class='sc' id='56'></a><a class='ms' id='p_23J_2369'></a><a class='msdiv' id='msdiv1037'></a>Kathañca kira puttakāmāyo,<br>
Gahapatayo gharaṇiyo ca;<br>
Nagaramhi na uparavanti rājānaṃ,<br>
‘Mā ghātayi atrajaṃ puttaṃ’.</p>
<p><a class='sc' id='57'></a><a class='ms' id='p_23J_2370'></a><a class='msdiv' id='msdiv1038'></a><span class='var' id='note1537' title='raññomhi (bj)'>Rañño camhi</span> atthakāmo,<br>
Hito ca <span class='var' id='note1538' title='sabbadā janapadassa (bj, pts1)'>sabbajanapadassa</span>;<br>
Na koci assa paṭighaṃ,<br>
Mayā jānapado na pavedeti.</p>
<p><a class='sc' id='58'></a><a class='ms' id='p_23J_2371'></a><a class='msdiv' id='msdiv1039'></a>Gacchatha vo gharaṇiyo,<br>
Tātañca vadetha khaṇḍahālañca;<br>
‘Mā ghātetha kumāre,<br>
Adūsake sīhasaṅkāse’.</p>
<p><a class='sc' id='59'></a><a class='ms' id='p_23J_2372'></a><a class='msdiv' id='msdiv1040'></a>Gacchatha vo gharaṇiyo,<br>
Tātañca vadetha khaṇḍahālañca;<br>
‘Mā ghātetha kumāre,<br>
Apekkhite sabbalokassa’.</p>
<p><a class='sc' id='60'></a><a class='ms' id='p_23J_2373'></a><a class='msdiv' id='msdiv1041'></a>Yannūnāhaṃ jāyeyyaṃ,<br>
Rathakārakulesu vā;<br>
Pukkusakulesu vā vessesu vā jāyeyyaṃ,<br>
Na hajja maṃ rāja <span class='var' id='note1539' title='yaññatthāya (bj, pts1)'>yaññe</span> ghāteyya”.</p>
<p><a class='sc' id='61'></a><a class='ms' id='p_23J_2374'></a><a class='msdiv' id='msdiv1042'></a>“Sabbā sīmantiniyo gacchatha,<br>
Ayyassa khaṇḍahālassa;<br>
Pādesu nipatatha,<br>
Aparādhāhaṃ na passāmi.</p>
<p><a class='sc' id='62'></a><a class='pts' id='pts6.143'></a><a class='ms' id='p_23J_2375'></a><a class='msdiv' id='msdiv1043'></a>Sabbā sīmantiniyo gacchatha,<br>
Ayyassa khaṇḍahālassa;<br>
Pādesu nipatatha,<br>
Kinte bhante mayaṃ adūsema”.</p>
<p><a class='sc' id='63'></a><a class='ms' id='p_23J_2376'></a><a class='msdiv' id='msdiv1044'></a><span class='var' id='note1540' title='kapaṇaṃ (bj, pts1)'>Kapaṇā</span> vilapati selā,<br>
Disvāna <span class='var' id='note1541' title='bhātaro (bj, s2, s3, pts1, mr)'>bhātare</span> upanītatte;<br>
“Yañño kira me ukkhipito,<br>
Tātena saggakāmena”.</p>
<p><a class='sc' id='64'></a><a class='ms' id='p_23J_2377'></a><a class='msdiv' id='msdiv1045'></a>Āvatti parivatti ca,<br>
vasulo sammukhā rañño;<br>
“Mā no pitaraṃ avadhi,<br>
daharamhāyobbanaṃ pattā”.</p>
<p><a class='sc' id='65'></a><a class='ms' id='p_23J_2378'></a><a class='msdiv' id='msdiv1046'></a>“Eso te vasula pitā,<br>
Samehi pitarā saha;<br>
Dukkhaṃ kho me janayasi,<br>
Vilapanto antepurasmiṃ;<br>
Muñcetha dāni kumāre,<br>
Alampi me hotu puttayaññena”.</p>
<p><a class='sc' id='66'></a><a class='ms' id='p_23J_2379'></a><a class='msdiv' id='msdiv1047'></a>“Pubbeva khosi me vutto,<br>
Dukkaraṃ durabhisambhavañcetaṃ;<br>
Atha no upakkhaṭassa yaññassa,<br>
Kasmā karosi vikkhepaṃ.</p>
<p><a class='sc' id='67'></a><a class='pts' id='pts6.144'></a><a class='ms' id='p_23J_2380'></a><a class='msdiv' id='msdiv1048'></a>Sabbe vajanti sugatiṃ,<br>
Ye yajanti yepi yājenti;<br>
Ye cāpi anumodanti,<br>
Yajantānaṃ edisaṃ mahāyaññaṃ.</p>
<p><a class='sc' id='68'></a><a class='ms' id='p_23J_2381'></a><a class='msdiv' id='msdiv1049'></a>Sabbaratanassa yañño upakkhaṭo,<br>
Ekarāja tava paṭiyatto;<br>
Abhinikkhamassu deva,<br>
Saggaṃ gato tvaṃ pamodissasi”.</p>
<p><a class='sc' id='69'></a><a class='ms' id='p_23J_2382'></a><a class='msdiv' id='msdiv1050'></a>Daharā sattasatā etā,<br>
Candakumārassa bhariyāyo;<br>
Kese <span class='var' id='note1542' title='parikiritvāna (bj, pts1) | vikiritvāna (s2, s3, mr)'>pakiritvāna</span>,<br>
Rodantiyo <span class='var' id='note1543' title='maggamanuyanti (bj, pts1) | maggamanuyāyanti (s2, s3)'>maggamanuyāyisuṃ</span>.</p>
<p><a class='sc' id='70'></a><a class='ms' id='p_23J_2383'></a><a class='msdiv' id='msdiv1051'></a>Aparā pana sokena,<br>
Nikkhantā nandane viya devā;<br>
Kese <span class='var' id='note1544' title='parikiritvāna (bj, pts1) | vikiritvāna (s2, s3, mr)'>pakiritvāna</span>,<br>
Rodantiyo <span class='var' id='note1545' title='maggamanuyanti (bj, pts1) | maggamanuyāyanti (s2, s3)'>maggamanuyāyiṃsu</span>.</p>
<p><a class='sc' id='71'></a><a class='ms' id='p_23J_2384'></a><a class='msdiv' id='msdiv1052'></a>“Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Yaññatthāya ekarājassa.</p>
<p><a class='sc' id='72'></a><a class='ms' id='p_23J_2385'></a><a class='msdiv' id='msdiv1053'></a>Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Mātu katvā hadayasokaṃ.</p>
<p><a class='sc' id='73'></a><a class='ms' id='p_23J_2386'></a><a class='msdiv' id='msdiv1054'></a>Kāsikasucivatthadharā,<br>
Kuṇḍalino agalucandanavilittā;<br>
Niyyanti candasūriyā,<br>
Janassa katvā hadayasokaṃ.</p>
<p><a class='sc' id='74'></a><a class='ms' id='p_23J_2387'></a><a class='msdiv' id='msdiv1055'></a>Maṃsarasabhojanā <span class='var' id='note1546' title='nahāpakasunahātā (pts1)'>nhāpakasunhāpitā</span>,<br>
Kuṇḍalino agalucandanavilittā;<br>
Niyyanti candasūriyā,<br>
Yaññatthāya ekarājassa.</p>
<div class='var' title=' imā dve gāthā (1056--1057) pā1 potthake'>
<p><a class='sc' id='75'></a><a class='ms' id='p_23J_2388'></a><a class='msdiv' id='msdiv1056'></a>Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyanti candasūriyā,<br>
Mātu katvā hadayasokaṃ.</p>
<p><a class='sc' id='76'></a><a class='ms' id='p_23J_2389'></a><a class='msdiv' id='msdiv1057'></a>Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyanti candasūriyā,<br>
Janassa katvā hadayasokaṃ.</p>
<p><a class='sc' id='77'></a><a class='pts' id='pts6.145'></a><a class='ms' id='p_23J_2390'></a><a class='msdiv' id='msdiv1058'></a>Yassu pubbe hatthivaradhuragate,<br>
<span class='var' id='note1549' title='hatthikā (s2, s3) | pattikā (pts1)'>Hatthīhi</span> anuvajanti;<br>
Tyajja candasūriyā,<br>
Ubhova pattikā yanti.</p>
</div>
<p><a class='sc' id='78'></a><a class='ms' id='p_23J_2391'></a><a class='msdiv' id='msdiv1059'></a>Yassu pubbe assavaradhuragate,<br>
<span class='var' id='note1550' title='assakā (s2, s3) | pattikā (pts1)'>Assehi</span> anuvajanti;<br>
Tyajja candasūriyā,<br>
Ubhova pattikā yanti.</p>
<p><a class='sc' id='79'></a><a class='ms' id='p_23J_2392'></a><a class='msdiv' id='msdiv1060'></a>Yassu pubbe rathavaradhuragate,<br>
<span class='var' id='note1551' title='rathikā (s2, s3) | pattikā (pts1)'>Rathehi</span> anuvajanti;<br>
Tyajja candasūriyā,<br>
Ubhova pattikā yanti.</p>
<p><a class='sc' id='80'></a><a class='ms' id='p_23J_2393'></a><a class='msdiv' id='msdiv1061'></a>Yehissu pubbe <span class='var' id='note1552' title='nīyiṃsu (s2, s3, c1)'>niyyaṃsu</span>,<br>
Tapanīyakappanehi turaṅgehi;<br>
Tyajja candasūriyā,<br>
Ubhova pattikā yanti”.</p>
<p><a class='sc' id='81'></a><a class='ms' id='p_23J_2394'></a><a class='msdiv' id='msdiv1062'></a>“Yadi sakuṇi maṃsamicchasi,<br>
<span class='var' id='note1553' title='dayāssu (bj) | uyyassu (s2, s3, mr) | dayassu (pts1)'>Ḍayassu</span> pubbena pupphavatiyā;<br>
Yajatettha ekarājā,<br>
Sammūḷho catūhi puttehi.</p>
<p><a class='sc' id='82'></a><a class='ms' id='p_23J_2395'></a><a class='msdiv' id='msdiv1063'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi kaññāhi.</p>
<p><a class='sc' id='83'></a><a class='ms' id='p_23J_2396'></a><a class='msdiv' id='msdiv1064'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi mahesīhi.</p>
<p><a class='sc' id='84'></a><a class='ms' id='p_23J_2397'></a><a class='msdiv' id='msdiv1065'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi gahapatīhi.</p>
<p><a class='sc' id='85'></a><a class='pts' id='pts6.146'></a><a class='ms' id='p_23J_2398'></a><a class='msdiv' id='msdiv1066'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi hatthīhi.</p>
<p><a class='sc' id='86'></a><a class='ms' id='p_23J_2399'></a><a class='msdiv' id='msdiv1067'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi assehi.</p>
<p><a class='sc' id='87'></a><a class='ms' id='p_23J_2400'></a><a class='msdiv' id='msdiv1068'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho catūhi usabhehi.</p>
<p><a class='sc' id='88'></a><a class='ms' id='p_23J_2401'></a><a class='msdiv' id='msdiv1069'></a>Yadi sakuṇi maṃsamicchasi,<br>
Ḍayassu pubbena pupphavatiyā;<br>
Yajatettha ekarājā,<br>
Sammūḷho sabbacatukkena.</p>
<p><a class='sc' id='89'></a><a class='ms' id='p_23J_2402'></a><a class='msdiv' id='msdiv1070'></a>Ayamassa pāsādo,<br>
<span class='var' id='note1554' title=' sovaṇṇo pupphamālyābhikiṇṇo (syā2, syā3), sovaṇṇo pupphamalyavikiṇṇo (ka-ma)'>Idaṃ antepuraṃ suramaṇīyaṃ</span>;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='90'></a><a class='ms' id='p_23J_2403'></a><a class='msdiv' id='msdiv1071'></a>Idamassa kūṭāgāraṃ,<br>
Sovaṇṇaṃ pupphamalyavikiṇṇaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='91'></a><a class='ms' id='p_23J_2404'></a><a class='msdiv' id='msdiv1072'></a>Idamassa uyyānaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='92'></a><a class='ms' id='p_23J_2405'></a><a class='msdiv' id='msdiv1073'></a>Idamassa asokavanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='93'></a><a class='ms' id='p_23J_2406'></a><a class='msdiv' id='msdiv1074'></a>Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='94'></a><a class='ms' id='p_23J_2407'></a><a class='msdiv' id='msdiv1075'></a>Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='95'></a><a class='ms' id='p_23J_2408'></a><a class='msdiv' id='msdiv1076'></a>Idamassa ambavanaṃ,<br>
Supupphitaṃ sabbakālikaṃ rammaṃ;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='96'></a><a class='pts' id='pts6.147'></a><a class='ms' id='p_23J_2409'></a><a class='msdiv' id='msdiv1077'></a>Ayamassa pokkharaṇī,<br>
Sañchannā padumapuṇḍarīkehi;<br>
Nāvā ca sovaṇṇavikatā,<br>
<span class='var' id='note1556' title='pupphāvaliyā (bj, pts1)'>Pupphavalliyā</span> cittā suramaṇīyā;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='97'></a><a class='ms' id='p_23J_2410'></a><a class='msdiv' id='msdiv1078'></a>Idamassa hatthiratanaṃ,<br>
Erāvaṇo gajo balī dantī;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='98'></a><a class='ms' id='p_23J_2411'></a><a class='msdiv' id='msdiv1079'></a>Idamassa assaratanaṃ,<br>
<span class='var' id='note1557' title='ekakhuro vego (s2, s3)'>ekakhuro</span> asso;<br>
Tedāni ayyaputtā,<br>
cattāro vadhāya ninnītā.</p>
<p><a class='sc' id='99'></a><a class='ms' id='p_23J_2412'></a><a class='msdiv' id='msdiv1080'></a>Ayamassa assaratho,<br>
<span class='var' id='note1558' title='sāliya viya (s2, s3) | sālika (pts1)'>Sāḷiya</span> nigghoso subho ratanavicitto;<br>
Yatthassu ayyaputtā,<br>
Sobhiṃsu nandane viya devā;<br>
Tedāni ayyaputtā,<br>
Cattāro vadhāya ninnītā.</p>
<p><a class='sc' id='100'></a><a class='ms' id='p_23J_2413'></a><a class='msdiv' id='msdiv1081'></a>Kathaṃ nāma sāmasamasundarehi,<br>
<span class='var' id='note1559' title='candanamarakatagattehi (bj) | candanamudukagattāhi (s3) | candanamarakatagattahi (pts1)'>Candanamudukagattehi</span>;<br>
Rājā yajissate yaññaṃ,<br>
Sammūḷho catūhi puttehi.</p>
<p><a class='sc' id='101'></a><a class='ms' id='p_23J_2414'></a><a class='msdiv' id='msdiv1082'></a>Kathaṃ nāma sāmasamasundarāhi,<br>
Candanamudukagattāhi;<br>
Rājā yajissate yaññaṃ,<br>
Sammūḷho catūhi kaññāhi.</p>
<p><a class='sc' id='102'></a><a class='ms' id='p_23J_2415'></a><a class='msdiv' id='msdiv1083'></a>Kathaṃ nāma sāmasamasundarāhi,<br>
Candanamudukagattāhi;<br>
Rājā yajissate yaññaṃ,<br>
Sammūḷho catūhi mahesīhi.</p>
<p><a class='sc' id='103'></a><a class='ms' id='p_23J_2416'></a><a class='msdiv' id='msdiv1084'></a>Kathaṃ nāma sāmasamasundarehi,<br>
Candanamudukagattehi;<br>
Rājā yajissate yaññaṃ,<br>
Sammūḷho catūhi gahapatīhi.</p>
<p><a class='sc' id='104'></a><a class='ms' id='p_23J_2417'></a><a class='msdiv' id='msdiv1085'></a>Yathā honti gāmanigamā,<br>
Suññā amanussakā brahāraññā;<br>
Tathā hessati pupphavatiyā,<br>
Yiṭṭhesu candasūriyesu”.</p>
<p><a class='sc' id='105'></a><a class='pts' id='pts6.148'></a><a class='ms' id='p_23J_2418'></a><a class='msdiv' id='msdiv1086'></a>“Ummattikā bhavissāmi,<br>
Bhūnahatā <span class='var' id='note1560' title='paṃsunāva (s2, s3, mr)'>paṃsunā ca</span> parikiṇṇā;<br>
Sace <span class='var' id='note1561' title='candakumāraṃ (s2, s3)'>candavaraṃ</span> hanti,<br>
Pāṇā me deva <span class='var' id='note1562' title='nirujjhanti (bj, pts1) | bhijjanti (s2, s3)'>rujjhanti</span>.</p>
<p><a class='sc' id='106'></a><a class='ms' id='p_23J_2419'></a><a class='msdiv' id='msdiv1087'></a>Ummattikā bhavissāmi,<br>
Bhūnahatā paṃsunā ca parikiṇṇā;<br>
Sace sūriyavaraṃ hanti,<br>
Pāṇā me deva rujjhanti”.</p>
<p><a class='sc' id='107'></a><a class='ms' id='p_23J_2420'></a><a class='msdiv' id='msdiv1088'></a>“Kinnumā na ramāpeyyuṃ,<br>
Aññamaññaṃ piyaṃvadā;<br>
Ghaṭṭikā uparikkhī ca,<br>
<span class='var' id='note1563' title='ghaṭṭiyā oparakkhī ca pokkharakkhī ca nāyikā (bj) | ghaṭṭikā uparikkhī ca pokkharaṇī ca gāyikā (s2, s3) | ghaṭṭiyā oparakkhī ca pokkharakkhī ca gāyikā (pts1)'>Pokkharaṇī ca bhārikā</span>;<br>
Candasūriyesu naccantiyo,<br>
Samā tāsaṃ na vijjati”.</p>
<p><a class='sc' id='108'></a><a class='ms' id='p_23J_2421'></a><a class='msdiv' id='msdiv1089'></a>“Imaṃ mayhaṃ hadayasokaṃ,<br>
<span class='var' id='note1564' title='paṭimuccatu (mr)'>Paṭimuñcatu</span> khaṇḍahāla tava mātā;<br>
Yo mayhaṃ hadayasoko,<br>
Candamhi vadhāya ninnīte.</p>
<p><a class='sc' id='109'></a><a class='ms' id='p_23J_2422'></a><a class='msdiv' id='msdiv1090'></a>Imaṃ mayhaṃ hadayasokaṃ,<br>
Paṭimuñcatu khaṇḍahāla tava mātā;<br>
Yo mayhaṃ hadayasoko,<br>
Sūriyamhi vadhāya ninnīte.</p>
<p><a class='sc' id='110'></a><a class='ms' id='p_23J_2423'></a><a class='msdiv' id='msdiv1091'></a>Imaṃ mayhaṃ hadayasokaṃ,<br>
Paṭimuñcatu khaṇḍahāla tava jāyā;<br>
Yo mayhaṃ hadayasoko,<br>
Candamhi vadhāya ninnīte.</p>
<p><a class='sc' id='111'></a><a class='ms' id='p_23J_2424'></a><a class='msdiv' id='msdiv1092'></a>Imaṃ mayhaṃ hadayasokaṃ,<br>
Paṭimuñcatu khaṇḍahāla tava jāyā;<br>
Yo mayhaṃ hadayasoko,<br>
Sūriyamhi vadhāya ninnīte.</p>
<p><a class='sc' id='112'></a><a class='ms' id='p_23J_2425'></a><a class='msdiv' id='msdiv1093'></a>Mā ca putte mā ca patiṃ,<br>
Addakkhi khaṇḍahāla tava mātā;<br>
Yo ghātesi kumāre,<br>
Adūsake sīhasaṅkāse.</p>
<p><a class='sc' id='113'></a><a class='ms' id='p_23J_2426'></a><a class='msdiv' id='msdiv1094'></a>Mā ca putte mā ca patiṃ,<br>
Addakkhi khaṇḍahāla tava mātā;<br>
Yo ghātesi kumāre,<br>
Apekkhite sabbalokassa.</p>
<p><a class='sc' id='114'></a><a class='ms' id='p_23J_2427'></a><a class='msdiv' id='msdiv1095'></a>Mā ca putte mā ca patiṃ,<br>
Addakkhi khaṇḍahāla tava jāyā;<br>
Yo ghātesi kumāre,<br>
Adūsake sīhasaṅkāse.</p>
<p><a class='sc' id='115'></a><a class='ms' id='p_23J_2428'></a><a class='msdiv' id='msdiv1096'></a>Mā ca putte mā ca patiṃ,<br>
Addakkhi khaṇḍahāla tava jāyā;<br>
Yo ghātesi kumāre,<br>
Apekkhite sabbalokassa”.</p>
<p><a class='sc' id='116'></a><a class='ms' id='p_23J_2429'></a><a class='msdiv' id='msdiv1097'></a>“Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthī asse ca pālema.</p>
<p><a class='sc' id='117'></a><a class='ms' id='p_23J_2430'></a><a class='msdiv' id='msdiv1098'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Hatthichakaṇāni ujjhema.</p>
<p><a class='sc' id='118'></a><a class='ms' id='p_23J_2431'></a><a class='msdiv' id='msdiv1099'></a>Mā no deva avadhi,<br>
Dāse no dehi khaṇḍahālassa;<br>
Api nigaḷabandhakāpi,<br>
Assachakaṇāni ujjhema.</p>
<p><a class='sc' id='119'></a><a class='ms' id='p_23J_2432'></a><a class='msdiv' id='msdiv1100'></a>Mā no deva avadhi,<br>
Dāse no dehi khaṇḍahālassa;<br>
Yassa honti tava kāmā,<br>
Api raṭṭhā pabbājitā;<br>
Bhikkhācariyaṃ carissāma.</p>
<p><a class='sc' id='120'></a><a class='pts' id='pts6.150'></a><a class='ms' id='p_23J_2433'></a><a class='msdiv' id='msdiv1101'></a>Dibbaṃ deva upayācanti,<br>
puttatthikāpi daliddā;<br>
Paṭibhānānipi hitvā,<br>
putte na labhanti ekaccā.</p>
<p><a class='sc' id='121'></a><a class='ms' id='p_23J_2434'></a><a class='msdiv' id='msdiv1102'></a><span class='var' id='note1565' title='assāsakāni (bj, pts1) | āsāsikāni (s2, s3)'>Āsīsikāni</span> karonti,<br>
Puttā no jāyantu tato <span class='var' id='note1566' title='puttā (pts1)'>paputtā</span>;<br>
Atha no akāraṇasmā,<br>
Yaññatthāya deva ghātesi.</p>
<p><a class='sc' id='122'></a><a class='ms' id='p_23J_2435'></a><a class='msdiv' id='msdiv1103'></a>Upayācitakena puttaṃ labhanti,<br>
Mā tāta no aghātesi;<br>
Mā kicchāladdhakehi puttehi,<br>
Yajittho imaṃ yaññaṃ.</p>
<p><a class='sc' id='123'></a><a class='ms' id='p_23J_2436'></a><a class='msdiv' id='msdiv1104'></a>Upayācitakena puttaṃ labhanti,<br>
Mā tāta no aghātesi;<br>
Mā kapaṇaladdhakehi puttehi,<br>
Ammāya no vippavāsesi.</p>
<p><a class='sc' id='124'></a><a class='ms' id='p_23J_2437'></a><a class='msdiv' id='msdiv1105'></a><span class='var' id='note1567' title='bahudukkha (bj, pts1) | bahudukkhaṃ (s2, s3, mr)'>Bahudukkhā</span> posiya candaṃ,<br>
amma tuvaṃ jīyase puttaṃ;<br>
Vandāmi kho te pāde,<br>
labhataṃ tāto paralokaṃ.</p>
<p><a class='sc' id='125'></a><a class='ms' id='p_23J_2438'></a><a class='msdiv' id='msdiv1106'></a>Handa ca maṃ upaguyha,<br>
Pāde te amma vandituṃ dehi;<br>
Gacchāmi dāni <span class='var' id='note1568' title='vippavāsaṃ (mr)'>pavāsaṃ</span>,<br>
Yaññatthāya ekarājassa.</p>
<p><a class='sc' id='126'></a><a class='ms' id='p_23J_2439'></a><a class='msdiv' id='msdiv1107'></a>Handa ca maṃ <span class='var' id='note1569' title='upaguyha (mr)'>upagūha</span>,<br>
Pāde te amma vandituṃ dehi;<br>
Gacchāmi dāni pavāsaṃ,<br>
Mātu katvā hadayasokaṃ.</p>
<p><a class='sc' id='127'></a><a class='ms' id='p_23J_2440'></a><a class='msdiv' id='msdiv1108'></a>Handa ca maṃ <span class='var' id='note1570' title='upaguyha (mr)'>upagūha</span>,<br>
Pāde te amma vandituṃ dehi;<br>
Gacchāmi dāni pavāsaṃ,<br>
Janassa katvā hadayasokaṃ”.</p>
<p><a class='sc' id='128'></a><a class='pts' id='pts6.151'></a><a class='ms' id='p_23J_2441'></a><a class='msdiv' id='msdiv1109'></a>“Handa ca padumapattānaṃ,<br>
Moḷiṃ bandhassu gotamiputta;<br>
<span class='var' id='note1571' title='campakadalavītimissāyo (bj) | campakadalivītimissāyo (pts1) | campakadalimissāyo (mr)'>Campakadalamissāyo</span>,<br>
Esā te porāṇikā pakati.</p>
<p><a class='sc' id='129'></a><a class='ms' id='p_23J_2442'></a><a class='msdiv' id='msdiv1110'></a>Handa ca vilepanaṃ te,<br>
Pacchimakaṃ candanaṃ vilimpassu;<br>
Yehi ca suvilitto,<br>
Sobhasi rājaparisāyaṃ.</p>
<p><a class='sc' id='130'></a><a class='ms' id='p_23J_2443'></a><a class='msdiv' id='msdiv1111'></a>Handa ca mudukāni vatthāni,<br>
Pacchimakaṃ kāsikaṃ nivāsehi;<br>
Yehi ca sunivattho,<br>
Sobhasi rājaparisāyaṃ.</p>
<p><a class='sc' id='131'></a><a class='ms' id='p_23J_2444'></a><a class='msdiv' id='msdiv1112'></a>Muttāmaṇikanakavibhūsitāni,<br>
Gaṇhassu hatthābharaṇāni;<br>
Yehi ca hatthābharaṇehi,<br>
Sobhasi rājaparisāyaṃ”.</p>
<p><a class='sc' id='132'></a><a class='ms' id='p_23J_2445'></a><a class='msdiv' id='msdiv1113'></a>“Na hi nūnāyaṃ raṭṭhapālo,<br>
Bhūmipati janapadassa dāyādo;<br>
Lokissaro mahanto,<br>
Putte snehaṃ janayati”.</p>
<p><a class='sc' id='133'></a><a class='ms' id='p_23J_2446'></a><a class='msdiv' id='msdiv1114'></a>“Mayhampi piyā puttā,<br>
Attā ca piyo tumhe ca bhariyāyo;<br>
Saggañca <span class='var' id='note1572' title='patthayamāno (s2, s3, mr)'>patthayāno</span>,<br>
Tenāhaṃ ghātayissāmi”.</p>
<p><a class='sc' id='134'></a><a class='pts' id='pts6.152'></a><a class='ms' id='p_23J_2447'></a><a class='msdiv' id='msdiv1115'></a>“Maṃ paṭhamaṃ ghātehi,<br>
Mā me hadayaṃ dukkhaṃ phālesi;<br>
<span class='var' id='note1573' title='analaṅkato (mr)'>Alaṅkato</span> sundarako,<br>
Putto deva tava sukhumālo.</p>
<p><a class='sc' id='135'></a><a class='ms' id='p_23J_2448'></a><a class='msdiv' id='msdiv1116'></a>Handayya maṃ hanassu,<br>
<span class='var' id='note1574' title='salokā (bj, pts1, mr) | sasokā (s2, s3)'>Paraloke</span> <span class='var' id='note1575' title='candiyena (bj, pts1, mr)'>candakena</span> hessāmi;<br>
Puññaṃ karassu vipulaṃ,<br>
Vicarāma ubhopi paraloke”.</p>
<p><a class='sc' id='136'></a><a class='ms' id='p_23J_2449'></a><a class='msdiv' id='msdiv1117'></a>“Mā tvaṃ cande rucci <span class='var' id='note1576' title='idaṃ padaṃ bj, pts1 potthakesu'>maraṇaṃ</span>,<br>
Bahukā tava devarā visālakkhi;<br>
Te taṃ ramayissanti,<br>
Yiṭṭhasmiṃ gotamiputte”.</p>
<p><a class='sc' id='137'></a><a class='ms' id='p_23J_2450'></a><a class='msdiv' id='msdiv1118'></a>Evaṃ vutte, candā attānaṃ,<br>
hanti hatthatalakehi;<br>
“<span class='var' id='note1577' title='alamatthu (bj, pts1)'>Alamettha</span> jīvitena,<br>
<span class='var' id='note1578' title='pāyāmi (bj, pts1)'>pissāmi</span> visaṃ marissāmi.</p>
<p><a class='sc' id='138'></a><a class='ms' id='p_23J_2451'></a><a class='msdiv' id='msdiv1119'></a>Na hi nūnimassa rañño,<br>
Mittāmaccā ca vijjare suhadā;<br>
Ye na vadanti rājānaṃ,<br>
Mā ghātayi orase putte.</p>
<p><a class='sc' id='139'></a><a class='ms' id='p_23J_2452'></a><a class='msdiv' id='msdiv1120'></a>Na hi nūnimassa rañño,<br>
Ñātī mittā ca vijjare suhadā;<br>
Ye na vadanti rājānaṃ,<br>
Mā ghātayi atraje putte.</p>
<p><a class='sc' id='140'></a><a class='pts' id='pts6.153'></a><a class='ms' id='p_23J_2453'></a><a class='msdiv' id='msdiv1121'></a>Ime tepi mayhaṃ puttā,<br>
Guṇino kāyūradhārino rāja;<br>
Tehipi yajassu yaññaṃ,<br>
Atha <span class='var' id='note1579' title='muccatu (pts1, mr)'>muñcatu</span> gotamiputte.</p>
<p><a class='sc' id='141'></a><a class='ms' id='p_23J_2454'></a><a class='msdiv' id='msdiv1122'></a>Bilasataṃ maṃ katvāna,<br>
Yajassu sattadhā mahārāja;<br>
Mā jeṭṭhaputtamavadhi,<br>
Adūsakaṃ sīhasaṅkāsaṃ.</p>
<p><a class='sc' id='142'></a><a class='ms' id='p_23J_2455'></a><a class='msdiv' id='msdiv1123'></a>Bilasataṃ maṃ katvāna,<br>
Yajassu sattadhā mahārāja;<br>
Mā jeṭṭhaputtamavadhi,<br>
Apekkhitaṃ sabbalokassa”.</p>
<p><a class='sc' id='143'></a><a class='ms' id='p_23J_2456'></a><a class='msdiv' id='msdiv1124'></a>“Bahukā tava dinnābharaṇā,<br>
Uccāvacā subhaṇitamhi;<br>
Muttāmaṇiveḷuriyā,<br>
Etaṃ te pacchimakaṃ dānaṃ”.</p>
<p><a class='sc' id='144'></a><a class='ms' id='p_23J_2457'></a><a class='msdiv' id='msdiv1125'></a>“Yesaṃ pubbe khandhesu,<br>
Phullā mālāguṇā vivattiṃsu;<br>
Tesajjapi <span class='var' id='note1580' title='pītanisito (bj, pts1)'>sunisito</span>,<br>
Nettiṃso vivattissati khandhesu.</p>
<p><a class='sc' id='145'></a><a class='ms' id='p_23J_2458'></a><a class='msdiv' id='msdiv1126'></a>Yesaṃ pubbe khandhesu,<br>
Cittā mālāguṇā vivattiṃsu;<br>
Tesajjapi sunisito,<br>
Nettiṃso vivattissati khandhesu.</p>
<p><a class='sc' id='146'></a><a class='ms' id='p_23J_2459'></a><a class='msdiv' id='msdiv1127'></a><span class='var' id='note1581' title='acirā (bj, s2, s3, pts1)'>Aciraṃ</span> vata nettiṃso,<br>
Vivattissati rājaputtānaṃ khandhesu;<br>
Atha mama hadayaṃ na phalati,<br>
Tāva daḷhabandhañca me āsi.</p>
<p><a class='sc' id='147'></a><a class='pts' id='pts6.154'></a><a class='ms' id='p_23J_2460'></a><a class='msdiv' id='msdiv1128'></a>Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Yaññatthāya ekarājassa.</p>
<p><a class='sc' id='148'></a><a class='ms' id='p_23J_2461'></a><a class='msdiv' id='msdiv1129'></a>Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Mātu katvā hadayasokaṃ.</p>
<p><a class='sc' id='149'></a><a class='ms' id='p_23J_2462'></a><a class='msdiv' id='msdiv1130'></a>Kāsikasucivatthadharā,<br>
Kuṇḍalino agalucandanavilittā;<br>
Niyyātha candasūriyā,<br>
Janassa katvā hadayasokaṃ.</p>
<p><a class='sc' id='150'></a><a class='ms' id='p_23J_2463'></a><a class='msdiv' id='msdiv1131'></a>Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Yaññatthāya ekarājassa.</p>
<p><a class='sc' id='151'></a><a class='ms' id='p_23J_2464'></a><a class='msdiv' id='msdiv1132'></a>Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Mātu katvā hadayasokaṃ.</p>
<p><a class='sc' id='152'></a><a class='ms' id='p_23J_2465'></a><a class='msdiv' id='msdiv1133'></a>Maṃsarasabhojanā nhāpakasunhāpitā,<br>
Kuṇḍalino agalucandanavilittā;<br>
Niyyātha candasūriyā,<br>
Janassa katvā hadayasokaṃ”.</p>
<p><a class='sc' id='153'></a><a class='ms' id='p_23J_2466'></a><a class='msdiv' id='msdiv1134'></a>Sabbasmiṃ upakkhaṭasmiṃ,<br>
Nisīdite <span class='var' id='note1582' title='candiyasmiṃ (bj, pts1) | candasuriyasmiṃ (s2, s3)'>candasmiṃ</span> yaññatthāya;<br>
Pañcālarājadhītā pañjalikā,<br>
<span class='var' id='note1583' title='sabbaparisamanupariyāsi (bj, pts1) | sabbaparisantaramanupariyāsi (s2, s3)'>Sabbaparisāya samanupariyāyi</span>.</p>
<p><a class='sc' id='154'></a><a class='ms' id='p_23J_2467'></a><a class='msdiv' id='msdiv1135'></a>“Yena saccena khaṇḍahālo,<br>
Pāpakammaṃ karoti dummedho;<br>
Etena saccavajjena,<br>
Samaṅginī sāmikena homi.</p>
<p><a class='sc' id='155'></a><a class='ms' id='p_23J_2468'></a><a class='msdiv' id='msdiv1136'></a>Ye idhatthi amanussā,<br>
Yāni ca yakkhabhūtabhabyāni;<br>
Karontu me veyyāvaṭikaṃ,<br>
Samaṅginī sāmikena homi.</p>
<p><a class='sc' id='156'></a><a class='pts' id='pts6.155'></a><a class='ms' id='p_23J_2469'></a><a class='msdiv' id='msdiv1137'></a>Yā devatā idhāgatā,<br>
Yāni ca yakkhabhūtabhabyāni;<br>
Saraṇesiniṃ anāthaṃ tāyatha maṃ,<br>
Yācāmahaṃ pati māhaṃ <span class='var' id='note1584' title='ajiyyaṃ (bj)'>ajeyyaṃ</span>”.</p>
<p><a class='sc' id='157'></a><a class='ms' id='p_23J_2470'></a><a class='msdiv' id='msdiv1138'></a>Taṃ sutvā amanusso,<br>
Ayokūṭaṃ paribbhametvāna;<br>
Bhayamassa janayanto,<br>
Rājānaṃ idamavoca.</p>
<p><a class='sc' id='158'></a><a class='ms' id='p_23J_2471'></a><a class='msdiv' id='msdiv1139'></a>“Bujjhassu kho rājakali,<br>
Mā <span class='var' id='note1585' title='mā tehaṃ (s2, s3)'>tāhaṃ</span> matthakaṃ <span class='var' id='note1586' title='nitāḷemi (bj, pts1) | nipphālesiṃ (mr)'>nitāḷesiṃ</span>;<br>
Mā jeṭṭhaputtamavadhi,<br>
Adūsakaṃ sīhasaṅkāsaṃ.</p>
<p><a class='sc' id='159'></a><a class='ms' id='p_23J_2472'></a><a class='msdiv' id='msdiv1140'></a>Ko te diṭṭho rājakali,<br>
Puttabhariyāyo <span class='var' id='note1587' title='haññamānā (bj, mr)'>haññamānāyo</span>;<br>
Seṭṭhi ca gahapatayo,<br>
Adūsakā saggakāmā hi”.</p>
<p><a class='sc' id='160'></a><a class='ms' id='p_23J_2473'></a><a class='msdiv' id='msdiv1141'></a>Taṃ sutvā khaṇḍahālo,<br>
Rājā ca abbhutamidaṃ disvāna;<br>
Sabbesaṃ bandhanāni mocesuṃ,<br>
Yathā taṃ <span class='var' id='note1588' title='apāpānaṃ (bj, pts1)'>anupaghātaṃ</span>.</p>
<p><a class='sc' id='161'></a><a class='ms' id='p_23J_2474'></a><a class='msdiv' id='msdiv1142'></a>Sabbesu vippamuttesu,<br>
Ye tattha samāgatā tadā āsuṃ;<br>
Sabbe ekekaleḍḍukamadaṃsu,<br>
Esa vadho khaṇḍahālassa.</p>
<p><a class='sc' id='162'></a><a class='pts' id='pts6.156'></a><a class='ms' id='p_23J_2475'></a><a class='msdiv' id='msdiv1143'></a>Sabbe <span class='var' id='note1589' title='patiṃsu (bj) | patitvā (pts1)'>paviṭṭhā</span> nirayaṃ,<br>
Yathā taṃ pāpakaṃ karitvāna;<br>
Na hi pāpakammaṃ katvā,<br>
Labbhā sugatiṃ ito gantuṃ.</p>
<p><a class='sc' id='163'></a><a class='ms' id='p_23J_2476'></a><a class='msdiv' id='msdiv1144'></a>Sabbesu vippamuttesu,<br>
<span class='var' id='note1590' title='ye ca (bj, pts1)'>Ye</span> tattha samāgatā tadā āsuṃ;<br>
Candaṃ abhisiñciṃsu,<br>
Samāgatā <span class='var' id='note1591' title='rājapurisā (s2, s3)'>rājaparisā</span> ca.</p>
<p><a class='sc' id='164'></a><a class='ms' id='p_23J_2477'></a><a class='msdiv' id='msdiv1145'></a>Sabbesu vippamuttesu,<br>
<span class='var' id='note1592' title='ye ca (bj, pts1) | yā (s2, s3)'>Ye</span> tattha samāgatā tadā āsuṃ;<br>
Candaṃ abhisiñciṃsu,<br>
Samāgatā rājakaññāyo ca.</p>
<p><a class='sc' id='165'></a><a class='ms' id='p_23J_2478'></a><a class='msdiv' id='msdiv1146'></a>Sabbesu vippamuttesu,<br>
Ye tattha samāgatā tadā āsuṃ;<br>
Candaṃ abhisiñciṃsu,<br>
Samāgatā <span class='var' id='note1593' title='devapurisā (s2, s3)'>devaparisā</span> ca.</p>
<p><a class='sc' id='166'></a><a class='ms' id='p_23J_2479'></a><a class='msdiv' id='msdiv1147'></a>Sabbesu vippamuttesu,<br>
<span class='var' id='note1594' title='ye ca (bj, pts1) | yā (s2, s3)'>Ye</span> tattha samāgatā tadā āsuṃ;<br>
Candaṃ abhisiñciṃsu,<br>
Samāgatā devakaññāyo ca.</p>
<p><a class='sc' id='167'></a><a class='ms' id='p_23J_2480'></a><a class='msdiv' id='msdiv1148'></a>Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā <span class='var' id='note1595' title='rājapurisā (s2, s3)'>rājaparisā</span> ca.</p>
<p><a class='sc' id='168'></a><a class='ms' id='p_23J_2481'></a><a class='msdiv' id='msdiv1149'></a>Sabbesu vippamuttesu,<br>
<span class='var' id='note1596' title='ye ca (bj, pts1) | yā (s2, s3)'>Ye</span> tattha samāgatā tadā āsuṃ;<br>
Celukkhepamakaruṃ,<br>
Samāgatā rājakaññāyo ca.</p>
<p><a class='sc' id='169'></a><a class='ms' id='p_23J_2482'></a><a class='msdiv' id='msdiv1150'></a>Sabbesu vippamuttesu,<br>
Ye tattha samāgatā tadā āsuṃ;<br>
Celukkhepamakaruṃ,<br>
Samāgatā <span class='var' id='note1597' title='devapurisā (s2, s3)'>devaparisā</span> ca.</p>
<p><a class='sc' id='170'></a><a class='ms' id='p_23J_2483'></a><a class='msdiv' id='msdiv1151'></a>Sabbesu vippamuttesu,<br>
<span class='var' id='note1598' title='ye ca (bj, pts1) | yā (s2, s3)'>Ye</span> tattha samāgatā tadā āsuṃ;<br>
Celukkhepamakaruṃ,<br>
Samāgatā devakaññāyo ca.</p>
<p><a class='sc' id='171'></a><a class='ms' id='p_23J_2484'></a><a class='msdiv' id='msdiv1152'></a>Sabbesu vippamuttesu,<br>
<span class='var' id='note1599' title='bahū ānandano ahu vaṃso (bj) | bahū ānandino ahu (s2, s3) | bahu ānandito ahu vaṃso (pts1)'>Bahū ānanditā ahuṃ</span>;<br>
<span class='var' id='note1600' title='nandippavesi nagaraṃ (bj, pts1) | vādiṃsu nandippavesanagaraṃ (s2, s3) | nandiṃ pavesi nagare (mr)'>Nandiṃ pavesi nagaraṃ</span>,<br>
Bandhanā mokkho aghositthāti.</p>
</blockquote>
<p class='endsutta'><a class='sc' id='172'></a><a class='ms' id='p_23J_2485'></a><span class='var' id='note1601' title='khaṇḍahālajātakaṃ (bj, pts1)'>Candakumārajātakaṃ</span> sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
