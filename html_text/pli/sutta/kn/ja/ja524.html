<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja524' lang='pli'>
<header>
<ul>
<li class='division'>Jātaka</li>
<li>Cattālīsanipāta</li>
<li>Tesakuṇavagga</li>
</ul>
<h1>524. Saṅkhapālajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.165'></a><a class='ms' id='p_23J_147'></a><a class='msdiv' id='msdiv143'></a>“Ariyāvakāsosi pasannanetto,<br>
Maññe bhavaṃ pabbajito kulamhā;<br>
Kathaṃ nu vittāni pahāya bhoge,<br>
Pabbaji nikkhamma gharā <span class='var' id='note113' title='sapañño (s2, s3) | sapaññā (pts1)'>sapañña</span>”.</p>
<p><a class='sc' id='2'></a><a class='ms' id='p_23J_148'></a><a class='msdiv' id='msdiv144'></a>“Sayaṃ vimānaṃ naradeva disvā,<br>
Mahānubhāvassa mahoragassa;<br>
Disvāna puññāna mahāvipākaṃ,<br>
Saddhāyahaṃ pabbajitomhi rāja”.</p>
<p><a class='sc' id='3'></a><a class='ms' id='p_23J_149'></a><a class='msdiv' id='msdiv145'></a>“Na kāmakāmā na bhayā na dosā,<br>
Vācaṃ musā pabbajitā bhaṇanti;<br>
Akkhāhi me pucchito etamatthaṃ,<br>
Sutvāna me jāyihitippasādo”.</p>
<p><a class='sc' id='4'></a><a class='ms' id='p_23J_150'></a><a class='msdiv' id='msdiv146'></a>“<span class='var' id='note114' title='vaṇijja (pts1)'>Vāṇijja</span> raṭṭhādhipa gacchamāno,<br>
Pathe addasāsimhi <span class='var' id='note115' title='milācaputte (bj, pts1)'>bhojaputte</span>;<br>
Pavaddhakāyaṃ uragaṃ mahantaṃ,<br>
Ādāya gacchante pamodamāne.</p>
<p><a class='sc' id='5'></a><a class='ms' id='p_23J_151'></a><a class='msdiv' id='msdiv147'></a>Sohaṃ samāgamma janinda tehi,<br>
Pahaṭṭhalomo avacamhi bhīto;<br>
‘Kuhiṃ ayaṃ <span class='var' id='note116' title='niyyati (mr)'>nīyati</span> bhīmakāyo,<br>
Nāgena kiṃ kāhatha bhojaputtā’.</p>
<p><a class='sc' id='6'></a><a class='pts' id='pts5.166'></a><a class='ms' id='p_23J_152'></a><a class='msdiv' id='msdiv148'></a>‘Nāgo ayaṃ nīyati <span class='var' id='note117' title='bhojanatthaṃ (bj, s2, s3, pts1)'>bhojanatthā</span>,<br>
Pavaddhakāyo urago mahanto;<br>
Sāduñca thūlañca muduñca maṃsaṃ,<br>
Na tvaṃ rasaññāsi videhaputta.</p>
<p><a class='sc' id='7'></a><a class='ms' id='p_23J_153'></a><a class='msdiv' id='msdiv149'></a>Ito mayaṃ gantvā sakaṃ <span class='var' id='note118' title='niketanaṃ (pts1)'>niketaṃ</span>,<br>
Ādāya satthāni vikopayitvā;<br>
Maṃsāni <span class='var' id='note119' title='bhakkhāma (s2, s3)'>bhokkhāma</span> pamodamānā,<br>
Mayañhi ve sattavo pannagānaṃ’.</p>
<p><a class='sc' id='8'></a><a class='ms' id='p_23J_154'></a><a class='msdiv' id='msdiv150'></a>‘Sace ayaṃ nīyati bhojanatthā,<br>
Pavaddhakāyo urago mahanto;<br>
Dadāmi vo <span class='var' id='note120' title='balivaddāni (bj, pts1) | balibaddhāni (s2, s3)'>balibaddāni</span> soḷasa,<br>
Nāgaṃ imaṃ muñcatha bandhanasmā’.</p>
<p><a class='sc' id='9'></a><a class='ms' id='p_23J_155'></a><a class='msdiv' id='msdiv151'></a>‘Addhā hi no bhakkho ayaṃ manāpo,<br>
<span class='var' id='note121' title='... oragā ... (s2, s3) | bahuṃ ca no urago bhuttapubbo (mr)'>Bahū ca no uragā bhuttapubbā</span>;<br>
Karoma te taṃ vacanaṃ <span class='var' id='note122' title='āḷāra (mr)'>aḷāra</span>,<br>
Mittañca no hohi videhaputta’.</p>
<p><a class='sc' id='10'></a><a class='ms' id='p_23J_156'></a><a class='msdiv' id='msdiv152'></a>Tadāssu te bandhanā mocayiṃsu,<br>
Yaṃ natthuto paṭimokkassa pāse;<br>
Mutto ca so bandhanā nāgarājā,<br>
Pakkāmi pācīnamukho muhuttaṃ.</p>
<p><a class='sc' id='11'></a><a class='ms' id='p_23J_157'></a><a class='msdiv' id='msdiv153'></a>Gantvāna pācīnamukho muhuttaṃ,<br>
Puṇṇehi nettehi palokayī maṃ;<br>
Tadāssahaṃ piṭṭhito anvagacchiṃ,<br>
Dasaṅguliṃ añjaliṃ paggahetvā.</p>
<p><a class='sc' id='12'></a><a class='ms' id='p_23J_158'></a><a class='msdiv' id='msdiv154'></a>‘Gaccheva kho tvaṃ taramānarūpo,<br>
Mā taṃ amittā punaraggahesuṃ;<br>
Dukkho hi luddehi punā samāgamo,<br>
Adassanaṃ bhojaputtāna gaccha’.</p>
<p><a class='sc' id='13'></a><a class='pts' id='pts5.167'></a><a class='ms' id='p_23J_159'></a><a class='msdiv' id='msdiv155'></a>Agamāsi so rahadaṃ vippasannaṃ,<br>
Nīlobhāsaṃ ramaṇīyaṃ sutitthaṃ;<br>
<span class='var' id='note123' title='samonataṃ (s2, s3, mr)'>Samotataṃ</span> jambuhi vetasāhi,<br>
Pāvekkhi nittiṇṇabhayo patīto.</p>
<p><a class='sc' id='14'></a><a class='ms' id='p_23J_160'></a><a class='msdiv' id='msdiv156'></a>So taṃ pavissa na cirassa nāgo,<br>
Dibbena me pāturahuṃ janinda;<br>
Upaṭṭhahī maṃ pitaraṃva putto,<br>
Hadayaṅgamaṃ kaṇṇasukhaṃ bhaṇanto.</p>
<p><a class='sc' id='15'></a><a class='ms' id='p_23J_161'></a><a class='msdiv' id='msdiv157'></a>‘Tvaṃ mesi mātā ca <span class='var' id='note124' title='pitā ca (pts1)'>pitā</span> aḷāra,<br>
Abbhantaro pāṇadado sahāyo;<br>
Sakañca iddhiṃ <span class='var' id='note125' title='paṭilābhitosmi (bj, pts1)'>paṭilābhakosmi</span>,<br>
Aḷāra passa me nivesanāni;<br>
Pahūtabhakkhaṃ bahuannapānaṃ,<br>
Masakkasāraṃ viya vāsavassa.</p>
<p><a class='sc' id='16'></a><a class='pts' id='pts5.168'></a><a class='ms' id='p_23J_162'></a><a class='msdiv' id='msdiv158'></a>Taṃ bhūmibhāgehi upetarūpaṃ,<br>
Asakkharā ceva mudū subhā ca;<br>
<span class='var' id='note126' title='nīcatiṇā (bj) | nīcātiṇā (s2, s3, pts1)'>Nīcattiṇā</span> apparajā ca bhūmi,<br>
Pāsādikā yattha jahanti sokaṃ.</p>
<p><a class='sc' id='17'></a><a class='ms' id='p_23J_163'></a><a class='msdiv' id='msdiv159'></a>Anāvakulā veḷuriyūpanīlā,<br>
Catuddisaṃ ambavanaṃ surammaṃ;<br>
Pakkā ca pesī ca phalā suphullā,<br>
Niccotukā dhārayantī phalāni’.</p>
<p><a class='sc' id='18'></a><a class='pts' id='pts5.169'></a><a class='ms' id='p_23J_164'></a><a class='msdiv' id='msdiv160'></a>Tesaṃ vanānaṃ naradeva majjhe,<br>
Nivesanaṃ bhassarasannikāsaṃ;<br>
Rajataggaḷaṃ sovaṇṇamayaṃ uḷāraṃ,<br>
Obhāsatī vijjurivantalikkhe.</p>
<p><a class='sc' id='19'></a><a class='ms' id='p_23J_165'></a><a class='msdiv' id='msdiv161'></a>Maṇīmayā <span class='var' id='note127' title='sovaṇṇamayā (bj, s2, s3, pts1)'>soṇṇamayā</span> uḷārā,<br>
Anekacittā satataṃ sunimmitā;<br>
Paripūrā kaññāhi alaṅkatābhi,<br>
Suvaṇṇakāyūradharāhi rāja.</p>
<p><a class='sc' id='20'></a><a class='ms' id='p_23J_166'></a><a class='msdiv' id='msdiv162'></a>So saṅkhapālo taramānarūpo,<br>
Pāsādamāruyha anomavaṇṇo;<br>
Sahassathambhaṃ atulānubhāvaṃ,<br>
Yatthassa bhariyā mahesī ahosi.</p>
<p><a class='sc' id='21'></a><a class='ms' id='p_23J_167'></a><a class='msdiv' id='msdiv163'></a>Ekā ca nārī taramānarūpā,<br>
Ādāya veḷuriyamayaṃ mahagghaṃ;<br>
Subhaṃ maṇiṃ jātimantūpapannaṃ,<br>
Acoditā āsanamabbhihāsi.</p>
<p><a class='sc' id='22'></a><a class='ms' id='p_23J_168'></a><a class='msdiv' id='msdiv164'></a>Tato maṃ urago hatthe gahetvā,<br>
Nisīdayī pāmukhaāsanasmiṃ;<br>
‘Idamāsanaṃ atra bhavaṃ nisīdatu,<br>
Bhavañhi me aññataro garūnaṃ’.</p>
<p><a class='sc' id='23'></a><a class='ms' id='p_23J_169'></a><a class='msdiv' id='msdiv165'></a>Aññā ca nārī taramānarūpā,<br>
Ādāya vāriṃ upasaṅkamitvā;<br>
Pādāni pakkhālayī me janinda,<br>
<span class='var' id='note128' title='bhariyā ca (pts1)'>Bhariyāva</span> bhattū patino piyassa.</p>
<p><a class='sc' id='24'></a><a class='pts' id='pts5.170'></a><a class='ms' id='p_23J_170'></a><a class='msdiv' id='msdiv166'></a>Aparā ca nārī taramānarūpā,<br>
Paggayha <span class='var' id='note129' title='sovaṇṇamayā (pts1)'>sovaṇṇamayāya</span> pātiyā;<br>
Anekasūpaṃ vividhaṃ viyañjanaṃ,<br>
Upanāmayī bhatta manuññarūpaṃ.</p>
<p><a class='sc' id='25'></a><a class='ms' id='p_23J_171'></a><a class='msdiv' id='msdiv167'></a><span class='var' id='note130' title='tūriyehi (mr)'>Turiyehi</span> maṃ bhārata bhuttavantaṃ,<br>
Upaṭṭhahuṃ bhattu mano viditvā;<br>
<span class='var' id='note131' title='taduttariṃ (mr)'>Tatuttariṃ</span> maṃ nipatī mahantaṃ,<br>
Dibbehi kāmehi anappakehi.</p>
<p><a class='sc' id='26'></a><a class='ms' id='p_23J_172'></a><a class='msdiv' id='msdiv168'></a>‘Bhariyā mametā tisatā aḷāra,<br>
Sabbattamajjhā padumuttarābhā;<br>
Aḷāra etāssu te kāmakārā,<br>
Dadāmi te tā paricārayassu’.</p>
<p><a class='sc' id='27'></a><a class='pts' id='pts5.171'></a><a class='ms' id='p_23J_173'></a><a class='msdiv' id='msdiv169'></a>Saṃvaccharaṃ dibbarasānubhutvā,<br>
<span class='var' id='note132' title='tadassahaṃ (bj, pts1)'>Tadāssuhaṃ</span> <span class='var' id='note133' title='uttariṃ paccabhāsiṃ (bj, pts1) | uttari paccabhāsiṃ (s2, s3)'>uttarimajjhabhāsiṃ</span>;<br>
‘Nāgassidaṃ kinti kathañca laddhaṃ,<br>
Kathajjhagamāsi vimānaseṭṭhaṃ.</p>
<p><a class='sc' id='28'></a><a class='ms' id='p_23J_174'></a><a class='msdiv' id='msdiv170'></a>Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchāmi <span class='var' id='note134' title='te (pts1)'>taṃ</span> nāgarājetamatthaṃ,<br>
Kathajjhagamāsi vimānaseṭṭhaṃ’.</p>
<p><a class='sc' id='29'></a><a class='ms' id='p_23J_175'></a><a class='msdiv' id='msdiv171'></a>‘Nādhiccaladdhaṃ na pariṇāmajaṃ me,<br>
Na sayaṃkataṃ nāpi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ vimānaṃ’.</p>
<p><a class='sc' id='30'></a><a class='ms' id='p_23J_176'></a><a class='msdiv' id='msdiv172'></a>‘Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Akkhāhi me nāgarājetamatthaṃ,<br>
Kathaṃ nu te laddhamidaṃ vimānaṃ’.</p>
<p><a class='sc' id='31'></a><a class='pts' id='pts5.172'></a><a class='ms' id='p_23J_177'></a><a class='msdiv' id='msdiv173'></a>‘Rājā ahosiṃ magadhānamissaro,<br>
Duyyodhano nāma mahānubhāvo;<br>
So ittaraṃ jīvitaṃ saṃviditvā,<br>
Asassataṃ vipariṇāmadhammaṃ.</p>
<p><a class='sc' id='32'></a><a class='ms' id='p_23J_178'></a><a class='msdiv' id='msdiv174'></a>Annañca pānañca pasannacitto,<br>
Sakkacca dānaṃ vipulaṃ <span class='var' id='note135' title='adāsi (pts1)'>adāsiṃ</span>;<br>
Opānabhūtaṃ me gharaṃ tadāsi,<br>
Santappitā samaṇabrāhmaṇā ca.</p>
<p><a class='sc' id='33'></a><a class='ms' id='p_23J_179'></a><a class='msdiv' id='msdiv175'></a><span class='var' id='note136' title=' ayaṃ gāthā pā1 potthake'>Mālañca gandhañca vilepanañca,<br>
<span class='var' id='note137' title='padīpayaṃ (s2, s3, mr)'>Padīpiyaṃ</span> yānamupassayañca;<br>
Acchādanaṃ seyyamathannapānaṃ,<br>
Sakkacca dānāni adamha tattha</span>.</p>
<p><a class='sc' id='34'></a><a class='ms' id='p_23J_180'></a><a class='msdiv' id='msdiv176'></a>Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teneva me laddhamidaṃ vimānaṃ,<br>
Pahūtabhakkhaṃ bahuannapānaṃ;<br>
Naccehi gītehi cupetarūpaṃ,<br>
Ciraṭṭhitikaṃ na ca sassatāyaṃ’.</p>
<p><a class='sc' id='35'></a><a class='ms' id='p_23J_181'></a><a class='msdiv' id='msdiv177'></a>‘Appānubhāvā taṃ mahānubhāvaṃ,<br>
Tejassinaṃ hanti atejavanto;<br>
Kimeva dāṭhāvudha kiṃ paṭicca,<br>
<span class='var' id='note139' title='hatthattha ... (bj, s2, s3)'>Hatthattamāgacchi</span> <span class='var' id='note140' title='vaṇibbakānaṃ (bj)'>vanibbakānaṃ</span>.</p>
<p><a class='sc' id='36'></a><a class='ms' id='p_23J_182'></a><a class='msdiv' id='msdiv178'></a>Bhayaṃ nu te anvagataṃ mahantaṃ,<br>
Tejo nu te nānvagaṃ dantamūlaṃ;<br>
Kimeva dāṭhāvudha kiṃ paṭicca,<br>
Kilesamāpajji vanibbakānaṃ’.</p>
<p><a class='sc' id='37'></a><a class='ms' id='p_23J_183'></a><a class='msdiv' id='msdiv179'></a>‘Na me bhayaṃ anvagataṃ mahantaṃ,<br>
Tejo na sakkā mama <span class='var' id='note141' title='tebhihantuṃ (s2, s3, mr)'>tehi hantuṃ</span>;<br>
Satañca dhammāni sukittitāni,<br>
Samuddavelāva duraccayāni.</p>
<p><a class='sc' id='38'></a><a class='ms' id='p_23J_184'></a><a class='msdiv' id='msdiv180'></a>Cātuddasiṃ pañcadasiṃ aḷāra,<br>
Uposathaṃ niccamupāvasāmi;<br>
Athāgamuṃ soḷasa bhojaputtā,<br>
Rajjuṃ gahetvāna daḷhañca pāsaṃ.</p>
<p><a class='sc' id='39'></a><a class='pts' id='pts5.173'></a><a class='ms' id='p_23J_185'></a><a class='msdiv' id='msdiv181'></a>Bhetvāna nāsaṃ <span class='var' id='note142' title='antakassa (mr)'>atikassa</span> rajjuṃ,<br>
Nayiṃsu maṃ samparigayha luddā;<br>
Etādisaṃ dukkhamahaṃ <span class='var' id='note143' title='titikkhiṃ (pts1)'>titikkhaṃ</span>,<br>
Uposathaṃ appaṭikopayanto’.</p>
<p><a class='sc' id='40'></a><a class='ms' id='p_23J_186'></a><a class='msdiv' id='msdiv182'></a>‘Ekāyane taṃ pathe addasaṃsu,<br>
Balena vaṇṇena cupetarūpaṃ;<br>
Siriyā paññāya ca bhāvitosi,<br>
Kiṃ <span class='var' id='note144' title='kimatthiyaṃ (bj, s2, s3, pts1)'>patthayaṃ</span> nāga tapo karosi’.</p>
<p><a class='sc' id='41'></a><a class='ms' id='p_23J_187'></a><a class='msdiv' id='msdiv183'></a>‘Na puttahetū na dhanassa hetu,<br>
Na āyuno cāpi aḷāra hetu;<br>
Manussayoniṃ abhipatthayāno,<br>
Tasmā parakkamma tapo karomi’.</p>
<p><a class='sc' id='42'></a><a class='ms' id='p_23J_188'></a><a class='msdiv' id='msdiv184'></a>‘Tvaṃ lohitakkho vihatantaraṃso,<br>
Alaṅkato kappitakesamassu;<br>
Surosito lohitacandanena,<br>
Gandhabbarājāva disā <span class='var' id='note145' title='pabhāsi (mr)'>pabhāsasi</span>.</p>
<p><a class='sc' id='43'></a><a class='ms' id='p_23J_189'></a><a class='msdiv' id='msdiv185'></a>Deviddhipattosi mahānubhāvo,<br>
Sabbehi kāmehi samaṅgibhūto;<br>
Pucchāmi taṃ nāgarājetamatthaṃ,<br>
Seyyo ito kena manussaloko’.</p>
<p><a class='sc' id='44'></a><a class='ms' id='p_23J_190'></a><a class='msdiv' id='msdiv186'></a>‘Aḷāra nāññatra manussalokā,<br>
Suddhī va saṃvijjati saṃyamo vā;<br>
Ahañca laddhāna manussayoniṃ,<br>
Kāhāmi jātimaraṇassa antaṃ’.</p>
<p><a class='sc' id='45'></a><a class='ms' id='p_23J_191'></a><a class='msdiv' id='msdiv187'></a>‘Saṃvaccharo me <span class='var' id='note146' title='usito (bj) | vusito (pts1)'>vasato</span> tavantike,<br>
Annena pānena upaṭṭhitosmi;<br>
Āmantayitvāna palemi nāga,<br>
<span class='var' id='note147' title='cirappavuṭṭhosmi (s2, s3, c1) | cirappavuttho asmi (pts1)'>Cirappavutthosmi</span> ahaṃ janinda’.</p>
<p><a class='sc' id='46'></a><a class='pts' id='pts5.174'></a><a class='ms' id='p_23J_192'></a><a class='msdiv' id='msdiv188'></a>‘Puttā <span class='var' id='note148' title='ca’nujīvino (bj, pts1)'>ca dārā anujīvino ca</span>,<br>
Niccānusiṭṭhā upatiṭṭhathetaṃ;<br>
Kaccinnu taṃ <span class='var' id='note149' title='nābhisaṃsittha (bj, s2, s3, pts1)'>nābhisapittha</span> koci,<br>
Piyañhi me dassanaṃ <span class='var' id='note150' title='tuyhaḷāra (bj) | tuyha (s2, s3, pts1)'>tuyhaṃ aḷāra</span>’.</p>
<p><a class='sc' id='47'></a><a class='ms' id='p_23J_193'></a><a class='msdiv' id='msdiv189'></a>‘Yathāpi mātū ca pitū agāre,<br>
Putto piyo paṭivihito <span class='var' id='note151' title='va seyyo (pts1)'>vaseyya</span>;<br>
Tatopi mayhaṃ idhameva seyyo,<br>
Cittañhi te nāga mayī pasannaṃ’.</p>
<p><a class='sc' id='48'></a><a class='ms' id='p_23J_194'></a><a class='msdiv' id='msdiv190'></a>‘Maṇī mamaṃ vijjati <span class='var' id='note152' title='lohitaṅgo (s2, s3, mr)'>lohitaṅko</span>,<br>
Dhanāharo maṇiratanaṃ uḷāraṃ;<br>
Ādāya <span class='var' id='note153' title='taṃ (bj, pts1)'>tvaṃ</span> gaccha sakaṃ niketaṃ,<br>
Laddhā dhanaṃ taṃ maṇimossajassu’.</p>
<p><a class='sc' id='49'></a><a class='pts' id='pts5.176'></a><a class='ms' id='p_23J_195'></a><a class='msdiv' id='msdiv191'></a>Diṭṭhā mayā mānusakāpi kāmā,<br>
Asassatā vipariṇāmadhammā;<br>
Ādīnavaṃ kāmaguṇesu disvā,<br>
Saddhāyahaṃ pabbajitomhi rāja.</p>
<p><a class='sc' id='50'></a><a class='ms' id='p_23J_196'></a><a class='msdiv' id='msdiv192'></a>Dumapphalānīva patanti māṇavā,<br>
Daharā ca vuddhā ca sarīrabhedā;<br>
Etampi disvā pabbajitomhi rāja,<br>
Apaṇṇakaṃ sāmaññameva seyyo”.</p>
<p><a class='sc' id='51'></a><a class='ms' id='p_23J_197'></a><a class='msdiv' id='msdiv193'></a>“Addhā have sevitabbā sapaññā,<br>
Bahussutā ye bahuṭhānacintino;<br>
Nāgañca sutvāna tavañcaḷāra,<br>
Kāhāmi puññāni anappakāni”.</p>
<p><a class='sc' id='52'></a><a class='ms' id='p_23J_198'></a><a class='msdiv' id='msdiv194'></a>“Addhā have sevitabbā sapaññā,<br>
Bahussutā ye bahuṭhānacintino;<br>
Nāgañca sutvāna mamañca rāja,<br>
Karohi puññāni anappakānī”ti.</p>
</blockquote>
<p class='endsutta'><a class='sc' id='53'></a><a class='ms' id='p_23J_199'></a>Saṅkhapālajātakaṃ catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
