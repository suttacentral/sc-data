<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja525' lang='pli'>
<header>
<ul>
<li class='division'>Jātaka</li>
<li>Cattālīsanipāta</li>
<li>Tesakuṇavagga</li>
</ul>
<h1><span class='var' id='note154' title='cullasutasomajātakaṃ (bj, s2, s3) | cullasutasomajātaka (pts1)'>5 Cūḷasutasomajātaka</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts5.178'></a><a class='ms' id='p_23J_200'></a><a class='msdiv' id='msdiv195'></a>“Āmantayāmi nigamaṃ,<br>
mittāmacce <span class='var' id='note155' title='pārisajje ca (bj, s2, s3) | parīsaje (pts1)'>parissaje</span>;<br>
Sirasmiṃ palitaṃ jātaṃ,<br>
pabbajjaṃ dāni rocahaṃ”.</p>
<p><a class='sc' id='2'></a><a class='ms' id='p_23J_201'></a><a class='msdiv' id='msdiv196'></a>“Abhumme kathaṃ nu bhaṇasi,<br>
Sallaṃ me deva urasi <span class='var' id='note156' title='kampesi (pts1)'>kappesi</span>;<br>
Sattasatā te bhariyā,<br>
Kathaṃ nu te tā bhavissanti”.</p>
<p><a class='sc' id='3'></a><a class='ms' id='p_23J_202'></a><a class='msdiv' id='msdiv197'></a>“Paññāyihinti etā,<br>
Daharā aññampi tā gamissanti;<br>
Saggañcassa patthayāno,<br>
Tena ahaṃ pabbajissāmi”.</p>
<p><a class='sc' id='4'></a><a class='pts' id='pts5.179'></a><a class='ms' id='p_23J_203'></a><a class='msdiv' id='msdiv198'></a>“Dulladdhaṃ me āsi sutasoma,<br>
Yassa te homahaṃ mātā;<br>
Yaṃ me vilapantiyā,<br>
Anapekkho pabbajasi deva.</p>
<p><a class='sc' id='5'></a><a class='ms' id='p_23J_204'></a><a class='msdiv' id='msdiv199'></a>Dulladdhaṃ me āsi sutasoma,<br>
Yaṃ taṃ ahaṃ vijāyissaṃ;<br>
Yaṃ me vilapantiyā,<br>
Anapekkho pabbajasi deva”.</p>
<p><a class='sc' id='6'></a><a class='ms' id='p_23J_205'></a><a class='msdiv' id='msdiv200'></a>“Ko nāmeso dhammo,<br>
Sutasoma kā ca nāma pabbajjā;<br>
Yaṃ no amhe jiṇṇe,<br>
Anapekkho pabbajasi deva.</p>
<p><a class='sc' id='7'></a><a class='ms' id='p_23J_206'></a><a class='msdiv' id='msdiv201'></a>Puttāpi tuyhaṃ bahavo,<br>
daharā appattayobbanā;<br>
Mañjū <span class='var' id='note157' title='te (bj, pts1)'>tepi</span> taṃ apassantā,<br>
maññe dukkhaṃ nigacchanti”.</p>
<p><a class='sc' id='8'></a><a class='ms' id='p_23J_207'></a><a class='msdiv' id='msdiv202'></a>“Puttehi ca me etehi,<br>
Daharehi appattayobbanehi;<br>
Mañjūhi sabbehipi tumhehi,<br>
Cirampi ṭhatvā <span class='var' id='note158' title='vinābhāvo (bj, s2, s3, pts1)'>vināsabhāvo</span>”.</p>
<p><a class='sc' id='9'></a><a class='ms' id='p_23J_208'></a><a class='msdiv' id='msdiv203'></a>“Chinnaṃ nu tuyhaṃ hadayaṃ,<br>
Adu <span class='var' id='note159' title='ādu (bj, pts1) | ādū (s2, s3)'>te</span> karuṇā ca natthi amhesu;<br>
Yaṃ no <span class='var' id='note160' title='vikkandantiyo (bj) | pi kandantiyo (pts1)'>vikandantiyo</span>,<br>
Anapekkho pabbajasi deva”.</p>
<p><a class='sc' id='10'></a><a class='pts' id='pts5.181'></a><a class='ms' id='p_23J_209'></a><a class='msdiv' id='msdiv204'></a>“Na ca mayhaṃ chinnaṃ hadayaṃ,<br>
Atthi karuṇāpi mayhaṃ tumhesu;<br>
Saggañca patthayāno,<br>
<span class='var' id='note161' title='tenāhaṃ (bj, s2, s3) | tenamahaṃ (pts1)'>Tena ahaṃ</span> pabbajissāmi”.</p>
<p><a class='sc' id='11'></a><a class='ms' id='p_23J_210'></a><a class='msdiv' id='msdiv205'></a>“Dulladdhaṃ me āsi,<br>
Sutasoma yassa te ahaṃ bhariyā;<br>
Yaṃ me vilapantiyā,<br>
Anapekkho pabbajasi deva.</p>
<p><a class='sc' id='12'></a><a class='ms' id='p_23J_211'></a><a class='msdiv' id='msdiv206'></a>Dulladdhaṃ me āsi,<br>
Sutasoma yassa te ahaṃ bhariyā;<br>
<span class='var' id='note162' title='maṃ kucchimatiṃ santiṃ (pts1)'>Yaṃ me kucchipaṭisandhiṃ</span>,<br>
Anapekkho pabbajasi deva.</p>
<p><a class='sc' id='13'></a><a class='ms' id='p_23J_212'></a><a class='msdiv' id='msdiv207'></a>Paripakko me gabbho,<br>
Kucchigato yāva naṃ vijāyāmi;<br>
Māhaṃ ekā vidhavā,<br>
Pacchā dukkhāni addakkhiṃ”.</p>
<p><a class='sc' id='14'></a><a class='pts' id='pts5.182'></a><a class='ms' id='p_23J_213'></a><a class='msdiv' id='msdiv208'></a>“Paripakko te gabbho,<br>
Kucchigato iṅgha <span class='var' id='note163' title='naṃ (pts1)'>tvaṃ</span> vijāyassu;<br>
Puttaṃ anomavaṇṇaṃ,<br>
Taṃ hitvā pabbajissāmi”.</p>
<p><a class='sc' id='15'></a><a class='ms' id='p_23J_214'></a><a class='msdiv' id='msdiv209'></a>“Mā tvaṃ cande rudi,<br>
Mā soci vanatimiramattakkhi;<br>
Āroha <span class='var' id='note164' title='ca pāsādaṃ (pts1)'>varapāsādaṃ</span>,<br>
Anapekkho ahaṃ gamissāmi”.</p>
<p><a class='sc' id='16'></a><a class='ms' id='p_23J_215'></a><a class='msdiv' id='msdiv210'></a>“Ko taṃ amma kopesi,<br>
Kiṃ rodasi pekkhasi ca maṃ bāḷhaṃ;<br>
<span class='var' id='note165' title='ghātemi km avajjhaṃ (pts1) | taṃ avajjhaṃ ghātemi (mr)'>Kaṃ avajjhaṃ ghātemi</span>,<br>
Ñātīnaṃ udikkhamānānaṃ”.</p>
<p><a class='sc' id='17'></a><a class='pts' id='pts5.183'></a><a class='ms' id='p_23J_216'></a><a class='msdiv' id='msdiv211'></a>“Na hi so sakkā hantuṃ,<br>
<span class='var' id='note166' title='jīvitāvī (pts1)'>Vijitāvī</span> yo maṃ tāta kopesi;<br>
Pitā te maṃ tāta avaca,<br>
Anapekkho ahaṃ gamissāmi”.</p>
<p><a class='sc' id='18'></a><a class='ms' id='p_23J_217'></a><a class='msdiv' id='msdiv212'></a>“Yohaṃ pubbe niyyāmi,<br>
Uyyānaṃ mattakuñjare ca yodhemi;<br>
Sutasome pabbajite,<br>
Kathaṃ nu dāni karissāmi”.</p>
<p><a class='sc' id='19'></a><a class='ms' id='p_23J_218'></a><a class='msdiv' id='msdiv213'></a>“<span class='var' id='note167' title='mātu ca (bj, s2, s3)'>Mātucca</span> me <span class='var' id='note168' title='rudatyā (pts1)'>rudantyā</span>,<br>
Jeṭṭhassa ca bhātuno akāmassa;<br>
Hatthepi te gahessaṃ,<br>
Na hi <span class='var' id='note169' title='gañchisi (pts1)'>gacchasi</span> no akāmānaṃ”.</p>
<p><a class='sc' id='20'></a><a class='pts' id='pts5.184'></a><a class='ms' id='p_23J_219'></a><a class='msdiv' id='msdiv214'></a>“Uṭṭhehi tvaṃ dhāti,<br>
Imaṃ kumāraṃ ramehi aññattha;<br>
Mā me <span class='var' id='note170' title='... makā (bj, pts1)'>paripanthamakāsi</span>,<br>
Saggaṃ mama patthayānassa”.</p>
<p><a class='sc' id='21'></a><a class='ms' id='p_23J_220'></a><a class='msdiv' id='msdiv215'></a>“Yaṃnūnimaṃ <span class='var' id='note171' title='jaheyyaṃ (pts1)'>dadeyyaṃ</span> pabhaṅkaraṃ,<br>
Ko nu me <span class='var' id='note172' title='ko nu me iminā attho (bj, s2, s3) | ko nu me nattho (pts1)'>imināttho</span>;<br>
Sutasome pabbajite,<br>
Kiṃ nu menaṃ karissāmi”.</p>
<p><a class='sc' id='22'></a><a class='ms' id='p_23J_221'></a><a class='msdiv' id='msdiv216'></a>“Koso ca tuyhaṃ vipulo,<br>
Koṭṭhāgārañca tuyhaṃ paripūraṃ;<br>
Pathavī ca tuyhaṃ vijitā,<br>
Ramassu mā <span class='var' id='note173' title='pabbajassu (bj) | pabbaja (pts1)'>pabbaji</span> deva”.</p>
<p><a class='sc' id='23'></a><a class='ms' id='p_23J_222'></a><a class='msdiv' id='msdiv217'></a>“Koso ca mayhaṃ vipulo,<br>
Koṭṭhāgārañca mayhaṃ paripūraṃ;<br>
Pathavī ca mayhaṃ vijitā,<br>
Taṃ hitvā pabbajissāmi”.</p>
<p><a class='sc' id='24'></a><a class='pts' id='pts5.185'></a><a class='ms' id='p_23J_223'></a><a class='msdiv' id='msdiv218'></a>“Mayhampi dhanaṃ pahūtaṃ,<br>
<span class='var' id='note174' title='saṅkhyātuṃ (bj)'>Saṅkhātuṃ</span> nopi deva sakkomi;<br>
<span class='var' id='note175' title='taṃ deva te dadāmi sabbampi (bj) | tan te dadāmi sabbaṃ (pts1)'>Taṃ te dadāmi sabbampi</span>,<br>
Ramassu mā pabbaji deva”.</p>
<p><a class='sc' id='25'></a><a class='ms' id='p_23J_224'></a><a class='msdiv' id='msdiv219'></a>“<span class='var' id='note176' title='jānāmi te (bj, s2, s3)'>Jānāmi</span> dhanaṃ pahūtaṃ,<br>
Kulavaddhana pūjito tayā casmi;<br>
Saggañca patthayāno,<br>
Tena ahaṃ pabbajissāmi.</p>
<p><a class='sc' id='26'></a><a class='ms' id='p_23J_225'></a><a class='msdiv' id='msdiv220'></a>Ukkaṇṭhitosmi bāḷhaṃ,<br>
Arati maṃ somadatta <span class='var' id='note177' title='āvīsati (mr)'>āvisati</span>;<br>
<span class='var' id='note178' title='bahukā hi (bj, s2, s3)'>Bahukāpi</span> me antarāyā,<br>
Ajjevāhaṃ pabbajissāmi”.</p>
<p><a class='sc' id='27'></a><a class='ms' id='p_23J_226'></a><a class='msdiv' id='msdiv221'></a>“Idañca tuyhaṃ rucitaṃ,<br>
Sutasoma ajjeva dāni tvaṃ pabbaja;<br>
Ahampi pabbajissāmi,<br>
Na ussahe tayā vinā ahaṃ ṭhātuṃ”.</p>
<p><a class='sc' id='28'></a><a class='pts' id='pts5.186'></a><a class='ms' id='p_23J_227'></a><a class='msdiv' id='msdiv222'></a>“Na hi sakkā pabbajituṃ,<br>
Nagare na hi paccati janapade ca;<br>
Sutasome pabbajite,<br>
Kathaṃ nu dāni karissāma.</p>
<p><a class='sc' id='29'></a><a class='ms' id='p_23J_228'></a><a class='msdiv' id='msdiv223'></a>Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
Na ca pamajjituṃ kālo.</p>
<p><a class='sc' id='30'></a><a class='ms' id='p_23J_229'></a><a class='msdiv' id='msdiv224'></a>Upanīyatidaṃ maññe,<br>
Parittaṃ udakaṃva caṅkavāramhi;<br>
Evaṃ suparittake jīvite,<br>
<span class='var' id='note179' title='atha bālā (bj, s2, s3, pts1)'>Andhabālā</span> pamajjanti.</p>
<p><a class='sc' id='31'></a><a class='ms' id='p_23J_230'></a><a class='msdiv' id='msdiv225'></a>Te vaḍḍhayanti nirayaṃ,<br>
Tiracchānayoniñca pettivisayañca;<br>
Taṇhāya bandhanabaddhā,<br>
Vaḍḍhenti asurakāyaṃ”.</p>
<p><a class='sc' id='32'></a><a class='pts' id='pts5.187'></a><a class='ms' id='p_23J_231'></a><a class='msdiv' id='msdiv226'></a>“Ūhaññate rajaggaṃ,<br>
Avidūre <span class='var' id='note180' title='pupphakamhi ca (bj, s2, s3) | pupphakamhi (pts1)'>pubbakamhi ca</span> pāsāde;<br>
Maññe no kesā chinnā,<br>
Yasassino dhammarājassa”.</p>
<p><a class='sc' id='33'></a><a class='pts' id='pts5.188'></a><a class='ms' id='p_23J_232'></a><a class='msdiv' id='msdiv227'></a>“Ayamassa pāsādo,<br>
<span class='var' id='note181' title='sovaṇṇo puppha ... (pts1)'>Sovaṇṇapupphamālyavītikiṇṇo</span>;<br>
<span class='var' id='note182' title='yamhi ... (pts1)'>Yahimanuvicari</span> rājā,<br>
Parikiṇṇo itthāgārehi.</p>
<p><a class='sc' id='34'></a><a class='ms' id='p_23J_233'></a><a class='msdiv' id='msdiv228'></a>Ayamassa pāsādo,<br>
Sovaṇṇapupphamālyavītikiṇṇo;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='35'></a><a class='ms' id='p_23J_234'></a><a class='msdiv' id='msdiv229'></a>Idamassa kūṭāgāraṃ,<br>
<span class='var' id='note183' title='sovaṇṇo puppha ... (pts1)'>Sovaṇṇapupphamālyavītikiṇṇaṃ</span>;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='36'></a><a class='ms' id='p_23J_235'></a><a class='msdiv' id='msdiv230'></a>Idamassa kūṭāgāraṃ,<br>
<span class='var' id='note184' title='sovaṇṇaṃ puppha ... (pts1)'>Sovaṇṇapupphamālyavītikiṇṇaṃ</span>;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='37'></a><a class='ms' id='p_23J_236'></a><a class='msdiv' id='msdiv231'></a>Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='38'></a><a class='ms' id='p_23J_237'></a><a class='msdiv' id='msdiv232'></a>Ayamassa asokavanikā,<br>
Supupphitā sabbakālikā rammā;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='39'></a><a class='pts' id='pts5.189'></a><a class='ms' id='p_23J_238'></a><a class='msdiv' id='msdiv233'></a>Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='40'></a><a class='ms' id='p_23J_239'></a><a class='msdiv' id='msdiv234'></a>Idamassa uyyānaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='41'></a><a class='ms' id='p_23J_240'></a><a class='msdiv' id='msdiv235'></a>Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='42'></a><a class='ms' id='p_23J_241'></a><a class='msdiv' id='msdiv236'></a>Idamassa kaṇikāravanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='43'></a><a class='ms' id='p_23J_242'></a><a class='msdiv' id='msdiv237'></a>Idamassa <span class='var' id='note185' title='pāṭaḷīvanaṃ (bj)'>pāṭalivanaṃ</span>,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='44'></a><a class='ms' id='p_23J_243'></a><a class='msdiv' id='msdiv238'></a>Idamassa pāṭalivanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='45'></a><a class='ms' id='p_23J_244'></a><a class='msdiv' id='msdiv239'></a>Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='46'></a><a class='ms' id='p_23J_245'></a><a class='msdiv' id='msdiv240'></a>Idamassa ambavanaṃ,<br>
Supupphitaṃ sabbakālikaṃ rammaṃ;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='47'></a><a class='pts' id='pts5.190'></a><a class='ms' id='p_23J_246'></a><a class='msdiv' id='msdiv241'></a>Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo itthāgārehi.</p>
<p><a class='sc' id='48'></a><a class='ms' id='p_23J_247'></a><a class='msdiv' id='msdiv242'></a>Ayamassa pokkharaṇī,<br>
Sañchannā aṇḍajehi vītikiṇṇā;<br>
Yahimanuvicari rājā,<br>
Parikiṇṇo ñātisaṅghena.</p>
<p><a class='sc' id='49'></a><a class='ms' id='p_23J_248'></a><a class='msdiv' id='msdiv243'></a>Rājā vo <span class='var' id='note186' title='rājā kho (bj, s2, s3, pts1)'>kho</span> pabbajito,<br>
Sutasomo rajjaṃ imaṃ <span class='var' id='note187' title='pahantvāna (bj, s2, s3, mr)'>pahatvāna</span>;<br>
Kāsāyavatthavasano,<br>
Nāgova <span class='var' id='note188' title='ekakova (bj)'>ekako</span> carati”.</p>
<p><a class='sc' id='50'></a><a class='pts' id='pts5.191'></a><a class='ms' id='p_23J_249'></a><a class='msdiv' id='msdiv244'></a>“Māssu pubbe ratikīḷitāni,<br>
Hasitāni ca <span class='var' id='note189' title='anussarittho (pts1)'>anussarittha</span>;<br>
Mā vo kāmā haniṃsu,<br>
<span class='var' id='note190' title='surammañhi (s2, s3, mr)'>Rammaṃ hi</span> <span class='var' id='note191' title='sudassanaṃ nāma (bj)'>sudassanaṃ</span> nagaraṃ.</p>
<p><a class='sc' id='51'></a><a class='ms' id='p_23J_250'></a><a class='msdiv' id='msdiv245'></a><span class='var' id='note192' title='mettaṃ cittañca (bj) | mettañca (pts1)'>Mettacittañca</span> bhāvetha,<br>
Appamāṇaṃ divā ca ratto ca;<br>
<span class='var' id='note193' title='atha gañchittha (bj, pts1) | atha gacchittha (s2, s3)'>Agacchittha</span> devapuraṃ,<br>
Āvāsaṃ <span class='var' id='note194' title='puññakammānanti (pts1)'>puññakamminan”ti</span>. (3219)</p>
</blockquote>
<p class='endsutta'><a class='sc' id='52'></a><a class='ms' id='p_23J_251'></a><span class='var' id='note195' title='cullasutasomajātakaṃ (bj, s2, s3, pts1)'>Cūḷasutasomajātakaṃ</span> pañcamaṃ.</p>
<p class='endsection'><a class='sc' id='53'></a><a class='ms' id='p_23J_252'></a>Cattālīsanipātaṃ niṭṭhitaṃ.</p>
<p class='uddana-intro'><a class='sc' id='54'></a><a class='ms' id='p_23J_253'></a>Tassuddānaṃ</p>
<blockquote class='uddanagatha'>
<p><a class='sc' id='55'></a><a class='ms' id='p_23J_254'></a>Suvapaṇḍitajambukakuṇḍalino,<br>
Varakaññamalambusajātakañca;<br>
Pavaruttamasaṅkhasirīvhayako,<br>
Sutasomaarindhamarājavaro.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
