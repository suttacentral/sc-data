<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja535' lang='pli'>
<header>
<ul>
<li class='division'>Jātaka</li>
<li>Asītinipāta</li>
<li>Cūḷahaṃsavagga</li>
</ul>
<h1>535. Sudhābhojanajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.387'></a><a class='ms' id='p_23J_964'></a><a class='msdiv' id='msdiv192'></a>“Neva kiṇāmi napi vikkiṇāmi,<br>
Na cāpi me sannicayo <span class='var' id='note676' title='idhatthi (s2, s3)'>ca atthi</span>;<br>
Sukiccharūpaṃ vatidaṃ parittaṃ,<br>
Patthodano nālamayaṃ duvinnaṃ”.</p>
<p><a class='sc' id='2'></a><a class='ms' id='p_23J_965'></a><a class='msdiv' id='msdiv193'></a>“Appamhā appakaṃ dajjā,<br>
anumajjhato majjhakaṃ;<br>
Bahumhā bahukaṃ dajjā,<br>
adānaṃ <span class='var' id='note677' title='na upapajjati (pts1)'>nupapajjati</span>.</p>
<p><a class='sc' id='3'></a><a class='ms' id='p_23J_966'></a><a class='msdiv' id='msdiv194'></a>Taṃ taṃ vadāmi kosiya,<br>
dehi dānāni bhuñja ca;<br>
<span class='var' id='note678' title='ariyaṃ maggaṃ samāruha (bj, pts1) | ariyamaggaṃ samāruha (s2, s3)'>Ariyamaggaṃ samārūha</span>,<br>
nekāsī labhate sukhaṃ”.</p>
<p><a class='sc' id='4'></a><a class='pts' id='pts5.388'></a><a class='ms' id='p_23J_967'></a><a class='msdiv' id='msdiv195'></a>“Moghañcassa hutaṃ hoti,<br>
moghañcāpi samīhitaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.</p>
<p><a class='sc' id='5'></a><a class='ms' id='p_23J_968'></a><a class='msdiv' id='msdiv196'></a>Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p><a class='sc' id='6'></a><a class='ms' id='p_23J_969'></a><a class='msdiv' id='msdiv197'></a>“Saccañcassa hutaṃ hoti,<br>
saccañcāpi samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.</p>
<p><a class='sc' id='7'></a><a class='ms' id='p_23J_970'></a><a class='msdiv' id='msdiv198'></a>Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p><a class='sc' id='8'></a><a class='ms' id='p_23J_971'></a><a class='msdiv' id='msdiv199'></a>“Sarañca juhati poso,<br>
bahukāya gayāya ca;<br>
Doṇe timbarutitthasmiṃ,<br>
sīghasote mahāvahe.</p>
<p><a class='sc' id='9'></a><a class='ms' id='p_23J_972'></a><a class='msdiv' id='msdiv200'></a>Atra cassa hutaṃ hoti,<br>
atra cassa samīhitaṃ;<br>
Atithismiṃ yo nisinnasmiṃ,<br>
neko bhuñjati bhojanaṃ.</p>
<p><a class='sc' id='10'></a><a class='ms' id='p_23J_973'></a><a class='msdiv' id='msdiv201'></a>Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p><a class='sc' id='11'></a><a class='pts' id='pts5.389'></a><a class='ms' id='p_23J_974'></a><a class='msdiv' id='msdiv202'></a>“Baḷisañhi so <span class='var' id='note679' title='niggilati (bj, pts1)'>nigilati</span>,<br>
dīghasuttaṃ sabandhanaṃ;<br>
Atithismiṃ yo nisinnasmiṃ,<br>
eko bhuñjati bhojanaṃ.</p>
<p><a class='sc' id='12'></a><a class='ms' id='p_23J_975'></a><a class='msdiv' id='msdiv203'></a>Taṃ taṃ vadāmi kosiya,<br>
dehi dānāni bhuñja ca;<br>
Ariyamaggaṃ samārūha,<br>
nekāsī labhate sukhaṃ”.</p>
<p><a class='sc' id='13'></a><a class='ms' id='p_23J_976'></a><a class='msdiv' id='msdiv204'></a>“Uḷāravaṇṇā vata brāhmaṇā ime,<br>
Ayañca vo sunakho kissa hetu;<br>
Uccāvacaṃ vaṇṇanibhaṃ vikubbati,<br>
Akkhātha no brāhmaṇā ke nu tumhe”.</p>
<p><a class='sc' id='14'></a><a class='ms' id='p_23J_977'></a><a class='msdiv' id='msdiv205'></a>“<span class='var' id='note680' title='sūriyo ca (mr)'>Cando ca suriyo ca</span> ubho idhāgatā,<br>
Ayaṃ pana mātali devasārathi;<br>
Sakkohamasmi tidasānamindo,<br>
Eso ca kho pañcasikhoti vuccati.</p>
<p><a class='sc' id='15'></a><a class='ms' id='p_23J_978'></a><a class='msdiv' id='msdiv206'></a><span class='var' id='note681' title='mutiṅgā ca (bj, pts1)'>Pāṇissarā mudiṅgā ca</span>,<br>
murajālambarāni ca;<br>
Suttamenaṃ pabodhenti,<br>
paṭibuddho ca nandati.</p>
<p><a class='sc' id='16'></a><a class='pts' id='pts5.391'></a><a class='ms' id='p_23J_979'></a><a class='msdiv' id='msdiv207'></a>Ye kecime maccharino kadariyā,<br>
Paribhāsakā samaṇabrāhmaṇānaṃ;<br>
Idheva nikkhippa sarīradehaṃ,<br>
Kāyassa bhedā nirayaṃ vajanti.</p>
<p><a class='sc' id='17'></a><a class='ms' id='p_23J_980'></a><a class='msdiv' id='msdiv208'></a>Ye kecime <span class='var' id='note682' title='suggatimāsasānā (bj, pts1) | sugatimāsasānā (s2, s3) | suggatāsisamānā (mr)'>suggatimāsamānā</span>,<br>
Dhamme ṭhitā saṃyame saṃvibhāge;<br>
Idheva nikkhippa sarīradehaṃ,<br>
Kāyassa bhedā sugatiṃ vajanti.</p>
<p><a class='sc' id='18'></a><a class='ms' id='p_23J_981'></a><a class='msdiv' id='msdiv209'></a>Tvaṃ nosi ñāti purimāsu jātisu,<br>
So maccharī <span class='var' id='note683' title='kosiyo (s2, s3, mr)'>rosako</span> pāpadhammo;<br>
Taveva atthāya idhāgatamhā,<br>
Mā pāpadhammo nirayaṃ <span class='var' id='note684' title='apattha (bj, s2, s3) | apatthā’ti āha (pts1)'>gamittha</span>”.</p>
<p><a class='sc' id='19'></a><a class='ms' id='p_23J_982'></a><a class='msdiv' id='msdiv210'></a>“<span class='var' id='note685' title='addhā hi (s2, s3, pts1, c1)'>Addhā</span> maṃ vo hitakāmā,<br>
yaṃ maṃ samanusāsatha;<br>
Sohaṃ tathā karissāmi,<br>
sabbaṃ vuttaṃ hitesibhi.</p>
<p><a class='sc' id='20'></a><a class='pts' id='pts5.392'></a><a class='ms' id='p_23J_983'></a><a class='msdiv' id='msdiv211'></a>Esāhamajjeva upāramāmi,<br>
<span class='var' id='note686' title='na cāpahaṃ (bj, pts1)'>Na cāpihaṃ</span> kiñci kareyya pāpaṃ;<br>
Na cāpi me kiñci adeyyamatthi,<br>
Na cāpidatvā <span class='var' id='note687' title='udakampahaṃ pibe (bj) | udakaṃ pahaṃ piye (pts1)'>udakaṃ pivāmi</span>.</p>
<p><a class='sc' id='21'></a><a class='ms' id='p_23J_984'></a><a class='msdiv' id='msdiv212'></a>Evañca me dadato <span class='var' id='note688' title='sabbakāle (mr)'>sabbakālaṃ</span>,<br>
Bhogā ime vāsava khīyissanti;<br>
Tato ahaṃ pabbajissāmi sakka,<br>
Hitvāna kāmāni yathodhikāni”.</p>
<p><a class='sc' id='22'></a><a class='pts' id='pts5.393'></a><a class='ms' id='p_23J_985'></a><a class='msdiv' id='msdiv213'></a>Naguttame girivare gandhamādane,<br>
Modanti tā devavarābhipālitā;<br>
Athāgamā isivaro sabbalokagū,<br>
Supupphitaṃ dumavarasākhamādiya.</p>
<p><a class='sc' id='23'></a><a class='ms' id='p_23J_986'></a><a class='msdiv' id='msdiv214'></a>Suciṃ sugandhaṃ tidasehi sakkataṃ,<br>
Pupphuttamaṃ amaravarehi sevitaṃ;<br>
Aladdha maccehi va dānavehi vā,<br>
Aññatra devehi tadārahaṃ <span class='var' id='note689' title='hitaṃ (s2, s3)'>hidaṃ</span>.</p>
<p><a class='sc' id='24'></a><a class='ms' id='p_23J_987'></a><a class='msdiv' id='msdiv215'></a>Tato catasso kanakattacūpamā,<br>
Uṭṭhāya nāriyo pamadādhipā muniṃ;<br>
Āsā ca saddhā ca sirī tato hirī,<br>
Iccabravuṃ nāradadeva brāhmaṇaṃ.</p>
<p><a class='sc' id='25'></a><a class='ms' id='p_23J_988'></a><a class='msdiv' id='msdiv216'></a>“Sace anuddiṭṭhaṃ tayā mahāmuni,<br>
Pupphaṃ imaṃ pārichattassa brahme;<br>
Dadāhi no sabbā gati te ijjhatu,<br>
Tuvampi no hohi yatheva vāsavo”.</p>
<p><a class='sc' id='26'></a><a class='ms' id='p_23J_989'></a><a class='msdiv' id='msdiv217'></a>Taṃ yācamānābhisamekkha nārado,<br>
Iccabravī saṅkalahaṃ udīrayi;<br>
“Na mayhamatthatthi imehi koci naṃ,<br>
Yāyeva vo seyyasi sā <span class='var' id='note690' title='piḷayhatha (bj) | pilandhatu (s2, s3) | piḷayhathā (pts1)'>piḷandhatha</span>”.</p>
<p><a class='sc' id='27'></a><a class='pts' id='pts5.394'></a><a class='ms' id='p_23J_990'></a><a class='msdiv' id='msdiv218'></a>“Tvaṃ nottamevābhisamekkha nārada,<br>
Yassicchasi tassā anuppavecchasu;<br>
Yassā hi no nārada tvaṃ padassasi,<br>
Sāyeva no hehiti seṭṭhasammatā”.</p>
<p><a class='sc' id='28'></a><a class='ms' id='p_23J_991'></a><a class='msdiv' id='msdiv219'></a>“Akallametaṃ vacanaṃ sugatte,<br>
Ko brāhmaṇo saṅkalahaṃ udīraye;<br>
Gantvāna bhūtādhipameva pucchatha,<br>
Sace na jānātha idhuttamādhamaṃ”.</p>
<p><a class='sc' id='29'></a><a class='ms' id='p_23J_992'></a><a class='msdiv' id='msdiv220'></a>Tā nāradena paramappakopitā,<br>
Udīritā vaṇṇamadena mattā;<br>
<span class='var' id='note691' title='sakāsaṃ (s2, s3, mr)'>Sakāse</span> gantvāna sahassacakkhuno,<br>
“Pucchiṃsu bhūtādhipaṃ kā nu seyyasi”.</p>
<p><a class='sc' id='30'></a><a class='pts' id='pts5.395'></a><a class='ms' id='p_23J_993'></a><a class='msdiv' id='msdiv221'></a>Tā disvā āyattamanā purindado,<br>
Iccabravī devavaro katañjalī;<br>
“Sabbāva vo hotha sugatte sādisī,<br>
Ko neva bhadde kalahaṃ udīrayi”.</p>
<p><a class='sc' id='31'></a><a class='ms' id='p_23J_994'></a><a class='msdiv' id='msdiv222'></a>“Yo <span class='var' id='note692' title='sabbalokañcarako (bj, s2, s3) | sabbalokaṃ carako (pts1)'>sabbalokaccarito</span> mahāmuni,<br>
Dhamme ṭhito nārado saccanikkamo;<br>
So <span class='var' id='note693' title='no bravī (bj, s2, s3, pts1)'>nobravi</span> girivare gandhamādane,<br>
Gantvāna bhūtādhipameva pucchatha;<br>
Sace na jānātha idhuttamādhamaṃ”.</p>
<p><a class='sc' id='32'></a><a class='ms' id='p_23J_995'></a><a class='msdiv' id='msdiv223'></a>“<span class='var' id='note694' title='asū (s2, s3)'>Asu</span> brahāraññacaro mahāmuni,<br>
Nādatvā bhattaṃ varagatte bhuñjati;<br>
Viceyya dānāni dadāti kosiyo,<br>
Yassā hi so dassati sāva seyyasi”.</p>
<p><a class='sc' id='33'></a><a class='pts' id='pts5.396'></a><a class='ms' id='p_23J_996'></a><a class='msdiv' id='msdiv224'></a>“Asū hi yo sammati dakkhiṇaṃ disaṃ,<br>
Gaṅgāya tīre <span class='var' id='note695' title='himavantapasmani (bj, pts1, mr) | himavantapassini (s2, s3)'>himavantapassani</span>;<br>
Sa kosiyo dullabhapānabhojano,<br>
Tassa sudhaṃ pāpaya devasārathi”.</p>
<p><a class='sc' id='34'></a><a class='ms' id='p_23J_997'></a><a class='msdiv' id='msdiv225'></a><span class='var' id='note696' title='so (s2, s3)'>Sa</span> mātalī devavarena pesito,<br>
Sahassayuttaṃ abhiruyha sandanaṃ;<br>
<span class='var' id='note697' title='sa khippameva (bj, pts1)'>Sukhippameva</span> upagamma assamaṃ,<br>
Adissamāno munino sudhaṃ adā.</p>
<p><a class='sc' id='35'></a><a class='ms' id='p_23J_998'></a><a class='msdiv' id='msdiv226'></a>“Udaggihuttaṃ upatiṭṭhato hi me,<br>
Pabhaṅkaraṃ lokatamonuduttamaṃ;<br>
Sabbāni bhūtāni <span class='var' id='note698' title='aticca (bj, pts1)'>adhicca</span> vāsavo,<br>
Ko neva me pāṇisu kiṃ sudhodahi.</p>
<p><a class='sc' id='36'></a><a class='ms' id='p_23J_999'></a><a class='msdiv' id='msdiv227'></a>Saṅkhūpamaṃ setamatulyadassanaṃ,<br>
Suciṃ sugandhaṃ piyarūpamabbhutaṃ;<br>
Adiṭṭhapubbaṃ <span class='var' id='note699' title='jātacakkhuhi (bj, pts1) | jātacakkhubhi (s2, s3)'>mama jātu cakkhubhi</span>,<br>
Kā devatā pāṇisu kiṃ sudhodahi”.</p>
<p><a class='sc' id='37'></a><a class='pts' id='pts5.397'></a><a class='ms' id='p_23J_1000'></a><a class='msdiv' id='msdiv228'></a>“Ahaṃ mahindena mahesi pesito,<br>
Sudhābhihāsiṃ turito mahāmuni;<br>
Jānāsi maṃ mātali devasārathi,<br>
Bhuñjassu bhattuttama <span class='var' id='note700' title='mā vicārayi (bj, pts1)'>mābhivārayi</span>.</p>
<p><a class='sc' id='38'></a><a class='ms' id='p_23J_1001'></a><a class='msdiv' id='msdiv229'></a>Bhuttā ca sā dvādasa hanti pāpake,<br>
Khudaṃ pipāsaṃ aratiṃ <span class='var' id='note701' title='darathaṃ kilaṃ (s2, s3) | darathakkhamaṃ (mr)'>daraklamaṃ</span>;<br>
Kodhūpanāhañca vivādapesuṇaṃ,<br>
Sītuṇha tandiñca rasuttamaṃ idaṃ”.</p>
<p><a class='sc' id='39'></a><a class='ms' id='p_23J_1002'></a><a class='msdiv' id='msdiv230'></a>“Na kappatī mātali mayha bhuñjituṃ,<br>
Pubbe adatvā iti me vatuttamaṃ;<br>
Na cāpi <span class='var' id='note702' title='ekāsanamariyapūjitaṃ (bj, pts1) | ekāsanamarīyapūjitaṃ (s2, s3)'>ekāsnamarīyapūjitaṃ</span>,<br>
Asaṃvibhāgī ca sukhaṃ na vindati”.</p>
<p><a class='sc' id='40'></a><a class='ms' id='p_23J_1003'></a><a class='msdiv' id='msdiv231'></a>“Thīghātakā ye cime pāradārikā,<br>
Mittadduno ye ca sapanti subbate;<br>
Sabbe ca te maccharipañcamādhamā,<br>
Tasmā adatvā udakampi <span class='var' id='note703' title='nāsmiye (bj, s2, s3, pts1)'>nāsniye</span>.</p>
<p><a class='sc' id='41'></a><a class='pts' id='pts5.398'></a><a class='ms' id='p_23J_1004'></a><a class='msdiv' id='msdiv232'></a>Sohitthiyā vā purisassa vā pana,<br>
Dassāmi dānaṃ vidusampavaṇṇitaṃ;<br>
Saddhā vadaññū idha vītamaccharā,<br>
Bhavanti hete <span class='var' id='note704' title='... sammasammatā (bj)'>sucisaccasammatā</span>”.</p>
<p><a class='sc' id='42'></a><a class='ms' id='p_23J_1005'></a><a class='msdiv' id='msdiv233'></a>Ato <span class='var' id='note705' title='mutā (bj, pts1)'>matā</span> devavarena pesitā,<br>
Kaññā catasso kanakattacūpamā;<br>
Āsā ca saddhā ca sirī <span class='var' id='note706' title='sirī hirī tato (pts1)'>tato hirī</span>,<br>
Taṃ assamaṃ <span class='var' id='note707' title='āgamuṃ (bj, pts1, mr)'>āgamu</span> yattha kosiyo.</p>
<p><a class='sc' id='43'></a><a class='ms' id='p_23J_1006'></a><a class='msdiv' id='msdiv234'></a>Tā disvā <span class='var' id='note708' title='sabbā paramappamoditā (s2, s3)'>sabbo paramappamodito</span>,<br>
Subhena vaṇṇena sikhārivaggino;<br>
Kaññā catasso caturo catuddisā,<br>
Iccabravī mātalino ca sammukhā.</p>
<p><a class='sc' id='44'></a><a class='ms' id='p_23J_1007'></a><a class='msdiv' id='msdiv235'></a>“Purimaṃ disaṃ kā tvaṃ pabhāsi devate,<br>
Alaṅkatā tāravarāva osadhī;<br>
Pucchāmi taṃ kañcanavelliviggahe,<br>
Ācikkha me tvaṃ katamāsi devatā”.</p>
<p><a class='sc' id='45'></a><a class='pts' id='pts5.399'></a><a class='ms' id='p_23J_1008'></a><a class='msdiv' id='msdiv236'></a>“<span class='var' id='note709' title='sirāhaṃ (bj, pts1)'>Sirāha</span> devī <span class='var' id='note710' title='devī manujesu (bj, s2, s3, pts1)'>manujebhi</span> pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Taṃ maṃ sudhāya varapañña bhājaya.</p>
<p><a class='sc' id='46'></a><a class='ms' id='p_23J_1009'></a><a class='msdiv' id='msdiv237'></a>Yassāhamicchāmi <span class='var' id='note711' title='sukhaṃ (pts1)'>sudhaṃ</span> mahāmuni,<br>
<span class='var' id='note712' title='sa (bj, pts1)'>So</span> sabbakāmehi naro pamodati;<br>
Sirīti maṃ jānahi jūhatuttama,<br>
Taṃ maṃ sudhāya varapañña bhājaya”.</p>
<p><a class='sc' id='47'></a><a class='ms' id='p_23J_1010'></a><a class='msdiv' id='msdiv238'></a>“Sippena vijjācaraṇena buddhiyā,<br>
Narā upetā paguṇā <span class='var' id='note713' title='sakammanā (pts1)'>sakammunā</span>;<br>
Tayā vihīnā na labhanti <span class='var' id='note714' title='kiñcinaṃ (s2, s3, mr)'>kiñcanaṃ</span>,<br>
Tayidaṃ na sādhu yadidaṃ tayā kataṃ.</p>
<p><a class='sc' id='48'></a><a class='ms' id='p_23J_1011'></a><a class='msdiv' id='msdiv239'></a>Passāmi posaṃ alasaṃ mahagghasaṃ,<br>
Sudukkulīnampi arūpimaṃ naraṃ;<br>
Tayānugutto siri <span class='var' id='note715' title='jātimaṃ api (bj)'>jātimāmapi</span>,<br>
Peseti dāsaṃ viya bhogavā sukhī.</p>
<p><a class='sc' id='49'></a><a class='ms' id='p_23J_1012'></a><a class='msdiv' id='msdiv240'></a>Taṃ taṃ asaccaṃ avibhajjaseviniṃ,<br>
Jānāmi mūḷhaṃ vidurānupātiniṃ;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.</p>
<p><a class='sc' id='50'></a><a class='pts' id='pts5.400'></a><a class='ms' id='p_23J_1013'></a><a class='msdiv' id='msdiv241'></a>“Kā sukkadāṭhā paṭimukkakuṇḍalā,<br>
Cittaṅgadā kambuvimaṭṭhadhārinī;<br>
Osittavaṇṇaṃ paridayha sobhasi,<br>
Kusaggirattaṃ apiḷayha mañjariṃ.</p>
<p><a class='sc' id='51'></a><a class='ms' id='p_23J_1014'></a><a class='msdiv' id='msdiv242'></a>Migīva bhantā saracāpadhārinā,<br>
Virādhitā mandamiva udikkhasi;<br>
Ko te dutīyo idha mandalocane,<br>
Na bhāyasi ekikā kānane vane”.</p>
<p><a class='sc' id='52'></a><a class='ms' id='p_23J_1015'></a><a class='msdiv' id='msdiv243'></a>“Na me dutīyo idha matthi kosiya,<br>
Masakkasārappabhavamhi devatā;<br>
Āsā sudhāsāya tavantimāgatā,<br>
Taṃ maṃ sudhāya varapañña bhājaya”.</p>
<p><a class='sc' id='53'></a><a class='pts' id='pts5.401'></a><a class='ms' id='p_23J_1016'></a><a class='msdiv' id='msdiv244'></a>“Āsāya yanti vāṇijā dhanesino,<br>
Nāvaṃ samāruyha parenti aṇṇave;<br>
Te tattha sīdanti athopi ekadā,<br>
Jīnādhanā enti vinaṭṭhapābhatā.</p>
<p><a class='sc' id='54'></a><a class='ms' id='p_23J_1017'></a><a class='msdiv' id='msdiv245'></a>Āsāya khettāni kasanti kassakā,<br>
Vapanti bījāni karontupāyaso;<br>
Ītīnipātena <span class='var' id='note716' title='avuṭṭhikāya (pts1)'>avuṭṭhitāya</span> vā,<br>
Na kiñci vindanti tato phalāgamaṃ.</p>
<p><a class='sc' id='55'></a><a class='ms' id='p_23J_1018'></a><a class='msdiv' id='msdiv246'></a>Athattakārāni karonti bhattusu,<br>
Āsaṃ purakkhatvā narā sukhesino;<br>
Te bhatturatthā atigāḷhitā puna,<br>
Disā panassanti aladdha kiñcanaṃ.</p>
<p><a class='sc' id='56'></a><a class='ms' id='p_23J_1019'></a><a class='msdiv' id='msdiv247'></a><span class='var' id='note717' title='jahitva (bj, s2, s3, pts1)'>Hitvāna</span> dhaññañca dhanañca ñātake,<br>
Āsāya saggādhimanā sukhesino;<br>
Tapanti lūkhampi tapaṃ cirantaraṃ,<br>
<span class='var' id='note718' title='kummaggamāruyha (bj, s2, s3, pts1)'>Kumaggamāruyha</span> parenti duggatiṃ.</p>
<p><a class='sc' id='57'></a><a class='ms' id='p_23J_1020'></a><a class='msdiv' id='msdiv248'></a>Āsā visaṃvādikasammatā ime,<br>
Āse <span class='var' id='note719' title='sudhāya (s2, s3, pts1, mr)'>sudhāsaṃ</span> vinayassu attani;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.</p>
<p><a class='sc' id='58'></a><a class='pts' id='pts5.402'></a><a class='ms' id='p_23J_1021'></a><a class='msdiv' id='msdiv249'></a>“Daddallamānā yasasā yasassinī,<br>
Jighaññanāmavhayanaṃ disaṃ pati;<br>
Pucchāmi taṃ kañcanavelliviggahe,<br>
Ācikkha me tvaṃ katamāsi devatā”.</p>
<p><a class='sc' id='59'></a><a class='ms' id='p_23J_1022'></a><a class='msdiv' id='msdiv250'></a>“Saddhāha devī <span class='var' id='note720' title='devī manujesu (bj, s2, s3, pts1)'>manujehi</span> pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Taṃ maṃ sudhāya varapañña bhājaya”.</p>
<p><a class='sc' id='60'></a><a class='pts' id='pts5.403'></a><a class='ms' id='p_23J_1023'></a><a class='msdiv' id='msdiv251'></a>“Dānaṃ damaṃ cāgamathopi saṃyamaṃ,<br>
Ādāya saddhāya karonti hekadā;<br>
Theyyaṃ musā kūṭamathopi pesuṇaṃ,<br>
Karonti heke puna viccutā tayā.</p>
<p><a class='sc' id='61'></a><a class='ms' id='p_23J_1024'></a><a class='msdiv' id='msdiv252'></a>Bhariyāsu poso sadisīsu <span class='var' id='note721' title='pekhavā (pts1)'>pekkhavā</span>,<br>
Sīlūpapannāsu patibbatāsupi;<br>
<span class='var' id='note722' title='vinetvā (bj, s2, s3, pts1)'>Vinetvāna</span> chandaṃ <span class='var' id='note723' title='kuladhītiyāsupi (bj, pts1)'>kulitthiyāsupi</span>,<br>
Karoti saddhaṃ <span class='var' id='note724' title='pana (bj, pts1)'>puna</span> kumbhadāsiyā.</p>
<p><a class='sc' id='62'></a><a class='ms' id='p_23J_1025'></a><a class='msdiv' id='msdiv253'></a>Tvameva saddhe paradārasevinī,<br>
Pāpaṃ karosi kusalampi riñcasi;<br>
Na tādisī arahati āsanūdakaṃ,<br>
Kuto sudhā gaccha na mayha ruccasi”.</p>
<p><a class='sc' id='63'></a><a class='pts' id='pts5.404'></a><a class='ms' id='p_23J_1026'></a><a class='msdiv' id='msdiv254'></a>“Jighaññarattiṃ aruṇasmimūhate,<br>
Yā dissati uttamarūpavaṇṇinī;<br>
Tathūpamā maṃ paṭibhāsi devate,<br>
Ācikkha me tvaṃ katamāsi accharā.</p>
<p><a class='sc' id='64'></a><a class='ms' id='p_23J_1027'></a><a class='msdiv' id='msdiv255'></a><span class='var' id='note725' title='kāḷā (bj, s2, s3)'>Kālā</span> nidāgheriva <span class='var' id='note726' title='aggajātiva (bj) | aggijātiva (pts1)'>aggijāriva</span>,<br>
Anileritā lohitapattamālinī;<br>
Kā tiṭṭhasi <span class='var' id='note727' title='mandamivāvalokayaṃ (bj, pts1)'>mandamigāvalokayaṃ</span>,<br>
Bhāsesamānāva giraṃ na muñcasi”.</p>
<p><a class='sc' id='65'></a><a class='ms' id='p_23J_1028'></a><a class='msdiv' id='msdiv256'></a>“Hirāha devī manujehi pūjitā,<br>
Apāpasattūpanisevinī sadā;<br>
Sudhāvivādena tavantimāgatā,<br>
Sāhaṃ na sakkomi sudhampi yācituṃ;<br>
Kopīnarūpā viya yācanitthiyā”.</p>
<p><a class='sc' id='66'></a><a class='ms' id='p_23J_1029'></a><a class='msdiv' id='msdiv257'></a>“Dhammena ñāyena sugatte lacchasi,<br>
Eso hi dhammo na hi yācanā sudhā;<br>
Taṃ taṃ ayācantimahaṃ nimantaye,<br>
Sudhāya yañcicchasi tampi dammi te.</p>
<p><a class='sc' id='67'></a><a class='pts' id='pts5.405'></a><a class='ms' id='p_23J_1030'></a><a class='msdiv' id='msdiv258'></a>Sā tvaṃ mayā ajja sakamhi assame,<br>
Nimantitā kañcanavelliviggahe;<br>
Tuvañhi me sabbarasehi pūjiyā,<br>
Taṃ pūjayitvāna sudhampi asniye”.</p>
<p><a class='sc' id='68'></a><a class='ms' id='p_23J_1031'></a><a class='msdiv' id='msdiv259'></a>Sā kosiyenānumatā jutīmatā,<br>
Addhā hiri rammaṃ pāvisi yassamaṃ;<br>
<span class='var' id='note728' title='udaññavantaṃ (bj, pts1)'>Udakavantaṃ</span> phalamariyapūjitaṃ,<br>
Apāpasattūpanisevitaṃ sadā.</p>
<p><a class='sc' id='69'></a><a class='ms' id='p_23J_1032'></a><a class='msdiv' id='msdiv260'></a>Rukkhaggahānā bahukettha pupphitā,<br>
Ambā piyālā panasā ca kiṃsukā;<br>
Sobhañjanā loddamathopi padmakā,<br>
Kekā ca bhaṅgā tilakā supupphitā.</p>
<p><a class='sc' id='70'></a><a class='ms' id='p_23J_1033'></a><a class='msdiv' id='msdiv261'></a>Sālā karerī bahukettha jambuyo,<br>
<span class='var' id='note729' title='... madhukā ca vetasā (bj, pts1) | ... madhukā ca vedisā (s2, s3) | ... madhukavedisā (mr)'>Assatthanigrodhamadhukavetasā</span>;<br>
Uddālakā pāṭali <span class='var' id='note730' title='sinduvārikā (bj) | sinduvāritā (s2, s3, pts1)'>sinduvārakā</span>,<br>
Manuññagandhā mucalindaketakā.</p>
<p><a class='sc' id='71'></a><a class='ms' id='p_23J_1034'></a><a class='msdiv' id='msdiv262'></a>Hareṇukā <span class='var' id='note731' title='vephakā (bj) | velukā (s2, s3)'>veḷukā</span> <span class='var' id='note732' title='veṇu (bj, s2, s3, pts1)'>keṇu</span> tindukā,<br>
Sāmākanīvāramathopi cīnakā;<br>
Mocā kadalī bahukettha sāliyo,<br>
Pavīhayo <span class='var' id='note733' title='ābhujino ca (bj, s2, s3) | ābhujinopi (pts1)'>ābhūjino ca</span> taṇḍulā.</p>
<p><a class='sc' id='72'></a><a class='ms' id='p_23J_1035'></a><a class='msdiv' id='msdiv263'></a><span class='var' id='note734' title='tassa ca uttare passe (bj, pts1) | tassa ca uttarapassena (s2, s3)'>Tassevuttarapassena</span>,<br>
jātā pokkharaṇī sivā;<br>
Akakkasā apabbhārā,<br>
sādhu appaṭigandhikā.</p>
<p><a class='sc' id='73'></a><a class='ms' id='p_23J_1036'></a><a class='msdiv' id='msdiv264'></a>Tattha macchā sanniratā,<br>
khemino bahubhojanā;<br>
Siṅgū savaṅkā <span class='var' id='note735' title='sakulā (bj, s2, s3, pts1)'>saṅkulā</span>,<br>
satavaṅkā ca rohitā;<br>
Āḷigaggarakākiṇṇā,<br>
pāṭhīnā kākamacchakā.</p>
<p><a class='sc' id='74'></a><a class='pts' id='pts5.406'></a><a class='ms' id='p_23J_1037'></a><a class='msdiv' id='msdiv265'></a>Tattha pakkhī sanniratā,<br>
khemino bahubhojanā;<br>
Haṃsā koñcā mayūrā ca,<br>
cakkavākā ca kukkuhā;<br>
Kuṇālakā bahū citrā,<br>
sikhaṇḍī jīvajīvakā.</p>
<p><a class='sc' id='75'></a><a class='ms' id='p_23J_1038'></a><a class='msdiv' id='msdiv266'></a>Tattha pānāya māyanti,<br>
nānā migagaṇā bahū;<br>
Sīhā byagghā varāhā ca,<br>
acchakokataracchayo.</p>
<p><a class='sc' id='76'></a><a class='ms' id='p_23J_1039'></a><a class='msdiv' id='msdiv267'></a>Palāsādā gavajā ca,<br>
<span class='var' id='note736' title='mahisā (bj, s2, s3, pts1)'>mahiṃsā</span> rohitā rurū;<br>
Eṇeyyā ca varāhā ca,<br>
gaṇino nīkasūkarā;<br>
Kadalimigā bahukettha,<br>
biḷārā <span class='var' id='note737' title='sasakaṇṇakā (bj)'>sasakaṇṇikā</span>.</p>
<p><a class='sc' id='77'></a><a class='ms' id='p_23J_1040'></a><a class='msdiv' id='msdiv268'></a>Chamāgirī pupphavicitrasanthatā,<br>
Dijābhighuṭṭhā dijasaṅghasevitā.</p>
<p><a class='sc' id='78'></a><a class='pts' id='pts5.407'></a><a class='ms' id='p_23J_1041'></a><a class='msdiv' id='msdiv269'></a>Sā suttacā nīladumābhilambitā,<br>
Vijju mahāmegharivānupajjatha;<br>
Tassā susambandhasiraṃ kusāmayaṃ,<br>
Suciṃ sugandhaṃ ajinūpasevitaṃ;<br>
<span class='var' id='note738' title='atriccha (bj, s2, s3, pts1)'>Atricca</span> kocchaṃ hirimetadabravi,<br>
“Nisīda kalyāṇi sukhayidamāsanaṃ”.</p>
<p><a class='sc' id='79'></a><a class='ms' id='p_23J_1042'></a><a class='msdiv' id='msdiv270'></a>Tassā tadā kocchagatāya kosiyo,<br>
Yadicchamānāya <span class='var' id='note739' title='jaṭājutindharo (s2, s3, mr)'>jaṭājinandharo</span>;<br>
Navehi pattehi sayaṃ sahūdakaṃ,<br>
Sudhābhihāsī turito mahāmuni.</p>
<p><a class='sc' id='80'></a><a class='ms' id='p_23J_1043'></a><a class='msdiv' id='msdiv271'></a>Sā taṃ paṭiggayha ubhohi pāṇibhi,<br>
Iccabravi attamanā jaṭādharaṃ;<br>
“Handāhaṃ etarahi pūjitā tayā,<br>
Gaccheyyaṃ brahme tidivaṃ jitāvinī”.</p>
<p><a class='sc' id='81'></a><a class='ms' id='p_23J_1044'></a><a class='msdiv' id='msdiv272'></a>Sā kosiyenānumatā jutīmatā,<br>
<span class='var' id='note740' title='udirayi (mr)'>Udīritā</span> vaṇṇamadena mattā;<br>
Sakāse gantvāna sahassacakkhuno,<br>
“Ayaṃ sudhā vāsava dehi me jayaṃ”.</p>
<p><a class='sc' id='82'></a><a class='ms' id='p_23J_1045'></a><a class='msdiv' id='msdiv273'></a><span class='var' id='note741' title='tamenaṃ (s2, s3, mr)'>Tamena</span> sakkopi tadā apūjayi,<br>
<span class='var' id='note742' title='sahindā ca devā (bj, pts1)'>Sahindadevā</span> surakaññamuttamaṃ;<br>
Sā pañjalī devamanussapūjitā,<br>
Navamhi kocchamhi yadā upāvisi.</p>
<p><a class='sc' id='83'></a><a class='pts' id='pts5.408'></a><a class='ms' id='p_23J_1046'></a><a class='msdiv' id='msdiv274'></a><span class='var' id='note743' title='tameva asaṃsī (s2, s3)'>Tameva saṃsī</span> punadeva mātaliṃ,<br>
Sahassanetto tidasānamindo;<br>
“Gantvāna vākyaṃ mama brūhi kosiyaṃ,<br>
‘Āsāya <span class='var' id='note744' title='saddhāya (s2, s3) | saddha (pts1)'>saddhā</span> siriyā ca kosiya;<br>
Hirī sudhaṃ kena malattha hetunā’”.</p>
<p><a class='sc' id='84'></a><a class='ms' id='p_23J_1047'></a><a class='msdiv' id='msdiv275'></a>Taṃ <span class='var' id='note745' title='su vatthaṃ (c1)'>suplavatthaṃ</span> udatārayī rathaṃ,<br>
Daddallamānaṃ <span class='var' id='note746' title='upakiriyasādisaṃ (bj, pts1) | upakrīyasādisaṃ (s2, s3)'>upakāriyasādisaṃ</span>;<br>
Jambonadīsaṃ tapaneyyasannibhaṃ,<br>
Alaṅkataṃ kañcanacittasannibhaṃ.</p>
<p><a class='sc' id='85'></a><a class='ms' id='p_23J_1048'></a><a class='msdiv' id='msdiv276'></a>Suvaṇṇacandettha bahū nipātitā,<br>
Hatthī <span class='var' id='note747' title='gavassā (s2, s3, pts1, c1)'>gavāssā</span> <span class='var' id='note748' title='kimpurisabyagghadīpiyo (s2, mr)'>kikibyagghadīpiyo</span>;<br>
Eṇeyyakā laṅghamayettha <span class='var' id='note749' title='pakkhiyo (bj, pts1)'>pakkhino</span>,<br>
Migettha veḷuriyamayā yudhā yutā.</p>
<p><a class='sc' id='86'></a><a class='pts' id='pts5.409'></a><a class='ms' id='p_23J_1049'></a><a class='msdiv' id='msdiv277'></a>Tatthassarājaharayo ayojayuṃ,<br>
Dasasatāni susunāgasādise;<br>
Alaṅkate kañcanajāluracchade,<br>
Āveḷine saddagame asaṅgite.</p>
<p><a class='sc' id='87'></a><a class='ms' id='p_23J_1050'></a><a class='msdiv' id='msdiv278'></a>Taṃ yānaseṭṭhaṃ abhiruyha mātali,<br>
Disā <span class='var' id='note750' title='dasa disā imā (bj, s2, s3, pts1)'>imāyo</span> abhinādayittha;<br>
Nabhañca selañca <span class='var' id='note751' title='vanaspatīni ca (bj, pts1) | vanappatiñca (s2, s3, mr)'>vanappatiniñca</span>,<br>
Sasāgaraṃ <span class='var' id='note752' title='pabyatayittha (s2, s3) | pabyadhayittha (c1)'>pabyathayittha</span> mediniṃ.</p>
<p><a class='sc' id='88'></a><a class='ms' id='p_23J_1051'></a><a class='msdiv' id='msdiv279'></a>Sa khippameva upagamma assamaṃ,<br>
Pāvāramekaṃsakato katañjalī;<br>
Bahussutaṃ vuddhaṃ vinītavantaṃ,<br>
Iccabravī mātali devabrāhmaṇaṃ.</p>
<p><a class='sc' id='89'></a><a class='ms' id='p_23J_1052'></a><a class='msdiv' id='msdiv280'></a>“Indassa vākyaṃ nisāmehi kosiya,<br>
Dūto ahaṃ pucchati taṃ purindado;<br>
‘Āsāya saddhā siriyā ca kosiya,<br>
Hirī sudhaṃ kena malattha hetunā’”.</p>
<p><a class='sc' id='90'></a><a class='pts' id='pts5.410'></a><a class='ms' id='p_23J_1053'></a><a class='msdiv' id='msdiv281'></a>“Andhā sirī maṃ paṭibhāti mātali,<br>
Saddhā aniccā pana devasārathi;<br>
Āsā visaṃvādikasammatā hi me,<br>
Hirī ca ariyamhi guṇe patiṭṭhitā”.</p>
<p><a class='sc' id='91'></a><a class='ms' id='p_23J_1054'></a><a class='msdiv' id='msdiv282'></a>“Kumāriyo yācimā gottarakkhitā,<br>
Jiṇṇā ca yā yā ca sabhattuitthiyo;<br>
Tā chandarāgaṃ purisesu uggataṃ,<br>
Hiriyā nivārenti sacittamattano.</p>
<p><a class='sc' id='92'></a><a class='ms' id='p_23J_1055'></a><a class='msdiv' id='msdiv283'></a>Saṅgāmasīse sarasattisaṃyute,<br>
Parājitānaṃ patataṃ palāyinaṃ;<br>
Hiriyā nivattanti <span class='var' id='note753' title='jahitvāna (s2, s3, mr)'>jahitva</span> jīvitaṃ,<br>
Te sampaṭicchanti punā hirīmanā.</p>
<p><a class='sc' id='93'></a><a class='ms' id='p_23J_1056'></a><a class='msdiv' id='msdiv284'></a>Velā yathā sāgaravegavārinī,<br>
Hirāya hi pāpajanaṃ nivārinī;<br>
Taṃ sabbaloke hirimariyapūjitaṃ,<br>
Indassa taṃ vedaya devasārathi”.</p>
<p><a class='sc' id='94'></a><a class='pts' id='pts5.411'></a><a class='ms' id='p_23J_1057'></a><a class='msdiv' id='msdiv285'></a>“Ko te imaṃ kosiya diṭṭhimodahi,<br>
Brahmā mahindo atha vā pajāpati;<br>
Hirāya devesu hi seṭṭhasammatā,<br>
Dhītā mahindassa mahesi jāyatha”.</p>
<p><a class='sc' id='95'></a><a class='ms' id='p_23J_1058'></a><a class='msdiv' id='msdiv286'></a>“Handehi dāni tidivaṃ <span class='var' id='note754' title='samakkama (bj, pts1)'>apakkama</span>,<br>
Rathaṃ samāruyha mamāyitaṃ <span class='var' id='note755' title='idaṃ (s2, s3, mr)'>imaṃ</span>;<br>
Indo ca taṃ indasagotta kaṅkhati,<br>
Ajjeva tvaṃ indasahabyataṃ vaja”.</p>
<p><a class='sc' id='96'></a><a class='ms' id='p_23J_1059'></a><a class='msdiv' id='msdiv287'></a>“Evaṃ <span class='var' id='note756' title='samijjhanti (bj, pts1)'>visujjhanti</span> apāpakammino,<br>
Atho suciṇṇassa phalaṃ na nassati;<br>
Ye keci maddakkhu sudhāya bhojanaṃ,<br>
Sabbeva te indasahabyataṃ gatā.</p>
<p><a class='sc' id='97'></a><a class='ms' id='p_23J_1060'></a><a class='msdiv' id='msdiv288'></a>Hirī uppalavaṇṇāsi,<br>
kosiyo dānapati bhikkhu;<br>
Anuruddho pañcasikho,<br>
ānando āsi mātali.</p>
<p><a class='sc' id='98'></a><a class='ms' id='p_23J_1061'></a><a class='msdiv' id='msdiv289'></a>Sūriyo kassapo bhikkhu,<br>
moggallānosi candimā;<br>
Nārado sāriputtosi,<br>
sambuddho āsi vāsavo”ti.</p>
</blockquote>
<p class='endsutta'><a class='sc' id='99'></a><a class='ms' id='p_23J_1062'></a>Sudhābhojanajātakaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
