<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja489' lang='pli'>
<header>
<ul>
<li class='division'>Jātaka</li>
<li>Pakiṇṇakanipāta</li>
<li>Sālikedāravagga</li>
</ul>
<h1>489. Surucijātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.319'></a><a class='ms' id='p_22J_2654'></a><a class='msdiv' id='msdiv102'></a>“Mahesī <span class='var' id='note1659' title='rucino (bj, s2, s3, pts1)'>surucino</span> bhariyā,<br>
Ānītā paṭhamaṃ ahaṃ;<br>
Dasa vassasahassāni,<br>
Yaṃ maṃ surucimānayi.</p>
<p><a class='sc' id='2'></a><a class='ms' id='p_22J_2655'></a><a class='msdiv' id='msdiv103'></a>Sāhaṃ brāhmaṇa rājānaṃ,<br>
vedehaṃ mithilaggahaṃ;<br>
Nābhijānāmi kāyena,<br>
vācāya uda cetasā;<br>
Suruciṃ <span class='var' id='note1660' title='atimaññittho (bj) | atimaññitā (?)'>atimaññittha</span>,<br>
<span class='var' id='note1661' title='āviṃ (pts1)'>āvi</span> vā yadi vā raho.</p>
<p><a class='sc' id='3'></a><a class='pts' id='pts4.320'></a><a class='ms' id='p_22J_2656'></a><a class='msdiv' id='msdiv104'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (1)</p>
<p><a class='sc' id='4'></a><a class='ms' id='p_22J_2657'></a><a class='msdiv' id='msdiv105'></a>Bhattu mama sassu mātā,<br>
pitā cāpi ca sassuro;<br>
Te maṃ brahme vinetāro,<br>
yāva aṭṭhaṃsu jīvitaṃ.</p>
<p><a class='sc' id='5'></a><a class='ms' id='p_22J_2658'></a><a class='msdiv' id='msdiv106'></a>Sāhaṃ ahiṃsāratinī,<br>
<span class='var' id='note1662' title='kāmaso (bj)'>kāmasā</span> <span class='var' id='note1663' title='dhammacāriṇī (bj)'>dhammacārinī</span>;<br>
Sakkaccaṃ te upaṭṭhāsiṃ,<br>
rattindivamatanditā.</p>
<p><a class='sc' id='6'></a><a class='ms' id='p_22J_2659'></a><a class='msdiv' id='msdiv107'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (2)</p>
<p><a class='sc' id='7'></a><a class='ms' id='p_22J_2660'></a><a class='msdiv' id='msdiv108'></a>Soḷasitthisahassāni,<br>
sahabhariyāni brāhmaṇa;<br>
Tāsu issā vā kodho vā,<br>
nāhu mayhaṃ kudācanaṃ.</p>
<p><a class='sc' id='8'></a><a class='ms' id='p_22J_2661'></a><a class='msdiv' id='msdiv109'></a>Hitena tāsaṃ nandāmi,<br>
na ca me kāci appiyā;<br>
Attānaṃvānukampāmi,<br>
sadā sabbā sapattiyo.</p>
<p><a class='sc' id='9'></a><a class='ms' id='p_22J_2662'></a><a class='msdiv' id='msdiv110'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (3)</p>
<p><a class='sc' id='10'></a><a class='ms' id='p_22J_2663'></a><a class='msdiv' id='msdiv111'></a>Dāse kammakare <span class='var' id='note1664' title='pose (s2, s3, mr)'>pesse</span>,<br>
ye caññe anujīvino;<br>
<span class='var' id='note1665' title='posemi (bj, s2, s3, pts1)'>Pesemi</span> sahadhammena,<br>
sadā pamuditindriyā.</p>
<p><a class='sc' id='11'></a><a class='ms' id='p_22J_2664'></a><a class='msdiv' id='msdiv112'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (4)</p>
<p><a class='sc' id='12'></a><a class='ms' id='p_22J_2665'></a><a class='msdiv' id='msdiv113'></a>Samaṇe brāhmaṇe cāpi,<br>
aññe cāpi vanibbake;<br>
Tappemi annapānena,<br>
sadā payatapāṇinī.</p>
<p><a class='sc' id='13'></a><a class='ms' id='p_22J_2666'></a><a class='msdiv' id='msdiv114'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā. (5)</p>
<p><a class='sc' id='14'></a><a class='ms' id='p_22J_2667'></a><a class='msdiv' id='msdiv115'></a><span class='var' id='note1667' title='cātuddasi (bj)'>Cātuddasiṃ</span> <span class='var' id='note1668' title='paṇṇarasi (bj) | pañcadasiṃ (s2, s3) | pannarasiṃ (pts1)'>pañcaddasiṃ</span>,<br>
Yā ca pakkhassa <span class='var' id='note1669' title='aṭṭhami (bj) | aṭṭhamiṃ (pts1)'>aṭṭhamī</span>;<br>
Pāṭihāriyapakkhañca,<br>
<span class='var' id='note1670' title='aṭṭhaṅgasusamāhitaṃ (sabbattha)'>Aṭṭhaṅgasusamāgataṃ</span>;<br>
Uposathaṃ <span class='var' id='note1671' title='upavasiṃ (mr)'>upavasāmi</span>,<br>
Sadā sīlesu saṃvutā.</p>
<p><a class='sc' id='15'></a><a class='ms' id='p_22J_2668'></a><a class='msdiv' id='msdiv116'></a>Etena saccavajjena,<br>
putto uppajjataṃ ise;<br>
Musā me bhaṇamānāya,<br>
muddhā phalatu sattadhā”. (6)</p>
<p><a class='sc' id='16'></a><a class='pts' id='pts4.321'></a><a class='ms' id='p_22J_2669'></a><a class='msdiv' id='msdiv117'></a>“Sabbeva te dhammaguṇā,<br>
rājaputti yasassini;<br>
Saṃvijjanti tayi bhadde,<br>
ye tvaṃ kittesi attani.</p>
<p><a class='sc' id='17'></a><a class='ms' id='p_22J_2670'></a><a class='msdiv' id='msdiv118'></a>Khattiyo jātisampanno,<br>
abhijāto yasassimā;<br>
Dhammarājā videhānaṃ,<br>
putto uppajjate <span class='var' id='note1672' title='tavaṃ (bj, pts1)'>tava</span>”.</p>
<p><a class='sc' id='18'></a><a class='ms' id='p_22J_2671'></a><a class='msdiv' id='msdiv119'></a>“<span class='var' id='note1673' title='rummī (bj, pts1) | dummi (s2, s3)'>Dummī</span> rajojalladharo,<br>
aghe vehāyasaṃ ṭhito;<br>
Manuññaṃ bhāsase vācaṃ,<br>
yaṃ mayhaṃ hadayaṅgamaṃ.</p>
<p><a class='sc' id='19'></a><a class='ms' id='p_22J_2672'></a><a class='msdiv' id='msdiv120'></a>Devatānusi saggamhā,<br>
isi <span class='var' id='note1674' title='vāpi (s2, s3) | cāpi (mr)'>vāsi</span> mahiddhiko;<br>
Ko vāsi tvaṃ anuppatto,<br>
attānaṃ me pavedaya”.</p>
<p><a class='sc' id='20'></a><a class='ms' id='p_22J_2673'></a><a class='msdiv' id='msdiv121'></a>“Yaṃ devasaṅghā vandanti,<br>
sudhammāyaṃ samāgatā;<br>
Sohaṃ sakko sahassakkho,<br>
āgatosmi tavantike.</p>
<p><a class='sc' id='21'></a><a class='ms' id='p_22J_2674'></a><a class='msdiv' id='msdiv122'></a><span class='var' id='note1675' title='itthiyā (pts1)'>Itthiyo</span> jīvalokasmiṃ,<br>
yā <span class='var' id='note1676' title='honti (bj, s2, s3)'>hoti</span> samacārinī;<br>
Medhāvinī sīlavatī,<br>
sassudevā patibbatā.</p>
<p><a class='sc' id='22'></a><a class='ms' id='p_22J_2675'></a><a class='msdiv' id='msdiv123'></a>Tādisāya sumedhāya,<br>
sucikammāya nāriyā;<br>
Devā dassanamāyanti,<br>
mānusiyā amānusā.</p>
<p><a class='sc' id='23'></a><a class='ms' id='p_22J_2676'></a><a class='msdiv' id='msdiv124'></a>Tvañca bhadde suciṇṇena,<br>
pubbe sucaritena ca;<br>
Idha rājakule jātā,<br>
sabbakāmasamiddhinī.</p>
<p><a class='sc' id='24'></a><a class='ms' id='p_22J_2677'></a><a class='msdiv' id='msdiv125'></a>Ayañca te rājaputti,<br>
ubhayattha kaṭaggaho;<br>
Devalokūpapattī ca,<br>
kittī ca idha jīvite.</p>
<p><a class='sc' id='25'></a><a class='ms' id='p_22J_2678'></a><a class='msdiv' id='msdiv126'></a>Ciraṃ sumedhe sukhinī,<br>
dhammamattani pālaya;<br>
Esāhaṃ tidivaṃ yāmi,<br>
piyaṃ me tava dassanan”ti.</p>
</blockquote>
<p class='endsutta'><a class='sc' id='26'></a><a class='ms' id='p_22J_2679'></a>Surucijātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
