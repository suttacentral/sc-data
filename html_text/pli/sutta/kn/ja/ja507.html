<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja507' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>507. Mahāpalobhanajātaka</h1>
</header>
<blockquote class='gatha'>
<p><a class='sc' id='1'></a><a class='ms' id='p_22J_3146'></a><a class='msdiv' id='msdiv284'></a>Brahmalokā cavitvāna,<br>
devaputto mahiddhiko;<br>
Rañño putto udapādi,<br>
sabbakāmasamiddhisu.</p>
<p><a class='sc' id='2'></a><a class='ms' id='p_22J_3147'></a><a class='msdiv' id='msdiv285'></a>Kāmā vā kāmasaññā vā,<br>
brahmaloke na vijjati;<br>
<span class='var' id='note1978' title='yvāssa (bj)'>Svāssu</span> tāyeva saññāya,<br>
kāmehi vijigucchatha.</p>
<p><a class='sc' id='3'></a><a class='ms' id='p_22J_3148'></a><a class='msdiv' id='msdiv286'></a>Tassa cantepure āsi,<br>
jhānāgāraṃ sumāpitaṃ;<br>
So tattha <span class='var' id='note1979' title='patasallīno (bj) | patisallīno (pts1) | paṭisallāno (mr)'>paṭisallīno</span>,<br>
eko rahasi jhāyatha.</p>
<p><a class='sc' id='4'></a><a class='ms' id='p_22J_3149'></a><a class='msdiv' id='msdiv287'></a>Sa rājā paridevesi,<br>
puttasokena aṭṭito;<br>
“Ekaputto cayaṃ mayhaṃ,<br>
na ca kāmāni bhuñjati.</p>
<p><a class='sc' id='5'></a><a class='ms' id='p_22J_3150'></a><a class='msdiv' id='msdiv288'></a>Ko nu <span class='var' id='note1980' title='khettha (bj, pts1)'>khvettha</span> upāyo so,<br>
ko vā jānāti kiñcanaṃ;<br>
<span class='var' id='note1981' title='ko (bj, pts1)'>Yo</span> me puttaṃ palobheyya,<br>
yathā kāmāni patthaye”.</p>
<p><a class='sc' id='6'></a><a class='ms' id='p_22J_3151'></a><a class='msdiv' id='msdiv289'></a>Ahu kumārī tattheva,<br>
vaṇṇarūpasamāhitā;<br>
Kusalā naccagītassa,<br>
vādite ca padakkhiṇā.</p>
<p><a class='sc' id='7'></a><a class='ms' id='p_22J_3152'></a><a class='msdiv' id='msdiv290'></a>Sā tattha upasaṅkamma,<br>
rājānaṃ etadabravi;<br>
“Ahaṃ kho naṃ palobheyyaṃ,<br>
sace bhattā bhavissati”.</p>
<p><a class='sc' id='8'></a><a class='pts' id='pts4.470'></a><a class='ms' id='p_22J_3153'></a><a class='msdiv' id='msdiv291'></a>Taṃ tathāvādiniṃ rājā,<br>
kumāriṃ etadabravi;<br>
“Tvaññeva naṃ palobhehi,<br>
tava bhattā bhavissati”.</p>
<p><a class='sc' id='9'></a><a class='ms' id='p_22J_3154'></a><a class='msdiv' id='msdiv292'></a>Sā ca antepuraṃ gantvā,<br>
bahuṃ kāmupasaṃhitaṃ;<br>
Hadayaṅgamā pemanīyā,<br>
citrā gāthā abhāsatha.</p>
<p><a class='sc' id='10'></a><a class='ms' id='p_22J_3155'></a><a class='msdiv' id='msdiv293'></a>Tassā ca gāyamānāya,<br>
saddaṃ sutvāna nāriyā;<br>
Kāmacchandassa uppajji,<br>
janaṃ so paripucchatha.</p>
<p><a class='sc' id='11'></a><a class='ms' id='p_22J_3156'></a><a class='msdiv' id='msdiv294'></a>“Kasseso saddo ko vā so,<br>
bhaṇati uccāvacaṃ bahuṃ;<br>
Hadayaṅgamaṃ pemanīyaṃ,<br>
<span class='var' id='note1982' title='atho (bj, pts1)'>aho</span> kaṇṇasukhaṃ mama”.</p>
<p><a class='sc' id='12'></a><a class='ms' id='p_22J_3157'></a><a class='msdiv' id='msdiv295'></a>“Esā kho pamadā deva,<br>
khiḍḍā esā <span class='var' id='note1983' title='anappakā (mr)'>anappikā</span>;<br>
Sace tvaṃ kāme bhuñjeyya,<br>
bhiyyo bhiyyo chādeyyu taṃ”.</p>
<p><a class='sc' id='13'></a><a class='ms' id='p_22J_3158'></a><a class='msdiv' id='msdiv296'></a>“Iṅgha <span class='var' id='note1984' title='āgaccha corena (pts1) | āgacchatorenaṃ (mr)'>āgacchatorena</span>,<br>
avidūramhi gāyatu;<br>
Assamassa samīpamhi,<br>
santike mayhaṃ gāyatu”.</p>
<p><a class='sc' id='14'></a><a class='ms' id='p_22J_3159'></a><a class='msdiv' id='msdiv297'></a>Tirokuṭṭamhi gāyitvā,<br>
jhānāgāramhi pāvisi;<br>
<span class='var' id='note1985' title='bhandhituṃ (s2, s3, mr)'>Bandhi naṃ</span> anupubbena,<br>
āraññamiva kuñjaraṃ.</p>
<p><a class='sc' id='15'></a><a class='ms' id='p_22J_3160'></a><a class='msdiv' id='msdiv298'></a><span class='var' id='note1986' title='tassā (s2, s3)'>Tassa</span> kāmarasaṃ ñatvā,<br>
issādhammo ajāyatha;<br>
“Ahameva kāme bhuñjeyyaṃ,<br>
mā añño puriso ahu”.</p>
<p><a class='sc' id='16'></a><a class='ms' id='p_22J_3161'></a><a class='msdiv' id='msdiv299'></a>Tato asiṃ gahetvāna,<br>
purise hantuṃ upakkami;<br>
“Ahameveko bhuñjissaṃ,<br>
mā añño puriso siyā”.</p>
<p><a class='sc' id='17'></a><a class='pts' id='pts4.471'></a><a class='ms' id='p_22J_3162'></a><a class='msdiv' id='msdiv300'></a>Tato jānapadā sabbe,<br>
vikkandiṃsu samāgatā;<br>
“Putto tyāyaṃ mahārāja,<br>
janaṃ heṭhetyadūsakaṃ”.</p>
<p><a class='sc' id='18'></a><a class='ms' id='p_22J_3163'></a><a class='msdiv' id='msdiv301'></a>Tañca rājā <span class='var' id='note1987' title='nivāhesi (s2, s3) | vihāhesi (pts1)'>vivāhesi</span>,<br>
samhā <span class='var' id='note1988' title='raṭṭhāto (bj, pts1) | raṭṭhato (mr)'>raṭṭhā ca</span> khattiyo;<br>
“Yāvatā vijitaṃ mayhaṃ,<br>
na te <span class='var' id='note1989' title='vattabba (bj, pts1)'>vatthabba</span> tāvade”.</p>
<p><a class='sc' id='19'></a><a class='ms' id='p_22J_3164'></a><a class='msdiv' id='msdiv302'></a>Tato so bhariyamādāya,<br>
samuddaṃ upasaṅkami;<br>
Paṇṇasālaṃ karitvāna,<br>
vanamuñchāya pāvisi.</p>
<p><a class='sc' id='20'></a><a class='ms' id='p_22J_3165'></a><a class='msdiv' id='msdiv303'></a>Athettha isi māgacchi,<br>
samuddaṃ uparūpari;<br>
So tassa gehaṃ pāvekkhi,<br>
bhattakāle upaṭṭhite.</p>
<p><a class='sc' id='21'></a><a class='ms' id='p_22J_3166'></a><a class='msdiv' id='msdiv304'></a>Tañca bhariyā palobhesi,<br>
passa yāva sudāruṇaṃ;<br>
Cuto so brahmacariyamhā,<br>
iddhiyā parihāyatha.</p>
<p><a class='sc' id='22'></a><a class='ms' id='p_22J_3167'></a><a class='msdiv' id='msdiv305'></a>Rājaputto ca uñchāto,<br>
vanamūlaphalaṃ bahuṃ;<br>
Sāyaṃ <span class='var' id='note1990' title='kācena (pts1)'>kājena</span> ādāya,<br>
assamaṃ upasaṅkami.</p>
<p><a class='sc' id='23'></a><a class='ms' id='p_22J_3168'></a><a class='msdiv' id='msdiv306'></a>Isī ca khattiyaṃ disvā,<br>
samuddaṃ upasaṅkami;<br>
“Vehāyasaṃ gamissan”ti,<br>
sīdate so mahaṇṇave.</p>
<p><a class='sc' id='24'></a><a class='ms' id='p_22J_3169'></a><a class='msdiv' id='msdiv307'></a>Khattiyo ca isiṃ disvā,<br>
sīdamānaṃ mahaṇṇave;<br>
Tasseva anukampāya,<br>
imā gāthā abhāsatha.</p>
<p><a class='sc' id='25'></a><a class='ms' id='p_22J_3170'></a><a class='msdiv' id='msdiv308'></a>“Abhijjamāne vārismiṃ,<br>
sayaṃ āgamma iddhiyā;<br>
Missībhāvitthiyā gantvā,<br>
saṃsīdasi mahaṇṇave.</p>
<p><a class='sc' id='26'></a><a class='ms' id='p_22J_3171'></a><a class='msdiv' id='msdiv309'></a>Āvaṭṭanī mahāmāyā,<br>
brahmacariyavikopanā;<br>
Sīdanti naṃ viditvāna,<br>
ārakā parivajjaye.</p>
<p><a class='sc' id='27'></a><a class='ms' id='p_22J_3172'></a><a class='msdiv' id='msdiv310'></a>Analā mudusambhāsā,<br>
duppūrā tā nadīsamā;<br>
Sīdanti naṃ viditvāna,<br>
ārakā parivajjaye.</p>
<p><a class='sc' id='28'></a><a class='ms' id='p_22J_3173'></a><a class='msdiv' id='msdiv311'></a>Yaṃ etā upasevanti,<br>
chandasā vā dhanena vā;<br>
Jātavedova saṃ ṭhānaṃ,<br>
khippaṃ anudahanti naṃ”.</p>
<p><a class='sc' id='29'></a><a class='ms' id='p_22J_3174'></a><a class='msdiv' id='msdiv312'></a>Khattiyassa vaco sutvā,<br>
isissa nibbidā ahu;<br>
Laddhā porāṇakaṃ maggaṃ,<br>
gacchate so vihāyasaṃ.</p>
<p><a class='sc' id='30'></a><a class='ms' id='p_22J_3175'></a><a class='msdiv' id='msdiv313'></a>Khattiyo ca isiṃ disvā,<br>
gacchamānaṃ vihāyasaṃ;<br>
Saṃvegaṃ alabhī dhīro,<br>
pabbajjaṃ samarocayi.</p>
<p><a class='sc' id='31'></a><a class='ms' id='p_22J_3176'></a><a class='msdiv' id='msdiv314'></a>Tato so pabbajitvāna,<br>
kāmarāgaṃ virājayi;<br>
Kāmarāgaṃ virājetvā,<br>
brahmalokūpago ahūti.</p>
</blockquote>
<p class='endsutta'><a class='sc' id='32'></a><a class='ms' id='p_22J_3177'></a>Mahāpalobhanajātakaṃ ekādasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
