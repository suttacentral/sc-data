<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja453' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>453. Mahāmaṅgalajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.75'></a><a class='ms' id='p_22J_2077'></a><a class='msdiv' id='msdiv155'></a>“Kiṃsu naro jappamadhiccakāle,<br>
Kaṃ vā vijjaṃ katamaṃ vā sutānaṃ;<br>
So macco <span class='var' id='note1229' title='asmiṃva (pts1)'>asmiñca</span> paramhi loke,<br>
Kathaṃ karo sotthānena gutto”.</p>
<p><a class='sc' id='2'></a><a class='ms' id='p_22J_2078'></a><a class='msdiv' id='msdiv156'></a>“Yassa devā pitaro ca sabbe,<br>
<span class='var' id='note1230' title='siriṃsapā (bj, s2, s3, pts1)'>Sarīsapā</span> sabbabhūtāni cāpi;<br>
Mettāya niccaṃ apacitāni honti,<br>
Bhūtesu ve sotthānaṃ tadāhu”.</p>
<p><a class='sc' id='3'></a><a class='ms' id='p_22J_2079'></a><a class='msdiv' id='msdiv157'></a>“Yo sabbalokassa nivātavutti,<br>
Itthīpumānaṃ sahadārakānaṃ;<br>
Khantā duruttānamappaṭikūlavādī,<br>
Adhivāsanaṃ sotthānaṃ tadāhu.</p>
<p><a class='sc' id='4'></a><a class='ms' id='p_22J_2080'></a><a class='msdiv' id='msdiv158'></a>Yo nāvajānāti <span class='var' id='note1231' title='sahāyamatte (bj, pts1)'>sahāyamitte</span>,<br>
Sippena kulyāhi dhanena jaccā;<br>
Rucipañño atthakāle <span class='var' id='note1232' title='mutīmā (bj, pts1)'>matīmā</span>,<br>
Sahāyesu ve sotthānaṃ tadāhu.</p>
<p><a class='sc' id='5'></a><a class='ms' id='p_22J_2081'></a><a class='msdiv' id='msdiv159'></a>Mittāni ve yassa bhavanti santo,<br>
Saṃvissatthā avisaṃvādakassa;<br>
Na mittadubbhī saṃvibhāgī dhanena,<br>
Mittesu ve sotthānaṃ tadāhu.</p>
<p><a class='sc' id='6'></a><a class='ms' id='p_22J_2082'></a><a class='msdiv' id='msdiv160'></a>Yassa bhariyā tulyavayā samaggā,<br>
Anubbatā dhammakāmā <span class='var' id='note1233' title='sajātā (mr)'>pajātā</span>;<br>
Koliniyā sīlavatī patibbatā,<br>
Dāresu ve sotthānaṃ tadāhu.</p>
<p><a class='sc' id='7'></a><a class='ms' id='p_22J_2083'></a><a class='msdiv' id='msdiv161'></a>Yassa rājā <span class='var' id='note1234' title='bhūtapatī (bj, s2, s3, pts1)'>bhūtapati</span> yasassī,<br>
Jānāti soceyyaṃ parakkamañca;<br>
Advejjhatā suhadayaṃ mamanti,<br>
Rājūsu ve sotthānaṃ tadāhu.</p>
<p><a class='sc' id='8'></a><a class='ms' id='p_22J_2084'></a><a class='msdiv' id='msdiv162'></a>Annañca pānañca dadāti saddho,<br>
Mālañca gandhañca vilepanañca;<br>
Pasannacitto anumodamāno,<br>
Saggesu ve sotthānaṃ tadāhu.</p>
<p><a class='sc' id='9'></a><a class='pts' id='pts4.77'></a><a class='ms' id='p_22J_2085'></a><a class='msdiv' id='msdiv163'></a>Yamariyadhammena punanti vuddhā,<br>
Ārādhitā samacariyāya santo;<br>
Bahussutā isayo sīlavanto,<br>
Arahantamajjhe sotthānaṃ tadāhu.</p>
<p><a class='sc' id='10'></a><a class='ms' id='p_22J_2086'></a><a class='msdiv' id='msdiv164'></a>Etāni kho sotthānāni loke,<br>
Viññuppasatthāni <span class='var' id='note1235' title='sukhindriyāni (pts1)'>sukhudrayāni</span>;<br>
Tānīdha sevetha naro sapañño,<br>
Na hi maṅgale kiñcanamatthi saccan”ti.</p>
</blockquote>
<p class='endsutta'><a class='sc' id='11'></a><a class='ms' id='p_22J_2087'></a>Mahāmaṅgalajātakaṃ pannarasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
