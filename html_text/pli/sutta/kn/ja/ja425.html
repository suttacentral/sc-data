<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja425' lang='pli'>
<header>
<ul>
<li class='division'>Jātaka</li>
<li>Aṭṭhakanipāta</li>
<li>Kaccānivagga</li>
</ul>
<h1>425. Aṭṭhānajātaka</h1>
</header>
<blockquote class='gatha'>
<p><a class='sc' id='1'></a><a class='ms' id='p_22J_1757'></a><a class='msdiv' id='msdiv77'></a>“Gaṅgā kumudinī santā,<br>
saṅkhavaṇṇā ca kokilā;<br>
Jambu tālaphalaṃ dajjā,<br>
atha nūna tadā siyā.</p>
<p><a class='sc' id='2'></a><a class='ms' id='p_22J_1758'></a><a class='msdiv' id='msdiv78'></a>Yadā kacchapalomānaṃ,<br>
pāvāro tividho siyā;<br>
Hemantikaṃ <span class='var' id='note1021' title='pāpuraṇaṃ (bj, s2, s3, pts1)'>pāvuraṇaṃ</span>,<br>
atha nūna tadā siyā.</p>
<p><a class='sc' id='3'></a><a class='ms' id='p_22J_1759'></a><a class='msdiv' id='msdiv79'></a>Yadā <span class='var' id='note1022' title='... dāṭhānaṃ (bj, pts1)'>makasapādānaṃ</span>,<br>
aṭṭālo sukato siyā;<br>
Daḷho ca <span class='var' id='note1023' title='appakampi ca (bj) | appakampī ca (pts1)'>avikampī ca</span>,<br>
atha nūna tadā siyā.</p>
<p><a class='sc' id='4'></a><a class='ms' id='p_22J_1760'></a><a class='msdiv' id='msdiv80'></a>Yadā sasavisāṇānaṃ,<br>
nisseṇī sukatā siyā;<br>
Saggassārohaṇatthāya,<br>
atha nūna tadā siyā.</p>
<p><a class='sc' id='5'></a><a class='ms' id='p_22J_1761'></a><a class='msdiv' id='msdiv81'></a>Yadā nisseṇimāruyha,<br>
candaṃ khādeyyu mūsikā;<br>
Rāhuñca <span class='var' id='note1024' title='paribāheyyuṃ (s2, s3)'>paripāteyyuṃ</span>,<br>
atha nūna tadā siyā.</p>
<p><a class='sc' id='6'></a><a class='ms' id='p_22J_1762'></a><a class='msdiv' id='msdiv82'></a>Yadā surāghaṭaṃ pitvā,<br>
makkhikā gaṇacāriṇī;<br>
Aṅgāre vāsaṃ kappeyyuṃ,<br>
atha nūna tadā siyā.</p>
<p><a class='sc' id='7'></a><a class='ms' id='p_22J_1763'></a><a class='msdiv' id='msdiv83'></a>Yadā bimboṭṭhasampanno,<br>
gadrabho sumukho siyā;<br>
Kusalo naccagītassa,<br>
atha nūna tadā siyā.</p>
<p><a class='sc' id='8'></a><a class='ms' id='p_22J_1764'></a><a class='msdiv' id='msdiv84'></a>Yadā kākā ulūkā ca,<br>
mantayeyyuṃ rahogatā;<br>
Aññamaññaṃ pihayeyyuṃ,<br>
atha nūna tadā siyā.</p>
<p><a class='sc' id='9'></a><a class='pts' id='pts3.478'></a><a class='ms' id='p_22J_1765'></a><a class='msdiv' id='msdiv85'></a>Yadā <span class='var' id='note1025' title='pulasa (bj, pts1) | mulāsa (s2, s3)'>muḷāla</span> pattānaṃ,<br>
chattaṃ thirataraṃ siyā;<br>
Vassassa paṭighātāya,<br>
atha nūna tadā siyā.</p>
<p><a class='sc' id='10'></a><a class='ms' id='p_22J_1766'></a><a class='msdiv' id='msdiv86'></a>Yadā <span class='var' id='note1026' title='kuluṅko (bj, pts1) | kuluko (s2, s3)'>kulako</span> sakuṇo,<br>
pabbataṃ gandhamādanaṃ;<br>
Tuṇḍenādāya gaccheyya,<br>
atha nūna tadā siyā.</p>
<p><a class='sc' id='11'></a><a class='ms' id='p_22J_1767'></a><a class='msdiv' id='msdiv87'></a>Yadā sāmuddikaṃ nāvaṃ,<br>
sayantaṃ <span class='var' id='note1027' title='sapaṭākāraṃ (mr)'>savaṭākaraṃ</span>;<br>
Ceṭo ādāya gaccheyya,<br>
atha nūna tadā siyā”ti.</p>
</blockquote>
<p class='endsutta'><a class='sc' id='12'></a><a class='ms' id='p_22J_1768'></a>Aṭṭhānajātakaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
