<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja513' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>513. Jayaddisajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.23'></a><a class='ms' id='p_22J_3321'></a><a class='msdiv' id='msdiv64'></a>“Cirassaṃ vata me udapādi ajja,<br>
Bhakkho mahā sattamibhattakāle;<br>
Kutosi ko vāsi tadiṅgha brūhi,<br>
Ācikkha jātiṃ vidito yathāsi”.</p>
<p><a class='sc' id='2'></a><a class='ms' id='p_22J_3322'></a><a class='msdiv' id='msdiv65'></a>“Pañcālarājā migavaṃ paviṭṭho,<br>
Jayaddiso nāma yadissuto te;<br>
Carāmi kacchāni vanāni cāhaṃ,<br>
Pasadaṃ imaṃ khāda mamajja muñca”.</p>
<p><a class='sc' id='3'></a><a class='pts' id='pts5.24'></a><a class='ms' id='p_22J_3323'></a><a class='msdiv' id='msdiv66'></a>“Seneva tvaṃ paṇasi <span class='var' id='note2094' title='sayhamāno (s2, s3, mr)'>sassamāno</span>,<br>
Mamesa bhakkho pasado yaṃ vadesi;<br>
Taṃ khādiyāna pasadaṃ <span class='var' id='note2095' title='dighaññaṃ (pts1) | jighacchaṃ (?)'>jighaññaṃ</span>,<br>
Khādissaṃ pacchā na vilāpakālo”.</p>
<p><a class='sc' id='4'></a><a class='ms' id='p_22J_3324'></a><a class='msdiv' id='msdiv67'></a>“Na catthi mokkho mama <span class='var' id='note2096' title='vikkayena (bj)'>nikkayena</span>,<br>
Gantvāna paccāgamanāya paṇhe;<br>
Taṃ <span class='var' id='note2097' title='saṅkaraṃ (mr)'>saṅgaraṃ</span> brāhmaṇassappadāya,<br>
Saccānurakkhī punarāvajissaṃ”.</p>
<p><a class='sc' id='5'></a><a class='ms' id='p_22J_3325'></a><a class='msdiv' id='msdiv68'></a>“Kiṃ kammajātaṃ <span class='var' id='note2098' title='anutappatī taṃ (bj, pts1)'>anutappate tvaṃ</span>,<br>
Pattaṃ samīpaṃ maraṇassa rāja;<br>
Ācikkha me taṃ api sakkuṇemu,<br>
Anujānituṃ āgamanāya paṇhe”.</p>
<p><a class='sc' id='6'></a><a class='pts' id='pts5.25'></a><a class='ms' id='p_22J_3326'></a><a class='msdiv' id='msdiv69'></a>“Katā mayā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhmaṇassappadāya,<br>
Saccānurakkhī punarāvajissaṃ”.</p>
<p><a class='sc' id='7'></a><a class='ms' id='p_22J_3327'></a><a class='msdiv' id='msdiv70'></a>“Yā te katā brāhmaṇassa dhanāsā,<br>
Taṃ saṅgaraṃ paṭimukkaṃ na muttaṃ;<br>
Taṃ saṅgaraṃ brāhmaṇassappadāya,<br>
Saccānurakkhī punarāvajassu”.</p>
<p><a class='sc' id='8'></a><a class='pts' id='pts5.26'></a><a class='ms' id='p_22J_3328'></a><a class='msdiv' id='msdiv71'></a>Mutto ca so <span class='var' id='note2099' title='purisādassa (pts1)'>porisādassa</span> hatthā,<br>
Gantvā sakaṃ mandiraṃ kāmakāmī;<br>
Taṃ saṅgaraṃ brāhmaṇassappadāya,<br>
Āmantayī <span class='var' id='note2100' title='... sattuṃ (s2, s3, pts1, mr)'>puttamalīnasattaṃ</span>.</p>
<p><a class='sc' id='9'></a><a class='ms' id='p_22J_3329'></a><a class='msdiv' id='msdiv72'></a>“Ajjeva rajjaṃ abhisiñcayassu,<br>
Dhammaṃ cara sesu paresu cāpi;<br>
Adhammakāro ca te māhu raṭṭhe,<br>
Gacchāmahaṃ porisādassa <span class='var' id='note2101' title='ñante (s2, s3)'>ñatte</span>”.</p>
<p><a class='sc' id='10'></a><a class='ms' id='p_22J_3330'></a><a class='msdiv' id='msdiv73'></a>“Kiṃ kamma kubbaṃ tava <span class='var' id='note2102' title='devapāde (bj, s2, s3, pts1)'>deva pāva</span>,<br>
Nārādhayī taṃ tadicchāmi sotuṃ;<br>
Yamajja rajjamhi udassaye tuvaṃ,<br>
Rajjampi niccheyyaṃ tayā vināhaṃ”.</p>
<p><a class='sc' id='11'></a><a class='ms' id='p_22J_3331'></a><a class='msdiv' id='msdiv74'></a>“Na kammunā vā vacasā va tāta,<br>
Aparādhitohaṃ tuviyaṃ sarāmi;<br>
<span class='var' id='note2103' title='saddhiñca (s2, s3, mr)'>Sandhiñca</span> katvā purisādakena,<br>
Saccānurakkhī punāhaṃ gamissaṃ”.</p>
<p><a class='sc' id='12'></a><a class='pts' id='pts5.27'></a><a class='ms' id='p_22J_3332'></a><a class='msdiv' id='msdiv75'></a>“Ahaṃ gamissāmi idheva hohi,<br>
Natthi tato jīvato vippamokkho;<br>
Sace tuvaṃ gacchasiyeva rāja,<br>
Ahampi gacchāmi ubho na homa”.</p>
<p><a class='sc' id='13'></a><a class='ms' id='p_22J_3333'></a><a class='msdiv' id='msdiv76'></a>“Addhā hi tāta satānesa dhammo,<br>
Maraṇā ca me dukkhataraṃ tadassa;<br>
Kammāsapādo taṃ yadā pacitvā,<br>
Pasayha khāde bhidā rukkhasūle”.</p>
<p><a class='sc' id='14'></a><a class='ms' id='p_22J_3334'></a><a class='msdiv' id='msdiv77'></a>“Pāṇena te pāṇamahaṃ nimissaṃ,<br>
Mā tvaṃ agā porisādassa ñatte;<br>
Etañca te pāṇamahaṃ nimissaṃ,<br>
Tasmā mataṃ jīvitassa <span class='var' id='note2104' title='varemi (bj)'>vaṇṇemi</span>”.</p>
<p><a class='sc' id='15'></a><a class='pts' id='pts5.28'></a><a class='ms' id='p_22J_3335'></a><a class='msdiv' id='msdiv78'></a>Tato have dhitimā rājaputto,<br>
<span class='var' id='note2105' title='vandittha mātucca pitucca (bj, pts1) | vanditvā mātuñca pituñca (s2, s3)'>Vanditvā mātu ca pitu ca</span> pāde;<br>
Dukhinissa mātā <span class='var' id='note2106' title='nipatī (bj, s2, s3, pts1)'>nipatā</span> pathabyā,<br>
Pitāssa paggayha bhujāni kandati.</p>
<p><a class='sc' id='16'></a><a class='ms' id='p_22J_3336'></a><a class='msdiv' id='msdiv79'></a>Taṃ gacchantaṃ tāva pitā viditvā,<br>
Parammukho vandati pañjalīko;<br>
“Somo ca rājā varuṇo ca rājā,<br>
Pajāpatī candimā sūriyo ca;<br>
Etehi gutto purisādakamhā,<br>
Anuññāto sotthi paccehi tāta”.</p>
<p><a class='sc' id='17'></a><a class='pts' id='pts5.29'></a><a class='ms' id='p_22J_3337'></a><a class='msdiv' id='msdiv80'></a>“<span class='var' id='note2107' title='yaṃ daṇḍakāraññagatassa (pts1)'>Yaṃ daṇḍakirañño gatassa</span> mātā,<br>
Rāmassakāsi sotthānaṃ suguttā;<br>
Taṃ te ahaṃ sotthānaṃ karomi,<br>
Etena saccena sarantu devā;<br>
Anuññāto sotthi paccehi putta”.</p>
<p><a class='sc' id='18'></a><a class='ms' id='p_22J_3338'></a><a class='msdiv' id='msdiv81'></a>“Āvī raho vāpi manopadosaṃ,<br>
Nāhaṃ sare jātu malīnasatte;<br>
Etena saccena sarantu devā,<br>
Anuññāto sotthi paccehi <span class='var' id='note2108' title='bhāta (bj) | bhātā (s2, s3, pts1)'>bhātika</span>”.</p>
<p><a class='sc' id='19'></a><a class='ms' id='p_22J_3339'></a><a class='msdiv' id='msdiv82'></a>“Yasmā ca me anadhimanosi sāmi,<br>
Na cāpi me manasā appiyosi;<br>
Etena saccena sarantu devā,<br>
Anuññāto sotthi paccehi sāmi”.</p>
<p><a class='sc' id='20'></a><a class='pts' id='pts5.30'></a><a class='ms' id='p_22J_3340'></a><a class='msdiv' id='msdiv83'></a>“Brahā ujū cārumukho kutosi,<br>
Na maṃ pajānāsi vane vasantaṃ;<br>
Luddaṃ maṃ ñatvā ‘purisādako’ti,<br>
Ko sotthimājānamidhāvajeyya”.</p>
<p><a class='sc' id='21'></a><a class='ms' id='p_22J_3341'></a><a class='msdiv' id='msdiv84'></a>“Jānāmi ludda purisādako tvaṃ,<br>
Na taṃ na jānāmi vane vasantaṃ;<br>
Ahañca puttosmi jayaddisassa,<br>
Mamajja khāda pituno pamokkhā”.</p>
<p><a class='sc' id='22'></a><a class='pts' id='pts5.31'></a><a class='ms' id='p_22J_3342'></a><a class='msdiv' id='msdiv85'></a>“Jānāmi <span class='var' id='note2109' title='puttosi (s2, s3, mr)'>puttoti</span> jayaddisassa,<br>
Tathā hi vo mukhavaṇṇo ubhinnaṃ;<br>
<span class='var' id='note2110' title='sudukkarañceva (s2, s3, pts1, mr)'>Sudukkaraññeva</span> kataṃ tavedaṃ,<br>
Yo mattumicche pituno pamokkhā”.</p>
<p><a class='sc' id='23'></a><a class='ms' id='p_22J_3343'></a><a class='msdiv' id='msdiv86'></a>“Na dukkaraṃ kiñci mahettha maññe,<br>
Yo mattumicche pituno pamokkhā;<br>
Mātu <span class='var' id='note2111' title='mātucca (bj) | mātū ca (s2, s3)'>ca</span> hetu paraloka <span class='var' id='note2112' title='gamyā (bj, s2, s3) | gamya (pts1)'>gantvā</span>,<br>
Sukhena saggena ca sampayutto”.</p>
<p><a class='sc' id='24'></a><a class='ms' id='p_22J_3344'></a><a class='msdiv' id='msdiv87'></a>“Ahañca kho attano pāpakiriyaṃ,<br>
Āvī raho vāpi sare na jātu;<br>
Saṅkhātajātīmaraṇohamasmi,<br>
Yatheva me idha tathā parattha.</p>
<p><a class='sc' id='25'></a><a class='ms' id='p_22J_3345'></a><a class='msdiv' id='msdiv88'></a>Khādajja maṃ dāni mahānubhāva,<br>
Karassu kiccāni imaṃ sarīraṃ;<br>
Rukkhassa vā te papatāmi aggā,<br>
Chādayamāno mayhaṃ tvamadesi maṃsaṃ”.</p>
<p><a class='sc' id='26'></a><a class='pts' id='pts5.32'></a><a class='ms' id='p_22J_3346'></a><a class='msdiv' id='msdiv89'></a>“Idañca te ruccati rājaputta,<br>
<span class='var' id='note2113' title='cajāsi (bj, pts1)'>Cajesi</span> pāṇaṃ pituno pamokkhā;<br>
<span class='var' id='note2114' title='tasmātiha (bj, s2, s3)'>Tasmā hi so</span> tvaṃ taramānarūpo,<br>
Sambhañja kaṭṭhāni jalehi aggiṃ”.</p>
<p><a class='sc' id='27'></a><a class='ms' id='p_22J_3347'></a><a class='msdiv' id='msdiv90'></a>Tato have dhitimā rājaputto,<br>
Dāruṃ samāhatvā mahantamaggiṃ;<br>
Sandīpayitvā paṭivedayittha,<br>
“Ādīpito dāni <span class='var' id='note2115' title='mayā yakkhamaggi (mr)'>mahāyamaggi</span>”.</p>
<p><a class='sc' id='28'></a><a class='pts' id='pts5.33'></a><a class='ms' id='p_22J_3348'></a><a class='msdiv' id='msdiv91'></a>“Khādajja maṃ dāni pasayhakāri,<br>
Kiṃ maṃ muhuṃ pekkhasi haṭṭhalomo;<br>
Tathā tathā tuyhamahaṃ karomi,<br>
Yathā yathā maṃ chādayamāno adesi”.</p>
<p><a class='sc' id='29'></a><a class='ms' id='p_22J_3349'></a><a class='msdiv' id='msdiv92'></a>“Ko tādisaṃ arahati khāditāye,<br>
Dhamme ṭhitaṃ saccavādiṃ vadaññuṃ;<br>
Muddhāpi tassa viphaleyya sattadhā,<br>
Yo tādisaṃ saccavādiṃ adeyya”.</p>
<p><a class='sc' id='30'></a><a class='ms' id='p_22J_3350'></a><a class='msdiv' id='msdiv93'></a>“Idañhi so brāhmaṇaṃ maññamāno,<br>
Saso avāsesi sake sarīre;<br>
Teneva so candimā devaputto,<br>
<span class='var' id='note2116' title='sasaṭṭhako (s2, s3)'>Sasatthuto</span> <span class='var' id='note2117' title='kāmaruhajja (mr)'>kāmaduhajja</span> yakkha”.</p>
<p><a class='sc' id='31'></a><a class='pts' id='pts5.34'></a><a class='ms' id='p_22J_3351'></a><a class='msdiv' id='msdiv94'></a>“Cando yathā rāhumukhā pamutto,<br>
Virocate pannaraseva <span class='var' id='note2118' title='bhānumā (bj, pts1)'>bhāṇumā</span>;<br>
Evaṃ tuvaṃ porisādā pamutto,<br>
Viroca <span class='var' id='note2119' title='kampilla (bj, pts1) | kapille (s2, s3)'>kapile</span> mahānubhāva;<br>
Āmodayaṃ pitaraṃ mātarañca,<br>
Sabbo ca te nandatu ñātipakkho”.</p>
<p><a class='sc' id='32'></a><a class='ms' id='p_22J_3352'></a><a class='msdiv' id='msdiv95'></a>Tato have dhitimā rājaputto,<br>
Katañjalī <span class='var' id='note2120' title='pariyagā (bj) | paggayha (s2, s3, pts1)'>pariyāya</span> porisādaṃ;<br>
Anuññāto sotthi sukhī arogo,<br>
<span class='var' id='note2121' title='paccāga (pts1)'>Paccāgamā</span> <span class='var' id='note2122' title='kampilla’malīnasatto (bj, pts1) | kapillamalīnasatto (s2, s3) | kapila’malīnasattā (mr)'>kapilamalīnasatto</span>.</p>
<p><a class='sc' id='33'></a><a class='ms' id='p_22J_3353'></a><a class='msdiv' id='msdiv96'></a>Taṃ negamā jānapadā ca sabbe,<br>
Hatthārohā rathikā pattikā ca;<br>
Namassamānā pañjalikā upāgamuṃ,<br>
“Namatthu te dukkarakārakosī”ti.</p>
</blockquote>
<p class='endsutta'><a class='sc' id='34'></a><a class='ms' id='p_22J_3354'></a><span class='var' id='note2123' title='jayadisajātakaṃ (mr)'>Jayaddisajātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
