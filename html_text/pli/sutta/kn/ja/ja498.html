<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja498' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>498. Cittasambhūtajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.394'></a><a class='ms' id='p_22J_2877'></a><a class='msdiv' id='msdiv24'></a>“Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
Passāmi sambhūtaṃ mahānubhāvaṃ,<br>
Sakammunā puññaphalūpapannaṃ.</p>
<p><a class='sc' id='2'></a><a class='ms' id='p_22J_2878'></a><a class='msdiv' id='msdiv25'></a>Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
Kaccinnu cittassapi evamevaṃ,<br>
Iddho mano tassa yathāpi mayhaṃ”.</p>
<p><a class='sc' id='3'></a><a class='ms' id='p_22J_2879'></a><a class='msdiv' id='msdiv26'></a>“Sabbaṃ narānaṃ saphalaṃ suciṇṇaṃ,<br>
Na kammunā kiñcana moghamatthi;<br>
<span class='var' id='note1810' title='cittaṃ vijānāhi (bj, pts1)'>Cittampi jānāhi</span> tatheva deva,<br>
Iddho mano tassa yathāpi tuyhaṃ”.</p>
<p><a class='sc' id='4'></a><a class='ms' id='p_22J_2880'></a><a class='msdiv' id='msdiv27'></a>“Bhavaṃ nu citto sutamaññato te,<br>
Udāhu te koci naṃ etadakkhā;<br>
Gāthā sugītā na mamatthi kaṅkhā,<br>
Dadāmi te gāmavaraṃ satañca”.</p>
<p><a class='sc' id='5'></a><a class='pts' id='pts4.395'></a><a class='ms' id='p_22J_2881'></a><a class='msdiv' id='msdiv28'></a>“Na cāhaṃ citto sutamaññato me,<br>
Isī ca me etamatthaṃ asaṃsi;<br>
‘Gantvāna rañño <span class='var' id='note1811' title='paṭigāyi (s2, s3, mr) | paṭigāya (?)'>paṭigāhi</span> gāthaṃ,<br>
<span class='var' id='note1812' title='api nu te varaṃ attamano dadeyya (s2, s3) | api nu te attamano varaṃ dade (mr)'>Api te varaṃ attamano dadeyya</span>’”.</p>
<p><a class='sc' id='6'></a><a class='ms' id='p_22J_2882'></a><a class='msdiv' id='msdiv29'></a>“Yojentu ve rājarathe,<br>
sukate cittasibbane;<br>
Kacchaṃ nāgānaṃ bandhatha,<br>
gīveyyaṃ paṭimuñcatha.</p>
<p><a class='sc' id='7'></a><a class='ms' id='p_22J_2883'></a><a class='msdiv' id='msdiv30'></a><span class='var' id='note1813' title='āhaññare (s2, s3) | āhaññaruṃ (pts1)'>Āhaññantu</span> <span class='var' id='note1814' title='... saṅkhā (s2, s3)'>bherimudiṅgasaṅkhe</span>,<br>
Sīghāni yānāni ca yojayantu;<br>
Ajjevahaṃ assamaṃ taṃ gamissaṃ,<br>
Yattheva dakkhissamisiṃ nisinnaṃ”.</p>
<p><a class='sc' id='8'></a><a class='ms' id='p_22J_2884'></a><a class='msdiv' id='msdiv31'></a>“Suladdhalābho vata me ahosi,<br>
Gāthā sugītā parisāya majjhe;<br>
Svāhaṃ isiṃ sīlavatūpapannaṃ,<br>
Disvā patīto sumanohamasmi”.</p>
<p><a class='sc' id='9'></a><a class='pts' id='pts4.396'></a><a class='ms' id='p_22J_2885'></a><a class='msdiv' id='msdiv32'></a>“Āsanaṃ udakaṃ pajjaṃ,<br>
paṭiggaṇhātu no bhavaṃ;<br>
Agghe bhavantaṃ pucchāma,<br>
agghaṃ kurutu no bhavaṃ”.</p>
<p><a class='sc' id='10'></a><a class='ms' id='p_22J_2886'></a><a class='msdiv' id='msdiv33'></a>“Rammañca te āvasathaṃ karontu,<br>
Nārīgaṇehi paricārayassu;<br>
Karohi okāsamanuggahāya,<br>
Ubhopimaṃ issariyaṃ karoma”.</p>
<p><a class='sc' id='11'></a><a class='ms' id='p_22J_2887'></a><a class='msdiv' id='msdiv34'></a>“Disvā phalaṃ duccaritassa rāja,<br>
Atho suciṇṇassa mahāvipākaṃ;<br>
Attānameva paṭisaṃyamissaṃ,<br>
Na patthaye <span class='var' id='note1815' title='puttaṃ (bj, pts1)'>putta</span> pasuṃ dhanaṃ vā.</p>
<p><a class='sc' id='12'></a><a class='ms' id='p_22J_2888'></a><a class='msdiv' id='msdiv35'></a>Dasevimā vassadasā,<br>
maccānaṃ idha jīvitaṃ;<br>
Apattaññeva taṃ odhiṃ,<br>
naḷo chinnova sussati.</p>
<p><a class='sc' id='13'></a><a class='ms' id='p_22J_2889'></a><a class='msdiv' id='msdiv36'></a>Tattha kā nandi kā khiḍḍā,<br>
kā ratī kā dhanesanā;<br>
Kiṃ me puttehi dārehi,<br>
rāja muttosmi bandhanā.</p>
<p><a class='sc' id='14'></a><a class='ms' id='p_22J_2890'></a><a class='msdiv' id='msdiv37'></a><span class='var' id='note1816' title='so ahaṃ suppajānāmi (bj, pts1)'>Sohaṃ evaṃ pajānāmi</span>,<br>
maccu me nappamajjati;<br>
Antakenādhipannassa,<br>
kā ratī kā dhanesanā.</p>
<p><a class='sc' id='15'></a><a class='pts' id='pts4.397'></a><a class='ms' id='p_22J_2891'></a><a class='msdiv' id='msdiv38'></a>Jāti narānaṃ adhamā janinda,<br>
Caṇḍālayoni <span class='var' id='note1817' title='dipadā kaniṭṭhā (bj, pts1) | dvipadakaniṭṭhā (s2, s3)'>dvipadākaniṭṭhā</span>;<br>
Sakehi kammehi supāpakehi,<br>
<span class='var' id='note1818' title='caṇḍāligabbhe (s2, s3)'>Caṇḍālagabbhe</span> avasimha pubbe.</p>
<p><a class='sc' id='16'></a><a class='ms' id='p_22J_2892'></a><a class='msdiv' id='msdiv39'></a>Caṇḍālāhumha avantīsu,<br>
migā nerañjaraṃ pati;<br>
Ukkusā <span class='var' id='note1819' title='rammadātīre (s2, s3, mr) | ṇammadātīre (pts1)'>nammadātīre</span>,<br>
tyajja brāhmaṇakhattiyā.</p>
<p><a class='sc' id='17'></a><a class='pts' id='pts4.398'></a><a class='ms' id='p_22J_2893'></a><a class='msdiv' id='msdiv40'></a>Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla <span class='var' id='note1820' title='mameva (s2, s3, mr)'>mameta</span> vākyaṃ,<br>
Mākāsi kammāni dukkhudrayāni.</p>
<p><a class='sc' id='18'></a><a class='ms' id='p_22J_2894'></a><a class='msdiv' id='msdiv41'></a>Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla mameta vākyaṃ,<br>
Mākāsi kammāni dukkhapphalāni.</p>
<p><a class='sc' id='19'></a><a class='ms' id='p_22J_2895'></a><a class='msdiv' id='msdiv42'></a>Upanīyati jīvitamappamāyu,<br>
Jarūpanītassa na santi tāṇā;<br>
Karohi pañcāla mameta vākyaṃ,<br>
Mākāsi kammāni rajassirāni.</p>
<p><a class='sc' id='20'></a><a class='ms' id='p_22J_2896'></a><a class='msdiv' id='msdiv43'></a>Upanīyati jīvitamappamāyu,<br>
Vaṇṇaṃ jarā hanti narassa jiyyato;<br>
Karohi pañcāla mameta vākyaṃ,<br>
Mākāsi kammaṃ nirayūpapattiyā”.</p>
<p><a class='sc' id='21'></a><a class='pts' id='pts4.399'></a><a class='ms' id='p_22J_2897'></a><a class='msdiv' id='msdiv44'></a>“Addhā hi saccaṃ vacanaṃ tavetaṃ,<br>
Yathā isī bhāsasi evametaṃ;<br>
Kāmā ca me santi anapparūpā,<br>
Te duccajā mādisakena bhikkhu.</p>
<p><a class='sc' id='22'></a><a class='ms' id='p_22J_2898'></a><a class='msdiv' id='msdiv45'></a>Nāgo yathā paṅkamajjhe byasanno,<br>
Passaṃ thalaṃ nābhisambhoti gantuṃ;<br>
<span class='var' id='note1821' title='evamahaṃ (s2, s3)'>Evampahaṃ</span> kāmapaṅke byasanno,<br>
Na bhikkhuno maggamanubbajāmi.</p>
<p><a class='sc' id='23'></a><a class='ms' id='p_22J_2899'></a><a class='msdiv' id='msdiv46'></a>Yathāpi mātā ca pitā ca puttaṃ,<br>
Anusāsare kinti sukhī bhaveyya;<br>
Evampi maṃ tvaṃ anusāsa bhante,<br>
<span class='var' id='note1822' title='yamācaraṃ (bj, pts1, Ma-aka)'>Yathā ciraṃ</span> pecca sukhī bhaveyyaṃ”.</p>
<p><a class='sc' id='24'></a><a class='ms' id='p_22J_2900'></a><a class='msdiv' id='msdiv47'></a>“No ce tuvaṃ ussahase janinda,<br>
Kāme ime mānusake pahātuṃ;<br>
<span class='var' id='note1823' title='dhammaṃ (bj, pts1)'>Dhammiṃ</span> baliṃ paṭṭhapayassu rāja,<br>
<span class='var' id='note1824' title='adhammakāro ca te (bj, s2, s3, pts1)'>Adhammakāro tava</span> māhu raṭṭhe.</p>
<p><a class='sc' id='25'></a><a class='ms' id='p_22J_2901'></a><a class='msdiv' id='msdiv48'></a>Dūtā vidhāvantu disā catasso,<br>
Nimantakā samaṇabrāhmaṇānaṃ;<br>
Te annapānena upaṭṭhahassu,<br>
Vatthena senāsanapaccayena ca.</p>
<p><a class='sc' id='26'></a><a class='pts' id='pts4.400'></a><a class='ms' id='p_22J_2902'></a><a class='msdiv' id='msdiv49'></a>Annena pānena pasannacitto,<br>
Santappaya samaṇabrāhmaṇe ca;<br>
Datvā ca bhutvā ca yathānubhāvaṃ,<br>
Anindito <span class='var' id='note1825' title='... mupeti (pts1, mr)'>saggamupehi</span> ṭhānaṃ.</p>
<p><a class='sc' id='27'></a><a class='ms' id='p_22J_2903'></a><a class='msdiv' id='msdiv50'></a>Sace ca taṃ rāja mado saheyya,<br>
Nārīgaṇehi paricārayantaṃ;<br>
Imameva gāthaṃ manasī karohi,<br>
<span class='var' id='note1826' title='bhāsehi (s2, s3, pts1, mr)'>Bhāsesi</span> cenaṃ parisāya majjhe.</p>
<p><a class='sc' id='28'></a><a class='ms' id='p_22J_2904'></a><a class='msdiv' id='msdiv51'></a>Abbhokāsasayo jantu,<br>
vajantyā khīrapāyito;<br>
Parikiṇṇo <span class='var' id='note1827' title='supānehi (bj, pts1)'>suvānehi</span>,<br>
svājja rājāti vuccatī”ti.</p>
</blockquote>
<p class='endsutta'><a class='sc' id='29'></a><a class='ms' id='p_22J_2905'></a>Cittasambhūtajātakaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
