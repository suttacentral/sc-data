<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja539' lang='pli'>
<header>
<ul>
<li class='division'>Jātaka</li>
<li>Mahānipāta</li>
<li>Mūgapakkhavagga</li>
</ul>
<h1>539. Mahājanakajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts6.35'></a><a class='ms' id='p_23J_1438'></a><a class='msdiv' id='msdiv123'></a>“Koyaṃ majjhe samuddasmiṃ,<br>
apassaṃ tīramāyuhe;<br>
<span class='var' id='note1076' title='kiṃ (s2, s3, mr)'>Kaṃ</span> tvaṃ atthavasaṃ ñatvā,<br>
evaṃ vāyamase bhusaṃ”.</p>
<p><a class='sc' id='2'></a><a class='ms' id='p_23J_1439'></a><a class='msdiv' id='msdiv124'></a>“Nisamma vattaṃ lokassa,<br>
vāyāmassa ca devate;<br>
Tasmā majjhe samuddasmiṃ,<br>
apassaṃ tīramāyuhe”.</p>
<p><a class='sc' id='3'></a><a class='ms' id='p_23J_1440'></a><a class='msdiv' id='msdiv125'></a>“Gambhīre appameyyasmiṃ,<br>
tīraṃ yassa na dissati;<br>
Mogho te purisavāyāmo,<br>
appatvāva marissasi”.</p>
<p><a class='sc' id='4'></a><a class='pts' id='pts6.36'></a><a class='ms' id='p_23J_1441'></a><a class='msdiv' id='msdiv126'></a>“Anaṇo ñātinaṃ hoti,<br>
devānaṃ <span class='var' id='note1077' title='pituno ca (bj, pts1)'>pitunañca</span> so;<br>
Karaṃ purisakiccāni,<br>
na ca pacchānutappati”.</p>
<p><a class='sc' id='5'></a><a class='ms' id='p_23J_1442'></a><a class='msdiv' id='msdiv127'></a>“<span class='var' id='note1078' title='apāraṇeyyaṃ (s2, s3, pts1, c1)'>Apāraneyyaṃ</span> yaṃ kammaṃ,<br>
Aphalaṃ kilamathuddayaṃ;<br>
Tattha ko vāyamenattho,<br>
Maccu <span class='var' id='note1079' title='yassābhinipphataṃ (s2, s3) | yassābhinippatanti (pts1)'>yassābhinippataṃ</span>”.</p>
<p><a class='sc' id='6'></a><a class='ms' id='p_23J_1443'></a><a class='msdiv' id='msdiv128'></a>“<span class='var' id='note1080' title='apāraṇeyyamaccantaṃ (s2, s3, c1)'>Apāraneyyamaccantaṃ</span>,<br>
yo viditvāna devate;<br>
Na rakkhe attano pāṇaṃ,<br>
jaññā so yadi hāpaye.</p>
<p><a class='sc' id='7'></a><a class='ms' id='p_23J_1444'></a><a class='msdiv' id='msdiv129'></a>Adhippāyaphalaṃ eke,<br>
asmiṃ lokasmi devate;<br>
Payojayanti kammāni,<br>
tāni ijjhanti vā na vā.</p>
<p><a class='sc' id='8'></a><a class='ms' id='p_23J_1445'></a><a class='msdiv' id='msdiv130'></a>Sandiṭṭhikaṃ kammaphalaṃ,<br>
nanu passasi devate;<br>
Sannā aññe tarāmahaṃ,<br>
tañca passāmi santike.</p>
<p><a class='sc' id='9'></a><a class='ms' id='p_23J_1446'></a><a class='msdiv' id='msdiv131'></a>So ahaṃ vāyamissāmi,<br>
yathāsatti yathābalaṃ;<br>
Gacchaṃ pāraṃ samuddassa,<br>
<span class='var' id='note1081' title='kāsaṃ (bj, pts1)'>kassaṃ</span> purisakāriyaṃ”.</p>
<p><a class='sc' id='10'></a><a class='pts' id='pts6.37'></a><a class='ms' id='p_23J_1447'></a><a class='msdiv' id='msdiv132'></a>“Yo tvaṃ evaṃ gate oghe,<br>
appameyye mahaṇṇave;<br>
Dhammavāyāmasampanno,<br>
kammunā nāvasīdasi;<br>
So tvaṃ tattheva gacchāhi,<br>
yattha te nirato mano.</p>
<div class='var' title=' etthare gāthā cha1-2 potthakesu'>
<p><a class='sc' id='11'></a><a class='ms' id='p_23J_1448'></a>Suriyuggamane nidhi,<br>
atho oggamane nidhi;<br>
Anto nidhi bahi nidhi,<br>
na anto na bahi nidhi.</p>
<p><a class='sc' id='12'></a><a class='ms' id='p_23J_1449'></a>Ārohane mahānidhi,<br>
atho orohane nidhi;<br>
<span class='var' id='note1083' title='caturo mahāsālā (bj) | caturo ca mahāsālā (pts1)'>Catūsu mahāsālesu</span>,<br>
samantā yojane nidhi.</p>
<p><a class='sc' id='13'></a><a class='ms' id='p_23J_1450'></a>Dantaggesu mahānidhi,<br>
bālaggesu ca <span class='var' id='note1084' title='kebuke (bj, pts1)'>kepuke</span>;<br>
Rukkhaggesu mahānidhi,<br>
soḷasete mahānidhī;<br>
Sahassathāmo pallaṅko,<br>
sīvalārādhanena ca.</p>
<p><a class='sc' id='14'></a><a class='pts' id='pts6.43'></a><a class='ms' id='p_23J_1451'></a><a class='msdiv' id='msdiv133'></a><span class='var' id='note1087' title='āsiṃsetheva (bj, s2, s3, pts1)'>Āsīsetheva</span> puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.</p>
</div>
<p><a class='sc' id='15'></a><a class='ms' id='p_23J_1452'></a><a class='msdiv' id='msdiv134'></a>Āsīsetheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.</p>
<p><a class='sc' id='16'></a><a class='ms' id='p_23J_1453'></a><a class='msdiv' id='msdiv135'></a>Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
yathā icchiṃ tathā ahu.</p>
<p><a class='sc' id='17'></a><a class='ms' id='p_23J_1454'></a><a class='msdiv' id='msdiv136'></a>Vāyametheva puriso,<br>
na nibbindeyya paṇḍito;<br>
Passāmi vohaṃ attānaṃ,<br>
udakā thalamubbhataṃ.</p>
<p><a class='sc' id='18'></a><a class='ms' id='p_23J_1455'></a><a class='msdiv' id='msdiv137'></a>Dukkhūpanītopi naro sapañño,<br>
Āsaṃ na chindeyya sukhāgamāya;<br>
Bahū hi phassā ahitā hitā ca,<br>
Avitakkitā <span class='var' id='note1088' title='maccumuppajjanti (s2, s3)'>maccumupabbajanti</span>.</p>
<p><a class='sc' id='19'></a><a class='ms' id='p_23J_1456'></a><a class='msdiv' id='msdiv138'></a>Acintitampi bhavati,<br>
cintitampi vinassati;<br>
Na hi cintāmayā bhogā,<br>
itthiyā purisassa vā”.</p>
<p><a class='sc' id='20'></a><a class='pts' id='pts6.45'></a><a class='ms' id='p_23J_1457'></a><a class='msdiv' id='msdiv139'></a>“<span class='var' id='note1089' title='apurāṇaṃ (bj, pts1)'>Aporāṇaṃ</span> vata bho rājā,<br>
sabbabhummo disampati;<br>
<span class='var' id='note1090' title='na ca nacce (mr)'>Nājja nacce</span> nisāmeti,<br>
na gīte kurute mano.</p>
<p><a class='sc' id='21'></a><a class='ms' id='p_23J_1458'></a><a class='msdiv' id='msdiv140'></a>Na <span class='var' id='note1091' title='mage (mr)'>mige</span> napi uyyāne,<br>
napi haṃse udikkhati;<br>
Mūgova tuṇhimāsīno,<br>
na atthamanusāsati”.</p>
<p><a class='sc' id='22'></a><a class='ms' id='p_23J_1459'></a><a class='msdiv' id='msdiv141'></a>“Sukhakāmā rahosīlā,<br>
vadhabandhā <span class='var' id='note1092' title='upārutā (si) | apārutā (s2, s3, mr)'>upāratā</span>;<br>
<span class='var' id='note1093' title='kesaṃ (bj, pts1)'>Kassa</span> nu ajja ārāme,<br>
daharā vuddhā ca acchare.</p>
<p><a class='sc' id='23'></a><a class='pts' id='pts6.46'></a><a class='ms' id='p_23J_1460'></a><a class='msdiv' id='msdiv142'></a>Atikkantavanathā dhīrā,<br>
namo tesaṃ mahesinaṃ;<br>
Ye ussukamhi lokamhi,<br>
viharanti manussukā.</p>
<p><a class='sc' id='24'></a><a class='ms' id='p_23J_1461'></a><a class='msdiv' id='msdiv143'></a>Te chetvā maccuno jālaṃ,<br>
<span class='var' id='note1094' title='taṃ taṃ (bj, mr) | tantaṃ (s2, s3, pts1)'>tataṃ</span> māyāvino daḷaṃ;<br>
<span class='var' id='note1095' title='sandālayantā (s2, s3, mr)'>Chinnālayattā</span> gacchanti,<br>
ko <span class='var' id='note1096' title='tesaṃ gatimāpayeti (pts1) | nesaṃ gati pāpaye (mr)'>tesaṃ gatimāpaye</span>.</p>
<p><a class='sc' id='25'></a><a class='ms' id='p_23J_1462'></a><a class='msdiv' id='msdiv144'></a>Kadāhaṃ <span class='var' id='note1097' title='midhilaṃ (mr)'>mithilaṃ</span> phītaṃ,<br>
vibhattaṃ bhāgaso mitaṃ;<br>
Pahāya pabbajissāmi,<br>
taṃ <span class='var' id='note1098' title='kadāssu (bj, pts1) | kadā su (s2, s3)'>kudāssu</span> bhavissati.</p>
<p><a class='sc' id='26'></a><a class='ms' id='p_23J_1463'></a><a class='msdiv' id='msdiv145'></a>Kadāhaṃ mithilaṃ phītaṃ,<br>
visālaṃ sabbatopabhaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='27'></a><a class='ms' id='p_23J_1464'></a><a class='msdiv' id='msdiv146'></a>Kadāhaṃ mithilaṃ phītaṃ,<br>
bahupākāratoraṇaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='28'></a><a class='ms' id='p_23J_1465'></a><a class='msdiv' id='msdiv147'></a>Kadāhaṃ mithilaṃ phītaṃ,<br>
daḷhamaṭṭālakoṭṭhakaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='29'></a><a class='ms' id='p_23J_1466'></a><a class='msdiv' id='msdiv148'></a>Kadāhaṃ mithilaṃ phītaṃ,<br>
suvibhattaṃ mahāpathaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='30'></a><a class='ms' id='p_23J_1467'></a><a class='msdiv' id='msdiv149'></a>Kadāhaṃ mithilaṃ phītaṃ,<br>
suvibhattantarāpaṇaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='31'></a><a class='ms' id='p_23J_1468'></a><a class='msdiv' id='msdiv150'></a>Kadāhaṃ mithilaṃ phītaṃ,<br>
gavassarathapīḷitaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='32'></a><a class='pts' id='pts6.47'></a><a class='ms' id='p_23J_1469'></a><a class='msdiv' id='msdiv151'></a>Kadāhaṃ mithilaṃ phītaṃ,<br>
ārāmavanamāliniṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='33'></a><a class='ms' id='p_23J_1470'></a><a class='msdiv' id='msdiv152'></a>Kadāhaṃ mithilaṃ phītaṃ,<br>
uyyānavanamāliniṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='34'></a><a class='ms' id='p_23J_1471'></a><a class='msdiv' id='msdiv153'></a>Kadāhaṃ mithilaṃ phītaṃ,<br>
pāsādavanamāliniṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='35'></a><a class='ms' id='p_23J_1472'></a><a class='msdiv' id='msdiv154'></a>Kadāhaṃ mithilaṃ phītaṃ,<br>
tipuraṃ rājabandhuniṃ;<br>
Māpitaṃ somanassena,<br>
vedehena yasassinā;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='36'></a><a class='ms' id='p_23J_1473'></a><a class='msdiv' id='msdiv155'></a>Kadāhaṃ vedehe phīte,<br>
nicite dhammarakkhite;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='37'></a><a class='ms' id='p_23J_1474'></a><a class='msdiv' id='msdiv156'></a>Kadāhaṃ vedehe phīte,<br>
ajeyye dhammarakkhite;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='38'></a><a class='ms' id='p_23J_1475'></a><a class='msdiv' id='msdiv157'></a><span class='var' id='note1099' title='kadā antepuraṃ (pts1)'>Kadāhaṃ antepuraṃ</span> rammaṃ,<br>
Vibhattaṃ bhāgaso mitaṃ;<br>
Pahāya pabbajissāmi,<br>
Taṃ kudāssu bhavissati.</p>
<p><a class='sc' id='39'></a><a class='ms' id='p_23J_1476'></a><a class='msdiv' id='msdiv158'></a>Kadāhaṃ antepuraṃ rammaṃ,<br>
sudhāmattikalepanaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='40'></a><a class='ms' id='p_23J_1477'></a><a class='msdiv' id='msdiv159'></a>Kadāhaṃ antepuraṃ rammaṃ,<br>
sucigandhaṃ manoramaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='41'></a><a class='ms' id='p_23J_1478'></a><a class='msdiv' id='msdiv160'></a>Kadāhaṃ kūṭāgāre ca,<br>
vibhatte bhāgaso mite;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='42'></a><a class='ms' id='p_23J_1479'></a><a class='msdiv' id='msdiv161'></a>Kadāhaṃ kūṭāgāre ca,<br>
sudhāmattikalepane;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='43'></a><a class='ms' id='p_23J_1480'></a><a class='msdiv' id='msdiv162'></a>Kadāhaṃ kūṭāgāre ca,<br>
sucigandhe manorame;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='44'></a><a class='ms' id='p_23J_1481'></a><a class='msdiv' id='msdiv163'></a>Kadāhaṃ kūṭāgāre ca,<br>
litte candanaphosite;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='45'></a><a class='ms' id='p_23J_1482'></a><a class='msdiv' id='msdiv164'></a>Kadāhaṃ <span class='var' id='note1100' title='suvaṇṇapallaṅke (bj, s2, s3, pts1)'>soṇṇapallaṅke</span>,<br>
gonake cittasanthate;<br>
Pahāya pabbajissāmi,<br>
taṃ kudāssu bhavissati.</p>
<p><span class='var' id='note1101' title=' ayaṃ gāthā pā1 potthake'><a class='sc' id='46'></a><a class='ms' id='p_23J_1483'></a><a class='msdiv' id='msdiv165'></a>Kadāhaṃ maṇipallaṅke,<br>
gonake cittasanthate;<br>
Pahāya pabbajissāmi,<br>
taṃ kudāssu bhavissati</span>.</p>
<p><a class='sc' id='47'></a><a class='ms' id='p_23J_1484'></a><a class='msdiv' id='msdiv166'></a>Kadāhaṃ kappāsakoseyyaṃ,<br>
khomakoṭumbarāni ca;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='48'></a><a class='ms' id='p_23J_1485'></a><a class='msdiv' id='msdiv167'></a>Kadāhaṃ pokkharaṇī rammā,<br>
<span class='var' id='note1103' title='cakkavākūpakūjitā (bj, pts1)'>cakkavākapakūjitā</span>;<br>
Mandālakehi sañchannā,<br>
padumuppalakehi ca;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='49'></a><a class='ms' id='p_23J_1486'></a><a class='msdiv' id='msdiv168'></a>Kadāhaṃ hatthigumbe ca,<br>
sabbālaṅkārabhūsite;<br>
Suvaṇṇakacche mātaṅge,<br>
hemakappanavāsase.</p>
<p><a class='sc' id='50'></a><a class='ms' id='p_23J_1487'></a><a class='msdiv' id='msdiv169'></a>Ārūḷhe gāmaṇīyehi,<br>
tomaraṅkusapāṇibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='51'></a><a class='ms' id='p_23J_1488'></a><a class='msdiv' id='msdiv170'></a>Kadāhaṃ assagumbe ca,<br>
sabbālaṅkārabhūsite;<br>
Ājānīyeva jātiyā,<br>
sindhave sīghavāhane.</p>
<p><a class='sc' id='52'></a><a class='ms' id='p_23J_1489'></a><a class='msdiv' id='msdiv171'></a>Ārūḷhe gāmaṇīyehi,<br>
illiyācāpadhāribhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='53'></a><a class='pts' id='pts6.48'></a><a class='ms' id='p_23J_1490'></a><a class='msdiv' id='msdiv172'></a>Kadāhaṃ rathaseniyo,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='54'></a><a class='ms' id='p_23J_1491'></a><a class='msdiv' id='msdiv173'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='55'></a><a class='ms' id='p_23J_1492'></a><a class='msdiv' id='msdiv174'></a>Kadāhaṃ sovaṇṇarathe,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='56'></a><a class='ms' id='p_23J_1493'></a><a class='msdiv' id='msdiv175'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='57'></a><a class='ms' id='p_23J_1494'></a><a class='msdiv' id='msdiv176'></a>Kadāhaṃ sajjhurathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='58'></a><a class='ms' id='p_23J_1495'></a><a class='msdiv' id='msdiv177'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='59'></a><a class='ms' id='p_23J_1496'></a><a class='msdiv' id='msdiv178'></a>Kadāhaṃ assarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='60'></a><a class='ms' id='p_23J_1497'></a><a class='msdiv' id='msdiv179'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='61'></a><a class='ms' id='p_23J_1498'></a><a class='msdiv' id='msdiv180'></a>Kadāhaṃ oṭṭharathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='62'></a><a class='ms' id='p_23J_1499'></a><a class='msdiv' id='msdiv181'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='63'></a><a class='ms' id='p_23J_1500'></a><a class='msdiv' id='msdiv182'></a>Kadāhaṃ goṇarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='64'></a><a class='ms' id='p_23J_1501'></a><a class='msdiv' id='msdiv183'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='65'></a><a class='ms' id='p_23J_1502'></a><a class='msdiv' id='msdiv184'></a>Kadāhaṃ ajarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='66'></a><a class='ms' id='p_23J_1503'></a><a class='msdiv' id='msdiv185'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='67'></a><a class='ms' id='p_23J_1504'></a><a class='msdiv' id='msdiv186'></a>Kadāhaṃ meṇḍarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='68'></a><a class='ms' id='p_23J_1505'></a><a class='msdiv' id='msdiv187'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='69'></a><a class='ms' id='p_23J_1506'></a><a class='msdiv' id='msdiv188'></a>Kadāhaṃ migarathe ca,<br>
sannaddhe ussitaddhaje;<br>
Dīpe athopi veyyagghe,<br>
sabbālaṅkārabhūsite.</p>
<p><a class='sc' id='70'></a><a class='ms' id='p_23J_1507'></a><a class='msdiv' id='msdiv189'></a>Ārūḷhe gāmaṇīyehi,<br>
cāpahatthehi vammibhi;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='71'></a><a class='ms' id='p_23J_1508'></a><a class='msdiv' id='msdiv190'></a>Kadāhaṃ hatthārohe ca,<br>
sabbālaṅkārabhūsite;<br>
Nīlavammadhare sūre,<br>
<span class='var' id='note1104' title='pāṇino (s2, s3, mr)'>tomaraṅkusapāṇine</span>;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='72'></a><a class='ms' id='p_23J_1509'></a><a class='msdiv' id='msdiv191'></a>Kadāhaṃ <span class='var' id='note1105' title='assāruhe (bj) | assārūhe (pts1)'>assārohe</span> <span class='var' id='note1106' title='idaṃ padaṃ bj, pts1 potthakesu natthi,'>ca</span>,<br>
sabbālaṅkārabhūsite;<br>
Nīlavammadhare sūre,<br>
<span class='var' id='note1107' title='dhārino (s2, s3, mr)'>illiyācāpadhārine</span>;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='73'></a><a class='ms' id='p_23J_1510'></a><a class='msdiv' id='msdiv192'></a>Kadāhaṃ <span class='var' id='note1108' title='rathāruhe (bj)'>rathārohe</span> ca,<br>
sabbālaṅkārabhūsite;<br>
Nīlavammadhare sūre,<br>
cāpahatthe <span class='var' id='note1109' title='kalāpino (s2, s3, mr)'>kalāpine</span>;<br>
Pahāya pabbajissāmi,<br>
taṃ kudāssu <span class='var' id='note1110' title='ayaṃ gāthā pts1 potthake'>bhavissati</span>.</p>
<p><a class='sc' id='74'></a><a class='pts' id='pts6.49'></a><a class='ms' id='p_23J_1511'></a><a class='msdiv' id='msdiv193'></a><span class='var' id='note1111' title=' ayaṃ gāthā pā1 potthake na'>Kadāhaṃ dhanuggahe ca,<br>
sabbālaṅkārabhūsite;<br>
Nīlavammadhare sūre,<br>
cāpahatthe kalāpine;<br>
Pahāya pabbajissāmi,<br>
taṃ kudāssu bhavissati</span>.</p>
<p><a class='sc' id='75'></a><a class='ms' id='p_23J_1512'></a><a class='msdiv' id='msdiv194'></a>Kadāhaṃ rājaputte ca,<br>
sabbālaṅkārabhūsite;<br>
Citravammadhare sūre,<br>
kañcanāveḷadhārine;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='76'></a><a class='ms' id='p_23J_1513'></a><a class='msdiv' id='msdiv195'></a>Kadāhaṃ ariyagaṇe ca,<br>
<span class='var' id='note1113' title='vatthavante (bj, s2, s3, pts1)'>vatavante</span> alaṅkate;<br>
Haricandanalittaṅge,<br>
kāsikuttamadhārine;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='77'></a><a class='ms' id='p_23J_1514'></a><a class='msdiv' id='msdiv196'></a><span class='var' id='note1114' title=' ayaṃ gāthā pā1 potthake na'>Kadāhaṃ amaccagaṇe ca,<br>
sabbālaṅkārabhūsite;<br>
Pītavammadhare sūre,<br>
purato <span class='var' id='note1115' title='gacchamālino (s2, s3, mr)'>gacchamāline</span>;<br>
Pahāya pabbajissāmi,<br>
taṃ kudāssu bhavissati</span>.</p>
<p><a class='sc' id='78'></a><a class='ms' id='p_23J_1515'></a><a class='msdiv' id='msdiv197'></a><span class='var' id='note1117' title='kadā (bj, pts1)'>Kadāhaṃ</span> sattasatā bhariyā,<br>
Sabbālaṅkārabhūsitā;<br>
Pahāya pabbajissāmi,<br>
Taṃ kudāssu bhavissati.</p>
<p><a class='sc' id='79'></a><a class='ms' id='p_23J_1516'></a><a class='msdiv' id='msdiv198'></a><span class='var' id='note1118' title='kadā (bj, pts1)'>Kadāhaṃ</span> sattasatā bhariyā,<br>
Susaññā tanumajjhimā;<br>
Pahāya pabbajissāmi,<br>
Taṃ kudāssu bhavissati.</p>
<p><a class='sc' id='80'></a><a class='ms' id='p_23J_1517'></a><a class='msdiv' id='msdiv199'></a><span class='var' id='note1119' title='kadā (bj, pts1)'>Kadāhaṃ</span> sattasatā bhariyā,<br>
Assavā piyabhāṇinī;<br>
Pahāya pabbajissāmi,<br>
Taṃ kudāssu bhavissati.</p>
<p><a class='sc' id='81'></a><a class='ms' id='p_23J_1518'></a><a class='msdiv' id='msdiv200'></a><span class='var' id='note1120' title='kadā (bj, pts1)'>Kadāhaṃ</span> satapalaṃ kaṃsaṃ,<br>
sovaṇṇaṃ satarājikaṃ;<br>
Pahāya pabbajissāmi,<br>
taṃ kudāssu bhavissati.</p>
<p><a class='sc' id='82'></a><a class='ms' id='p_23J_1519'></a><a class='msdiv' id='msdiv201'></a>Kadāssu maṃ hatthigumbā,<br>
sabbālaṅkārabhūsitā;<br>
Suvaṇṇakacchā mātaṅgā,<br>
hemakappanavāsasā.</p>
<p><a class='sc' id='83'></a><a class='ms' id='p_23J_1520'></a><a class='msdiv' id='msdiv202'></a>Ārūḷhā gāmaṇīyehi,<br>
tomaraṅkusapāṇibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='84'></a><a class='ms' id='p_23J_1521'></a><a class='msdiv' id='msdiv203'></a>Kadāssu maṃ assagumbā,<br>
sabbālaṅkārabhūsitā;<br>
Ājānīyāva jātiyā,<br>
sindhavā sīghavāhanā.</p>
<p><a class='sc' id='85'></a><a class='ms' id='p_23J_1522'></a><a class='msdiv' id='msdiv204'></a>Ārūḷhā gāmaṇīyehi,<br>
illiyācāpadhāribhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='86'></a><a class='ms' id='p_23J_1523'></a><a class='msdiv' id='msdiv205'></a>Kadāssu maṃ rathasenī,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='87'></a><a class='ms' id='p_23J_1524'></a><a class='msdiv' id='msdiv206'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='88'></a><a class='ms' id='p_23J_1525'></a><a class='msdiv' id='msdiv207'></a>Kadāssu maṃ <span class='var' id='note1121' title='suvaṇṇarathā (s2, s3) | sovaṇṇarathā (pts1, mr)'>soṇṇarathā</span>,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='89'></a><a class='ms' id='p_23J_1526'></a><a class='msdiv' id='msdiv208'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='90'></a><a class='pts' id='pts6.50'></a><a class='ms' id='p_23J_1527'></a><a class='msdiv' id='msdiv209'></a>Kadāssu maṃ sajjhurathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='91'></a><a class='ms' id='p_23J_1528'></a><a class='msdiv' id='msdiv210'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='92'></a><a class='ms' id='p_23J_1529'></a><a class='msdiv' id='msdiv211'></a>Kadāssu maṃ assarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='93'></a><a class='ms' id='p_23J_1530'></a><a class='msdiv' id='msdiv212'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='94'></a><a class='ms' id='p_23J_1531'></a><a class='msdiv' id='msdiv213'></a>Kadāssu maṃ oṭṭharathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='95'></a><a class='ms' id='p_23J_1532'></a><a class='msdiv' id='msdiv214'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='96'></a><a class='ms' id='p_23J_1533'></a><a class='msdiv' id='msdiv215'></a>Kadāssu maṃ goṇarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='97'></a><a class='ms' id='p_23J_1534'></a><a class='msdiv' id='msdiv216'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='98'></a><a class='ms' id='p_23J_1535'></a><a class='msdiv' id='msdiv217'></a>Kadāssu maṃ ajarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='99'></a><a class='ms' id='p_23J_1536'></a><a class='msdiv' id='msdiv218'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='100'></a><a class='ms' id='p_23J_1537'></a><a class='msdiv' id='msdiv219'></a>Kadāssu maṃ meṇḍarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='101'></a><a class='ms' id='p_23J_1538'></a><a class='msdiv' id='msdiv220'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='102'></a><a class='ms' id='p_23J_1539'></a><a class='msdiv' id='msdiv221'></a>Kadāssu maṃ migarathā,<br>
sannaddhā ussitaddhajā;<br>
Dīpā athopi veyyagghā,<br>
sabbālaṅkārabhūsitā.</p>
<p><a class='sc' id='103'></a><a class='ms' id='p_23J_1540'></a><a class='msdiv' id='msdiv222'></a>Ārūḷhā gāmaṇīyehi,<br>
cāpahatthehi vammibhi;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='104'></a><a class='ms' id='p_23J_1541'></a><a class='msdiv' id='msdiv223'></a>Kadāssu maṃ hatthārohā,<br>
sabbālaṅkārabhūsitā;<br>
Nīlavammadharā sūrā,<br>
tomaraṅkusapāṇino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='105'></a><a class='ms' id='p_23J_1542'></a><a class='msdiv' id='msdiv224'></a>Kadāssu maṃ assārohā,<br>
sabbālaṅkārabhūsitā;<br>
Nīlavammadharā sūrā,<br>
illiyācāpadhārino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='106'></a><a class='ms' id='p_23J_1543'></a><a class='msdiv' id='msdiv225'></a>Kadāssu maṃ rathārohā,<br>
sabbālaṅkārabhūsitā;<br>
Nīlavammadharā sūrā,<br>
cāpahatthā kalāpino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='107'></a><a class='ms' id='p_23J_1544'></a><a class='msdiv' id='msdiv226'></a>Kadāssu maṃ dhanuggahā,<br>
sabbālaṅkārabhūsitā;<br>
Nīlavammadharā sūrā,<br>
cāpahatthā kalāpino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='108'></a><a class='ms' id='p_23J_1545'></a><a class='msdiv' id='msdiv227'></a>Kadāssu maṃ rājaputtā,<br>
sabbālaṅkārabhūsitā;<br>
Citravammadharā sūrā,<br>
kañcanāveḷadhārino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='109'></a><a class='ms' id='p_23J_1546'></a><a class='msdiv' id='msdiv228'></a>Kadāssu maṃ ariyagaṇā,<br>
vatavantā alaṅkatā;<br>
Haricandanalittaṅgā,<br>
kāsikuttamadhārino;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='110'></a><a class='ms' id='p_23J_1547'></a><a class='msdiv' id='msdiv229'></a>Kadāssu maṃ amaccagaṇā,<br>
sabbālaṅkārabhūsitā;<br>
Pītavammadharā sūrā,<br>
purato <span class='var' id='note1122' title='gacchamālinī (bj, s2, s3, mr)'>gacchamālino</span>;<br>
Yantaṃ maṃ nānuyissanti,<br>
taṃ kudāssu bhavissati.</p>
<p><a class='sc' id='111'></a><a class='ms' id='p_23J_1548'></a><a class='msdiv' id='msdiv230'></a>Kadāssu maṃ sattasatā bhariyā,<br>
Sabbālaṅkārabhūsitā;<br>
Yantaṃ maṃ nānuyissanti,<br>
Taṃ kudāssu bhavissati.</p>
<p><a class='sc' id='112'></a><a class='pts' id='pts6.51'></a><a class='ms' id='p_23J_1549'></a><a class='msdiv' id='msdiv231'></a>Kadāssu maṃ sattasatā bhariyā,<br>
Susaññā tanumajjhimā;<br>
Yantaṃ maṃ nānuyissanti,<br>
Taṃ kudāssu bhavissati.</p>
<p><a class='sc' id='113'></a><a class='ms' id='p_23J_1550'></a><a class='msdiv' id='msdiv232'></a>Kadāssu maṃ sattasatā bhariyā,<br>
Assavā piyabhāṇinī;<br>
Yantaṃ maṃ nānuyissanti,<br>
Taṃ kudāssu bhavissati.</p>
<p><a class='sc' id='114'></a><a class='ms' id='p_23J_1551'></a><a class='msdiv' id='msdiv233'></a>Kadāhaṃ pattaṃ gahetvāna,<br>
muṇḍo saṅghāṭipāruto;<br>
Piṇḍikāya carissāmi,<br>
taṃ kudāssu bhavissati.</p>
<p><a class='sc' id='115'></a><a class='ms' id='p_23J_1552'></a><a class='msdiv' id='msdiv234'></a>Kadāhaṃ paṃsukūlānaṃ,<br>
<span class='var' id='note1123' title='ujjhiṭṭhānaṃ (mr)'>ujjhitānaṃ</span> mahāpathe;<br>
Saṅghāṭiṃ dhārayissāmi,<br>
taṃ kudāssu bhavissati.</p>
<p><a class='sc' id='116'></a><a class='ms' id='p_23J_1553'></a><a class='msdiv' id='msdiv235'></a>Kadāhaṃ <span class='var' id='note1124' title='sattāhaṃ meghe (bj, s2, s3)'>sattāhasammeghe</span>,<br>
ovaṭṭho allacīvaro;<br>
Piṇḍikāya carissāmi,<br>
taṃ kudāssu bhavissati.</p>
<p><a class='sc' id='117'></a><a class='ms' id='p_23J_1554'></a><a class='msdiv' id='msdiv236'></a>Kadāhaṃ <span class='var' id='note1125' title='sabbahaṃ ṭhānaṃ (bj) | sabbaṇhaṃ gantvā (s2, s3) | sabbāhaṃ ṭhānaṃ (pts1) | sabbaṭṭhānaṃ (mr)'>sabbattha gantvā</span>,<br>
rukkhā rukkhaṃ vanā vanaṃ;<br>
Anapekkho <span class='var' id='note1126' title='viharissāmi (bj, pts1) | carissāmi (s2, s3)'>gamissāmi</span>,<br>
taṃ kudāssu bhavissati.</p>
<p><a class='sc' id='118'></a><a class='ms' id='p_23J_1555'></a><a class='msdiv' id='msdiv237'></a>Kadāhaṃ giriduggesu,<br>
pahīnabhayabheravo;<br>
Adutiyo <span class='var' id='note1127' title='viharissāmi (bj, pts1)'>gamissāmi</span>,<br>
taṃ kudāssu bhavissati.</p>
<p><a class='sc' id='119'></a><a class='ms' id='p_23J_1556'></a><a class='msdiv' id='msdiv238'></a>Kadāhaṃ <span class='var' id='note1128' title='vīṇaṃva rujako (bj) | vīṇarujjako (s2) | vīṇarujjako va (s3) | vinaṃ virujako (pts1) | vīṇaṃ virujjako (mr)'>vīṇaṃva rujjako</span>,<br>
sattatantiṃ manoramaṃ;<br>
Cittaṃ ujuṃ karissāmi,<br>
taṃ kudāssu bhavissati.</p>
<p><a class='sc' id='120'></a><a class='ms' id='p_23J_1557'></a><a class='msdiv' id='msdiv239'></a>Kadāhaṃ rathakārova,<br>
parikantaṃ upāhanaṃ;<br>
Kāmasaṃyojane <span class='var' id='note1129' title='chetvā (mr)'>checchaṃ</span>,<br>
ye dibbe ye ca mānuse”.</p>
<p><a class='sc' id='121'></a><a class='pts' id='pts6.53'></a><a class='ms' id='p_23J_1558'></a><a class='msdiv' id='msdiv240'></a>Tā ca sattasatā bhariyā,<br>
sabbālaṅkārabhūsitā;<br>
Bāhā paggayha pakkanduṃ,<br>
“kasmā no vijahissasi”.</p>
<p><a class='sc' id='122'></a><a class='ms' id='p_23J_1559'></a><a class='msdiv' id='msdiv241'></a>Tā ca sattasatā bhariyā,<br>
susaññā tanumajjhimā;<br>
Bāhā paggayha pakkanduṃ,<br>
“kasmā no vijahissasi”.</p>
<p><a class='sc' id='123'></a><a class='ms' id='p_23J_1560'></a><a class='msdiv' id='msdiv242'></a>Tā ca sattasatā bhariyā,<br>
assavā piyabhāṇinī;<br>
Bāhā paggayha pakkanduṃ,<br>
“kasmā no vijahissasi”.</p>
<p><a class='sc' id='124'></a><a class='ms' id='p_23J_1561'></a><a class='msdiv' id='msdiv243'></a>Tā ca sattasatā bhariyā,<br>
sabbālaṅkārabhūsitā;<br>
Hitvā <span class='var' id='note1130' title='sampaddayī (bj) | sampadavī (s2, s3)'>sampaddavī</span> rājā,<br>
pabbajjāya purakkhato.</p>
<p><a class='sc' id='125'></a><a class='ms' id='p_23J_1562'></a><a class='msdiv' id='msdiv244'></a>Tā ca sattasatā bhariyā,<br>
susaññā tanumajjhimā;<br>
Hitvā sampaddavī rājā,<br>
pabbajjāya purakkhato.</p>
<p><a class='sc' id='126'></a><a class='ms' id='p_23J_1563'></a><a class='msdiv' id='msdiv245'></a>Tā ca sattasatā bhariyā,<br>
assavā piyabhāṇinī;<br>
Hitvā sampaddavī rājā,<br>
pabbajjāya purakkhato.</p>
<p><a class='sc' id='127'></a><a class='pts' id='pts6.54'></a><a class='ms' id='p_23J_1564'></a><a class='msdiv' id='msdiv246'></a>Hitvā satapalaṃ kaṃsaṃ,<br>
sovaṇṇaṃ satarājikaṃ;<br>
Aggahī mattikaṃ pattaṃ,<br>
taṃ dutiyābhisecanaṃ.</p>
<p><a class='sc' id='128'></a><a class='ms' id='p_23J_1565'></a><a class='msdiv' id='msdiv247'></a>“<span class='var' id='note1131' title='vesmā (bj) | bhiṃsā (pts1) | bhīsā (mr)'>Bhesmā</span> aggisamā jālā,<br>
kosā ḍayhanti bhāgaso;<br>
Rajataṃ jātarūpañca,<br>
muttā veḷuriyā bahū.</p>
<p><a class='sc' id='129'></a><a class='ms' id='p_23J_1566'></a><a class='msdiv' id='msdiv248'></a>Maṇayo saṅkhamuttā ca,<br>
vatthikaṃ haricandanaṃ;<br>
Ajinaṃ dantabhaṇḍañca,<br>
lohaṃ kāḷāyasaṃ bahū;<br>
Ehi rāja nivattassu,<br>
mā tetaṃ <span class='var' id='note1132' title='vinassā dhanaṃ (s2, s3, mr) | vinassā dhananti (pts1)'>vinasā dhanaṃ</span>”.</p>
<p><a class='sc' id='130'></a><a class='ms' id='p_23J_1567'></a><a class='msdiv' id='msdiv249'></a>“Susukhaṃ vata jīvāma,<br>
yesaṃ no natthi kiñcanaṃ;<br>
Mithilā dayhamānāya,<br>
na me kiñci adayhatha”.</p>
<p><a class='sc' id='131'></a><a class='pts' id='pts6.55'></a><a class='ms' id='p_23J_1568'></a><a class='msdiv' id='msdiv250'></a>“Aṭaviyo samuppannā,<br>
raṭṭhaṃ viddhaṃsayanti taṃ;<br>
Ehi rāja nivattassu,<br>
mā raṭṭhaṃ vinasā idaṃ”.</p>
<p><a class='sc' id='132'></a><a class='ms' id='p_23J_1569'></a><a class='msdiv' id='msdiv251'></a>“Susukhaṃ vata jīvāma,<br>
yesaṃ no natthi kiñcanaṃ;<br>
Raṭṭhe vilumpamānamhi,<br>
<span class='var' id='note1133' title='mā (mr)'>na</span> me kiñci ahīratha.</p>
<p><a class='sc' id='133'></a><a class='ms' id='p_23J_1570'></a><a class='msdiv' id='msdiv252'></a>Susukhaṃ vata jīvāma,<br>
yesaṃ no natthi kiñcanaṃ;<br>
Pītibhakkhā bhavissāma,<br>
devā ābhassarā yathā”.</p>
<p><a class='sc' id='134'></a><a class='pts' id='pts6.56'></a><a class='ms' id='p_23J_1571'></a><a class='msdiv' id='msdiv253'></a>“Kimheso mahato ghoso,<br>
kā nu <span class='var' id='note1134' title='gāme kilīliyā (bj)'>gāmeva kīḷiyā</span>;<br>
<span class='var' id='note1135' title='samaṇaññeva (bj, pts1) | samaṇa tveva (s2, s3)'>Samaṇa teva</span> pucchāma,<br>
kattheso abhisaṭo jano”.</p>
<p><a class='sc' id='135'></a><a class='ms' id='p_23J_1572'></a><a class='msdiv' id='msdiv254'></a>“Mamaṃ ohāya gacchantaṃ,<br>
ettheso abhisaṭo jano;<br>
Sīmātikkamanaṃ yantaṃ,<br>
munimonassa pattiyā;<br>
Missaṃ nandīhi gacchantaṃ,<br>
kiṃ jānamanupucchasi”.</p>
<p><a class='sc' id='136'></a><a class='ms' id='p_23J_1573'></a><a class='msdiv' id='msdiv255'></a>“Māssu tiṇṇo <span class='var' id='note1136' title='amaññittho (bj, s2, s3, pts1)'>amaññittha</span>,<br>
sarīraṃ dhārayaṃ imaṃ;<br>
<span class='var' id='note1137' title='atīraṇeyyamidaṃ kammaṃ (bj, s2, s3, pts1)'>Atīraṇeyya yamidaṃ</span>,<br>
bahū hi paripanthayo”.</p>
<p><a class='sc' id='137'></a><a class='ms' id='p_23J_1574'></a><a class='msdiv' id='msdiv256'></a>“Ko nu me paripanthassa,<br>
mamaṃ evaṃvihārino;<br>
Yo neva diṭṭhe nādiṭṭhe,<br>
kāmānamabhipatthaye”.</p>
<p><a class='sc' id='138'></a><a class='ms' id='p_23J_1575'></a><a class='msdiv' id='msdiv257'></a>“Niddā tandī vijambhitā,<br>
aratī bhattasammado;<br>
Āvasanti sarīraṭṭhā,<br>
bahū hi paripanthayo”.</p>
<p><a class='sc' id='139'></a><a class='pts' id='pts6.58'></a><a class='ms' id='p_23J_1576'></a><a class='msdiv' id='msdiv258'></a>“Kalyāṇaṃ vata maṃ bhavaṃ,<br>
<span class='var' id='note1138' title='brāhmaṇamanusāsasi (bj) | brāhamaṇa anusāsasi (s2, s3)'>brāhmaṇa manusāsati</span>;<br>
<span class='var' id='note1139' title='brāhmaṇaṃ yeva (bj) | brāhmaṇam eva (pts1)'>Brāhmaṇa teva</span> pucchāmi,<br>
ko nu tvamasi mārisa”.</p>
<p><a class='sc' id='140'></a><a class='ms' id='p_23J_1577'></a><a class='msdiv' id='msdiv259'></a>“Nārado iti me <span class='var' id='note1140' title='nāmena (s2, s3, mr)'>nāmaṃ</span>,<br>
kassapo iti maṃ vidū;<br>
Bhoto sakāsamāgacchiṃ,<br>
sādhu sabbhi samāgamo.</p>
<p><a class='sc' id='141'></a><a class='ms' id='p_23J_1578'></a><a class='msdiv' id='msdiv260'></a>Tassa te sabbo ānando,<br>
vihāro upavattatu;<br>
<span class='var' id='note1141' title='yadūnaṃ (bj, s2, s3, pts1)'>Yaṃ ūnaṃ</span> taṃ paripūrehi,<br>
khantiyā upasamena ca.</p>
<p><a class='sc' id='142'></a><a class='ms' id='p_23J_1579'></a><a class='msdiv' id='msdiv261'></a>Pasāraya sannatañca,<br>
unnatañca <span class='var' id='note1142' title='pahāraya (s2, s3, mr)'>pasāraya</span>;<br>
Kammaṃ vijjañca dhammañca,<br>
sakkatvāna paribbaja.</p>
<p><a class='sc' id='143'></a><a class='pts' id='pts6.59'></a><a class='ms' id='p_23J_1580'></a><a class='msdiv' id='msdiv262'></a>Bahū hatthī ca asse ca,<br>
nagare janapadāni ca;<br>
Hitvā janaka pabbajito,<br>
<span class='var' id='note1143' title='kapalle (bj, pts1)'>kapāle</span> ratimajjhagā.</p>
<p><a class='sc' id='144'></a><a class='ms' id='p_23J_1581'></a><a class='msdiv' id='msdiv263'></a>Kacci nu te jānapadā,<br>
mittāmaccā ca ñātakā;<br>
Dubbhimakaṃsu janaka,<br>
kasmā tetaṃ aruccatha”.</p>
<p><a class='sc' id='145'></a><a class='ms' id='p_23J_1582'></a><a class='msdiv' id='msdiv264'></a>“Na migājina <span class='var' id='note1144' title='jātucca (bj, pts1)'>jātucche</span>,<br>
ahaṃ kañci kudācanaṃ;<br>
Adhammena jine ñātiṃ,<br>
na cāpi ñātayo mamaṃ.</p>
<p><a class='sc' id='146'></a><a class='ms' id='p_23J_1583'></a><a class='msdiv' id='msdiv265'></a>Disvāna lokavattantaṃ,<br>
khajjantaṃ kaddamīkataṃ;<br>
Haññare bajjhare cettha,<br>
yattha <span class='var' id='note1145' title='satto (bj)'>sanno</span> puthujjano;<br>
Etāhaṃ upamaṃ katvā,<br>
bhikkhakosmi migājina”.</p>
<p><a class='sc' id='147'></a><a class='pts' id='pts6.60'></a><a class='ms' id='p_23J_1584'></a><a class='msdiv' id='msdiv266'></a>“Ko nu te bhagavā satthā,<br>
kassetaṃ vacanaṃ suci;<br>
Na hi kappaṃ vā vijjaṃ vā,<br>
paccakkhāya rathesabha;<br>
Samaṇaṃ āhu vattantaṃ,<br>
yathā dukkhassatikkamo.</p>
<p><a class='sc' id='148'></a><a class='ms' id='p_23J_1585'></a><a class='msdiv' id='msdiv267'></a>Na migājina jātucche,<br>
ahaṃ kañci kudācanaṃ;<br>
Samaṇaṃ brāhmaṇaṃ vāpi,<br>
sakkatvā anupāvisiṃ”.</p>
<p><a class='sc' id='149'></a><a class='ms' id='p_23J_1586'></a><a class='msdiv' id='msdiv268'></a>“Mahatā cānubhāvena,<br>
gacchanto siriyā jalaṃ;<br>
Gīyamānesu gītesu,<br>
vajjamānesu vaggusu.</p>
<p><a class='sc' id='150'></a><a class='ms' id='p_23J_1587'></a><a class='msdiv' id='msdiv269'></a><span class='var' id='note1146' title='turiyatāḷitasaṃghuṭṭhe (bj, pts1) | tūriyatālitasaṅghuṭṭhe (s2, s3)'>Tūriyatāḷasaṅghuṭṭhe</span>,<br>
Sammatālasamāhite;<br>
Sa migājina maddakkhiṃ,<br>
<span class='var' id='note1147' title='phalaṃ (bj, pts1, mr)'>Phaliṃ</span> ambaṃ tirocchadaṃ;<br>
<span class='var' id='note1148' title='tujjamānaṃ (bj) | tudamānaṃ (s2, s3) | taddamānaṃ (pts1) | hatamānaṃ (mr)'>Haññamānaṃ</span> manussehi,<br>
Phalakāmehi jantubhi.</p>
<p><a class='sc' id='151'></a><a class='ms' id='p_23J_1588'></a><a class='msdiv' id='msdiv270'></a>So khohaṃ taṃ siriṃ hitvā,<br>
orohitvā migājina;<br>
Mūlaṃ ambassupāgacchiṃ,<br>
phalino nipphalassa ca.</p>
<p><a class='sc' id='152'></a><a class='ms' id='p_23J_1589'></a><a class='msdiv' id='msdiv271'></a><span class='var' id='note1149' title='phalaṃ (bj, pts1, mr)'>Phaliṃ</span> ambaṃ hataṃ disvā,<br>
viddhaṃstaṃ vinaḷīkataṃ;<br>
<span class='var' id='note1150' title='athetaṃ (bj, pts1)'>Athekaṃ</span> itaraṃ ambaṃ,<br>
nīlobhāsaṃ manoramaṃ.</p>
<p><a class='sc' id='153'></a><a class='pts' id='pts6.61'></a><a class='ms' id='p_23J_1590'></a><a class='msdiv' id='msdiv272'></a>Evameva <span class='var' id='note1151' title='nūna amhe (pts1)'>nūnamhepi</span>,<br>
issare bahukaṇṭake;<br>
Amittā no vadhissanti,<br>
yathā ambo phalī hato.</p>
<p><a class='sc' id='154'></a><a class='ms' id='p_23J_1591'></a><a class='msdiv' id='msdiv273'></a>Ajinamhi haññate dīpi,<br>
nāgo dantehi haññate;<br>
Dhanamhi dhanino hanti,<br>
aniketamasanthavaṃ;<br>
Phalī ambo aphalo ca,<br>
te satthāro ubho mama”.</p>
<p><a class='sc' id='155'></a><a class='ms' id='p_23J_1592'></a><a class='msdiv' id='msdiv274'></a>“Sabbo jano <span class='var' id='note1152' title='sabyādhito (s2, s3) | pavyadhito (bj, pts1)'>pabyathito</span>,<br>
rājā pabbajito iti;<br>
Hatthārohā anīkaṭṭhā,<br>
rathikā pattikārakā.</p>
<p><a class='sc' id='156'></a><a class='ms' id='p_23J_1593'></a><a class='msdiv' id='msdiv275'></a>Assāsayitvā janataṃ,<br>
ṭhapayitvā paṭicchadaṃ;<br>
Puttaṃ rajje ṭhapetvāna,<br>
atha pacchā pabbajissasi”.</p>
<p><a class='sc' id='157'></a><a class='pts' id='pts6.62'></a><a class='ms' id='p_23J_1594'></a><a class='msdiv' id='msdiv276'></a>“Cattā mayā jānapadā,<br>
mittāmaccā ca ñātakā;<br>
Santi puttā videhānaṃ,<br>
dīghāvu raṭṭhavaḍḍhano;<br>
Te rajjaṃ kārayissanti,<br>
mithilāyaṃ pajāpati.</p>
<p><a class='sc' id='158'></a><a class='ms' id='p_23J_1595'></a><a class='msdiv' id='msdiv277'></a>Ehi taṃ anusikkhāmi,<br>
yaṃ vākyaṃ mama ruccati;<br>
Rajjaṃ tuvaṃ <span class='var' id='note1153' title='kārayantī (bj, s2, s3, pts1)'>kārayasi</span>,<br>
pāpaṃ duccaritaṃ bahuṃ;<br>
Kāyena vācā manasā,<br>
yena <span class='var' id='note1154' title='gañchisi (bj, pts1)'>gacchasi</span> duggatiṃ.</p>
<p><a class='sc' id='159'></a><a class='ms' id='p_23J_1596'></a><a class='msdiv' id='msdiv278'></a>Paradinnakena paraniṭṭhitena,<br>
Piṇḍena yāpehi sa dhīradhammo”.</p>
<p><a class='sc' id='160'></a><a class='pts' id='pts6.63'></a><a class='ms' id='p_23J_1597'></a><a class='msdiv' id='msdiv279'></a>“Yopi catutthe bhattakāle na bhuñje,<br>
<span class='var' id='note1155' title='ajaddhumāriva (bj, pts1) | ajjhuṭṭhamāriva (s2, s3)'>Ajuṭṭhamārīva</span> khudāya miyye;<br>
Na tveva piṇḍaṃ luḷitaṃ anariyaṃ,<br>
Kulaputtarūpo sappuriso na seve;<br>
Tayidaṃ na sādhu tayidaṃ na suṭṭhu,<br>
Sunakhucchiṭṭhakaṃ janaka bhuñjase tuvaṃ”.</p>
<p><a class='sc' id='161'></a><a class='pts' id='pts6.64'></a><a class='ms' id='p_23J_1598'></a><a class='msdiv' id='msdiv280'></a>“Na cāpi me sīvali so abhakkho,<br>
Yaṃ hoti cattaṃ gihino sunassa vā;<br>
Ye keci bhogā idha dhammaladdhā,<br>
Sabbo so bhakkho <span class='var' id='note1156' title='anavajjāti (bj) | anavajjoti (pts1)'>anavayoti</span> vutto”.</p>
<p><a class='sc' id='162'></a><a class='ms' id='p_23J_1599'></a><a class='msdiv' id='msdiv281'></a>“Kumārike upaseniye,<br>
Niccaṃ niggaḷamaṇḍite;<br>
Kasmā te eko bhujo janati,<br>
Eko te na janatī bhujo”.</p>
<p><a class='sc' id='163'></a><a class='ms' id='p_23J_1600'></a><a class='msdiv' id='msdiv282'></a>“Imasmiṃ me samaṇa hatthe,<br>
paṭimukkā <span class='var' id='note1157' title='dunīdhurā (bj, pts1)'>dunīvarā</span>;<br>
<span class='var' id='note1158' title='saṃghaṭṭā (s2, s3, mr)'>Saṅghātā</span> jāyate saddo,<br>
dutiyasseva sā gati.</p>
<p><a class='sc' id='164'></a><a class='ms' id='p_23J_1601'></a><a class='msdiv' id='msdiv283'></a>Imasmiṃ me samaṇa hatthe,<br>
paṭimukko <span class='var' id='note1159' title='ekanīdhuro (bj, pts1)'>ekanīvaro</span>;<br>
So adutiyo na janati,<br>
munibhūtova tiṭṭhati.</p>
<p><a class='sc' id='165'></a><a class='ms' id='p_23J_1602'></a><a class='msdiv' id='msdiv284'></a><span class='var' id='note1160' title='vivādamanto (pts1)'>Vivādappatto</span> dutiyo,<br>
keneko vivadissati;<br>
Tassa te saggakāmassa,<br>
ekattamuparocataṃ”.</p>
<p><a class='sc' id='166'></a><a class='pts' id='pts6.65'></a><a class='ms' id='p_23J_1603'></a><a class='msdiv' id='msdiv285'></a>“Suṇāsi sīvali <span class='var' id='note1161' title='gāthā (bj, s2, s3, pts1)'>kathā</span>,<br>
kumāriyā paveditā;<br>
<span class='var' id='note1162' title='pessiyā (bj) | pessikā (pts1)'>Pesiyā</span> maṃ garahittho,<br>
dutiyasseva sā gati.</p>
<p><a class='sc' id='167'></a><a class='ms' id='p_23J_1604'></a><a class='msdiv' id='msdiv286'></a>Ayaṃ dvedhāpatho bhadde,<br>
anuciṇṇo pathāvihi;<br>
Tesaṃ tvaṃ ekaṃ gaṇhāhi,<br>
ahamekaṃ punāparaṃ.</p>
<p><a class='sc' id='168'></a><a class='ms' id='p_23J_1605'></a><a class='msdiv' id='msdiv287'></a><span class='var' id='note1163' title='neva (bj, pts1) | mā ca (s2, s3, mr)'>Māvaca</span> maṃ tvaṃ pati meti,<br>
<span class='var' id='note1164' title='māhaṃ (bj, pts1)'>nāhaṃ</span> bhariyāti vā puna”;<br>
Imameva kathayantā,<br>
thūṇaṃ nagarupāgamuṃ.</p>
<p><a class='sc' id='169'></a><a class='pts' id='pts6.66'></a><a class='ms' id='p_23J_1606'></a><a class='msdiv' id='msdiv288'></a>Koṭṭhake usukārassa,<br>
bhattakāle upaṭṭhite;<br>
Tatrā ca so usukāro,<br>
<span class='var' id='note1165' title=' etthantare pāṭho bahūsu'>ekaṃ daṇḍaṃ ujuṃ kataṃ</span>;<br>
Ekañca cakkhuṃ niggayha,<br>
jimhamekena pekkhati.</p>
<p><a class='sc' id='170'></a><a class='ms' id='p_23J_1607'></a><a class='msdiv' id='msdiv289'></a>“Evaṃ no sādhu passasi,<br>
usukāra suṇohi me;<br>
Yadekaṃ cakkhuṃ niggayha,<br>
jimhamekena pekkhasi”.</p>
<p><a class='sc' id='171'></a><a class='ms' id='p_23J_1608'></a><a class='msdiv' id='msdiv290'></a>“Dvīhi samaṇa cakkhūhi,<br>
Visālaṃ viya khāyati;<br>
Asampatvā <span class='var' id='note1167' title='paraṃ (bj, pts1)'>paramaṃ</span> liṅgaṃ,<br>
Nujubhāvāya kappati.</p>
<p><a class='sc' id='172'></a><a class='ms' id='p_23J_1609'></a><a class='msdiv' id='msdiv291'></a>Ekañca cakkhuṃ niggayha,<br>
jimhamekena pekkhato;<br>
Sampatvā paramaṃ liṅgaṃ,<br>
ujubhāvāya kappati.</p>
<p><a class='sc' id='173'></a><a class='ms' id='p_23J_1610'></a><a class='msdiv' id='msdiv292'></a><span class='var' id='note1168' title='vivādamatto (pts1)'>Vivādappatto</span> dutiyo,<br>
keneko vivadissati;<br>
Tassa te saggakāmassa,<br>
ekattamuparocataṃ”.</p>
<p><a class='sc' id='174'></a><a class='pts' id='pts6.67'></a><a class='ms' id='p_23J_1611'></a><a class='msdiv' id='msdiv293'></a>“Suṇāsi sīvali <span class='var' id='note1169' title='gāthā (bj, s2, s3, pts1)'>kathā</span>,<br>
usukārena veditā;<br>
Pesiyā maṃ garahittho,<br>
dutiyasseva sā gati.</p>
<p><a class='sc' id='175'></a><a class='ms' id='p_23J_1612'></a><a class='msdiv' id='msdiv294'></a>Ayaṃ dvedhāpatho bhadde,<br>
anuciṇṇo pathāvihi;<br>
Tesaṃ tvaṃ ekaṃ gaṇhāhi,<br>
ahamekaṃ punāparaṃ.</p>
<p><a class='sc' id='176'></a><a class='ms' id='p_23J_1613'></a><a class='msdiv' id='msdiv295'></a>Māvaca maṃ tvaṃ pati meti,<br>
nāhaṃ bhariyāti vā puna;<br>
Muñjāvesikā pavāḷhā,<br>
ekā vihara sīvalī”ti.</p>
</blockquote>
<p class='endsutta'><a class='sc' id='177'></a><a class='ms' id='p_23J_1614'></a>Mahājanakajātakaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
