<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja416' lang='pli'>
<header>
<ul>
<li class='division'>Jātaka</li>
<li>Sattakanipāta</li>
<li>Gandhāravagga</li>
</ul>
<h1>416. Parantapajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts3.418'></a><a class='ms' id='p_22J_1660'></a><a class='msdiv' id='msdiv154'></a>“Āgamissati me pāpaṃ,<br>
āgamissati me bhayaṃ;<br>
Tadā hi calitā sākhā,<br>
manussena migena vā”.</p>
<p><a class='sc' id='2'></a><a class='pts' id='pts3.419'></a><a class='ms' id='p_22J_1661'></a><a class='msdiv' id='msdiv155'></a>“Bhīruyā nūna me kāmo,<br>
avidūre vasantiyā;<br>
Karissati kisaṃ paṇḍuṃ,<br>
sāva sākhā parantapaṃ.</p>
<p><a class='sc' id='3'></a><a class='ms' id='p_22J_1662'></a><a class='msdiv' id='msdiv156'></a>Socayissati maṃ kantā,<br>
gāme vasamaninditā;<br>
Karissati kisaṃ paṇḍuṃ,<br>
sāva sākhā parantapaṃ.</p>
<p><a class='sc' id='4'></a><a class='ms' id='p_22J_1663'></a><a class='msdiv' id='msdiv157'></a>Tayā maṃ <span class='var' id='note969' title='hasitāpaṅgi (bj, pts1) | hasitāpaṅgī (s2, s3)'>asitāpaṅgi</span>,<br>
<span class='var' id='note970' title='mihitāni (bj, s2, s3, pts1)'>sitāni</span> bhaṇitāni ca;<br>
Kisaṃ paṇḍuṃ karissanti,<br>
sāva sākhā parantapaṃ”.</p>
<p><a class='sc' id='5'></a><a class='pts' id='pts3.420'></a><a class='ms' id='p_22J_1664'></a><a class='msdiv' id='msdiv158'></a>“Agamā nūna so saddo,<br>
asaṃsi nūna so tava;<br>
Akkhātaṃ nūna taṃ tena,<br>
yo taṃ sākhamakampayi.</p>
<p><a class='sc' id='6'></a><a class='ms' id='p_22J_1665'></a><a class='msdiv' id='msdiv159'></a>Idaṃ kho taṃ samāgamma,<br>
mama bālassa cintitaṃ;<br>
Tadā hi calitā sākhā,<br>
manussena migena vā”.</p>
<p><a class='sc' id='7'></a><a class='ms' id='p_22J_1666'></a><a class='msdiv' id='msdiv160'></a>“Tatheva tvaṃ avedesi,<br>
<span class='var' id='note971' title='avajjhi (mr)'>Avañci</span> pitaraṃ mama;<br>
Hantvā sākhāhi chādento,<br>
Āgamissati <span class='var' id='note972' title='te (s2, s3, mr)'>me</span> bhayan”ti. (1140)</p>
</blockquote>
<p class='endsutta'><a class='sc' id='8'></a><a class='ms' id='p_22J_1667'></a>Parantapajātakaṃ ekādasamaṃ.<br>
Gandhāravaggo dutiyo.</p>
<p class='uddana-intro'><a class='sc' id='9'></a><a class='ms' id='p_22J_1668'></a>Tassuddānaṃ</p>
<blockquote class='uddanagatha'>
<p><a class='sc' id='10'></a><a class='ms' id='p_22J_1669'></a>Varagāma mahākapi bhaggava ca,<br>
Daḷhadhamma sakuñjara kesavaro;<br>
Urago vidhuro puna jāgarataṃ,<br>
Atha kosalādhipa parantapa cāti.</p>
</blockquote>
<p class='uddana-intro'><a class='sc' id='11'></a><a class='ms' id='p_22J_1670'></a>Atha vagguddānaṃ</p>
<blockquote class='uddanagatha'>
<p><a class='sc' id='12'></a><a class='ms' id='p_22J_1671'></a>Atha sattanipātamhi,<br>
vaggaṃ me bhaṇato suṇa;<br>
Kukku ca puna gandhāro,<br>
dveva vuttā mahesināti.</p>
</blockquote>
<p class='endsection'><a class='sc' id='13'></a><a class='ms' id='p_22J_1672'></a>Sattakanipātaṃ niṭṭhitaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
