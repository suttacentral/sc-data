<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja462' lang='pli'>
<header>
<ul>
<li class='division'>Jātaka</li>
<li>Ekādasakanipāta</li>
<li>Mātuposakavagga</li>
</ul>
<h1>462. Saṃvarajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.134'></a><a class='ms' id='p_22J_2210'></a><a class='msdiv' id='msdiv97'></a>“Jānanto no mahārāja,<br>
tava sīlaṃ janādhipo;<br>
Ime kumāre pūjento,<br>
na taṃ kenaci maññatha.</p>
<p><a class='sc' id='2'></a><a class='ms' id='p_22J_2211'></a><a class='msdiv' id='msdiv98'></a>Tiṭṭhante no mahārāje,<br>
<span class='var' id='note1315' title='ādu (bj, pts1) | ādū (s2, s3)'>adu</span> deve divaṅgate;<br>
Ñātī taṃ samanuññiṃsu,<br>
sampassaṃ atthamattano.</p>
<p><a class='sc' id='3'></a><a class='ms' id='p_22J_2212'></a><a class='msdiv' id='msdiv99'></a>Kena saṃvara vattena,<br>
sañjāte abhitiṭṭhasi;<br>
Kena taṃ nātivattanti,<br>
ñātisaṅghā samāgatā”.</p>
<p><a class='sc' id='4'></a><a class='ms' id='p_22J_2213'></a><a class='msdiv' id='msdiv100'></a>“<span class='var' id='note1316' title='na rājaputta usuyyāmi (bj, pts1) | na rājaputta ussuyyāmi (s2, s3) | rājaputta nussuyyāmi (mr)'>Na rājaputta usūyāmi</span>,<br>
samaṇānaṃ mahesinaṃ;<br>
Sakkaccaṃ te namassāmi,<br>
pāde vandāmi tādinaṃ.</p>
<p><a class='sc' id='5'></a><a class='ms' id='p_22J_2214'></a><a class='msdiv' id='msdiv101'></a>Te maṃ dhammaguṇe yuttaṃ,<br>
sussūsamanusūyakaṃ;<br>
Samaṇā <span class='var' id='note1317' title='samanusāsanti (bj) | samanussāsanti (s2, s3) | samaṇā anusāsanti (pts1)'>manusāsanti</span>,<br>
isī dhammaguṇe ratā.</p>
<p><a class='sc' id='6'></a><a class='ms' id='p_22J_2215'></a><a class='msdiv' id='msdiv102'></a>Tesāhaṃ vacanaṃ sutvā,<br>
samaṇānaṃ mahesinaṃ;<br>
Na kiñci atimaññāmi,<br>
dhamme me nirato mano.</p>
<p><a class='sc' id='7'></a><a class='ms' id='p_22J_2216'></a><a class='msdiv' id='msdiv103'></a>Hatthārohā anīkaṭṭhā,<br>
rathikā pattikārakā;<br>
<span class='var' id='note1318' title='tesu (pts1)'>Tesaṃ</span> nappaṭibandhāmi,<br>
<span class='var' id='note1319' title='nibaddhaṃ (bj, pts1)'>niviṭṭhaṃ</span> bhattavetanaṃ.</p>
<p><a class='sc' id='8'></a><a class='ms' id='p_22J_2217'></a><a class='msdiv' id='msdiv104'></a>Mahāmattā ca me atthi,<br>
mantino paricārakā;<br>
Bārāṇasiṃ voharanti,<br>
bahumaṃsasurodakaṃ.</p>
<p><a class='sc' id='9'></a><a class='pts' id='pts4.135'></a><a class='ms' id='p_22J_2218'></a><a class='msdiv' id='msdiv105'></a>Athopi vāṇijā phītā,<br>
nānāraṭṭhehi āgatā;<br>
Tesu me vihitā rakkhā,<br>
evaṃ jānāhuposatha”.</p>
<p><a class='sc' id='10'></a><a class='ms' id='p_22J_2219'></a><a class='msdiv' id='msdiv106'></a>“Dhammena kira ñātīnaṃ,<br>
rajjaṃ kārehi saṃvara;<br>
Medhāvī paṇḍito <span class='var' id='note1320' title='cāpi (bj, pts1)'>cāsi</span>,<br>
athopi <span class='var' id='note1321' title='ñātīnaṃ (bj, s2, s3)'>ñātinaṃ</span> hito.</p>
<p><a class='sc' id='11'></a><a class='ms' id='p_22J_2220'></a><a class='msdiv' id='msdiv107'></a>Taṃ taṃ ñātiparibyūḷhaṃ,<br>
nānāratanamocitaṃ;<br>
Amittā nappasahanti,<br>
indaṃva asurādhipo”ti.</p>
</blockquote>
<p class='endsutta'><a class='sc' id='12'></a><a class='ms' id='p_22J_2221'></a>Saṃvarajātakaṃ aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
