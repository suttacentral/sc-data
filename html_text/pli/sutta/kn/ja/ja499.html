<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja499' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>499. Sivijātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.403'></a><a class='ms' id='p_22J_2906'></a><a class='msdiv' id='msdiv52'></a>“Dūre apassaṃ therova,<br>
cakkhuṃ yācitumāgato;<br>
Ekanettā bhavissāma,<br>
cakkhuṃ me dehi yācito”.</p>
<p><a class='sc' id='2'></a><a class='ms' id='p_22J_2907'></a><a class='msdiv' id='msdiv53'></a>“Kenānusiṭṭho idha māgatosi,<br>
<span class='var' id='note1829' title='vaṇibbaka (bj)'>Vanibbaka</span> cakkhupathāni yācituṃ;<br>
Suduccajaṃ yācasi uttamaṅgaṃ,<br>
Yamāhu nettaṃ purisena duccajaṃ”.</p>
<p><a class='sc' id='3'></a><a class='pts' id='pts4.404'></a><a class='ms' id='p_22J_2908'></a><a class='msdiv' id='msdiv54'></a>“Yamāhu devesu sujampatīti,<br>
Maghavāti naṃ āhu manussaloke;<br>
Tenānusiṭṭho idha māgatosmi,<br>
Vanibbako cakkhupathāni yācituṃ.</p>
<p><a class='sc' id='4'></a><a class='ms' id='p_22J_2909'></a><a class='msdiv' id='msdiv55'></a><span class='var' id='note1830' title='vaṇibbato (bj) | vanibbako (s2, s3, pts1)'>Vanibbato</span> mayha <span class='var' id='note1831' title='vaṇiṃ (bj, s2, s3, pts1) | vanaṃ (mr)'>vaniṃ</span> anuttaraṃ,<br>
Dadāhi te cakkhupathāni yācito;<br>
Dadāhi me cakkhupathaṃ anuttaraṃ,<br>
Yamāhu nettaṃ purisena duccajaṃ”.</p>
<p><a class='sc' id='5'></a><a class='ms' id='p_22J_2910'></a><a class='msdiv' id='msdiv56'></a>“Yena atthena <span class='var' id='note1832' title='āgañchi (bj, s2, s3, pts1)'>āgacchi</span>,<br>
yamatthamabhipatthayaṃ;<br>
Te te ijjhantu saṅkappā,<br>
labha cakkhūni brāhmaṇa.</p>
<p><a class='sc' id='6'></a><a class='ms' id='p_22J_2911'></a><a class='msdiv' id='msdiv57'></a>Ekaṃ te yācamānassa,<br>
Ubhayāni dadāmahaṃ;<br>
Sa cakkhumā gaccha janassa pekkhato,<br>
Yadicchase tvaṃ tadate samijjhatu”.</p>
<p><a class='sc' id='7'></a><a class='ms' id='p_22J_2912'></a><a class='msdiv' id='msdiv58'></a>“Mā no deva adā cakkhuṃ,<br>
mā no sabbe <span class='var' id='note1833' title='parakkari (s2, s3, Ma-aka) | parikkari (mr)'>parākari</span>;<br>
Dhanaṃ dehi mahārāja,<br>
muttā veḷuriyā bahū.</p>
<p><a class='sc' id='8'></a><a class='ms' id='p_22J_2913'></a><a class='msdiv' id='msdiv59'></a>Yutte deva rathe dehi,<br>
ājānīye calaṅkate;<br>
Nāge dehi mahārāja,<br>
hemakappanavāsase.</p>
<p><a class='sc' id='9'></a><a class='pts' id='pts4.405'></a><a class='ms' id='p_22J_2914'></a><a class='msdiv' id='msdiv60'></a>Yathā taṃ <span class='var' id='note1834' title='sīviyo (s2, s3)'>sivayo</span> sabbe,<br>
sayoggā sarathā sadā;<br>
Samantā <span class='var' id='note1835' title='parikareyyuṃ (s2, s3, pts1)'>parikireyyuṃ</span>,<br>
evaṃ dehi rathesabha”.</p>
<p><a class='sc' id='10'></a><a class='ms' id='p_22J_2915'></a><a class='msdiv' id='msdiv61'></a>“Yo ve dassanti vatvāna,<br>
adāne kurute mano;<br>
<span class='var' id='note1836' title='bhūmyā (bj, pts1)'>Bhūmyaṃ</span> so patitaṃ pāsaṃ,<br>
gīvāyaṃ paṭimuñcati.</p>
<p><a class='sc' id='11'></a><a class='ms' id='p_22J_2916'></a><a class='msdiv' id='msdiv62'></a>Yo ve dassanti vatvāna,<br>
adāne kurute mano;<br>
Pāpā pāpataro hoti,<br>
sampatto yamasādhanaṃ.</p>
<p><a class='sc' id='12'></a><a class='ms' id='p_22J_2917'></a><a class='msdiv' id='msdiv63'></a>Yañhi yāce tañhi dade,<br>
yaṃ na yāce na taṃ dade;<br>
Svāhaṃ tameva dassāmi,<br>
yaṃ maṃ yācati brāhmaṇo”.</p>
<p><a class='sc' id='13'></a><a class='ms' id='p_22J_2918'></a><a class='msdiv' id='msdiv64'></a>“Āyuṃ nu vaṇṇaṃ nu sukhaṃ balaṃ nu,<br>
Kiṃ patthayāno nu janinda desi;<br>
Kathañhi rājā sivinaṃ anuttaro,<br>
Cakkhūni dajjā paralokahetu”.</p>
<p><a class='sc' id='14'></a><a class='pts' id='pts4.406'></a><a class='ms' id='p_22J_2919'></a><a class='msdiv' id='msdiv65'></a>“Na vāhametaṃ yasasā dadāmi,<br>
Na puttamicche na dhanaṃ na raṭṭhaṃ;<br>
Satañca dhammo carito purāṇo,<br>
Icceva dāne ramate mano <span class='var' id='note1837' title='mamaṃ (bj, pts1)'>mama</span>”.<br>
<span class='var' id='note1838' title='(na me dessā ubho cakkhū,'>()</span></p>
<p><a class='sc' id='15'></a><a class='ms' id='p_22J_2920'></a><a class='msdiv' id='msdiv66'></a>“Sakhā ca mitto ca mamāsi <span class='var' id='note1839' title='sīvaka (bj, pts1)'>sīvika</span>,<br>
Susikkhito sādhu karohi me vaco;<br>
<span class='var' id='note1840' title='uddhatva (bj) | laddha tvaṃ (pts1)'>Uddharitvā</span> cakkhūni mamaṃ jigīsato,<br>
Hatthesu <span class='var' id='note1841' title='āvesi (bj)'>ṭhapehi</span> vanibbakassa”.</p>
<p><a class='sc' id='16'></a><a class='pts' id='pts4.408'></a><a class='ms' id='p_22J_2921'></a><a class='msdiv' id='msdiv67'></a>Codito sivirājena,<br>
sīviko vacanaṅkaro;<br>
Rañño <span class='var' id='note1842' title='cakkhūni uddhatvā (bj, pts1) | cakkhūni uddharitvā (s2, s3)'>cakkhūnuddharitvā</span>,<br>
brāhmaṇassūpanāmayi;<br>
Sacakkhu brāhmaṇo āsi,<br>
andho rājā upāvisi.</p>
<p><a class='sc' id='17'></a><a class='ms' id='p_22J_2922'></a><a class='msdiv' id='msdiv68'></a>Tato so katipāhassa,<br>
uparūḷhesu cakkhusu;<br>
Sūtaṃ āmantayī rājā,<br>
sivīnaṃ raṭṭhavaḍḍhano.</p>
<p><a class='sc' id='18'></a><a class='pts' id='pts4.409'></a><a class='ms' id='p_22J_2923'></a><a class='msdiv' id='msdiv69'></a>“Yojehi sārathi yānaṃ,<br>
yuttañca paṭivedaya;<br>
Uyyānabhūmiṃ gacchāma,<br>
pokkharañño vanāni ca”.</p>
<p><a class='sc' id='19'></a><a class='ms' id='p_22J_2924'></a><a class='msdiv' id='msdiv70'></a>So ca <span class='var' id='note1843' title='pokkharaṇiyā tīre (bj, pts1)'>pokkharaṇītīre</span>,<br>
pallaṅkena upāvisi;<br>
Tassa sakko pāturahu,<br>
devarājā sujampati.</p>
<p><a class='sc' id='20'></a><a class='ms' id='p_22J_2925'></a><a class='msdiv' id='msdiv71'></a>“Sakkohamasmi devindo,<br>
āgatosmi tavantike;<br>
Varaṃ varassu rājīsi,<br>
yaṃ kiñci manasicchasi”.</p>
<p><a class='sc' id='21'></a><a class='ms' id='p_22J_2926'></a><a class='msdiv' id='msdiv72'></a>“Pahūtaṃ me dhanaṃ sakka,<br>
balaṃ koso canappako;<br>
Andhassa me sato dāni,<br>
maraṇaññeva ruccati”.</p>
<p><a class='sc' id='22'></a><a class='ms' id='p_22J_2927'></a><a class='msdiv' id='msdiv73'></a>“Yāni saccāni dvipadinda,<br>
tāni bhāsassu khattiya;<br>
Saccaṃ te bhaṇamānassa,<br>
puna cakkhu bhavissati”.</p>
<p><a class='sc' id='23'></a><a class='pts' id='pts4.410'></a><a class='ms' id='p_22J_2928'></a><a class='msdiv' id='msdiv74'></a>“Ye maṃ yācitumāyanti,<br>
nānāgottā vanibbakā;<br>
Yopi maṃ yācate tattha,<br>
sopi me manaso piyo;<br>
Etena saccavajjena,<br>
cakkhu me upapajjatha.</p>
<p><a class='sc' id='24'></a><a class='ms' id='p_22J_2929'></a><a class='msdiv' id='msdiv75'></a>Yaṃ maṃ so yācituṃ āgā,<br>
dehi cakkhunti brāhmaṇo;<br>
Tassa cakkhūni pādāsiṃ,<br>
brāhmaṇassa <span class='var' id='note1844' title='vaṇibbino (bj) | vanibbino (pts1)'>vanibbato</span>.</p>
<p><a class='sc' id='25'></a><a class='ms' id='p_22J_2930'></a><a class='msdiv' id='msdiv76'></a>Bhiyyo maṃ āvisī pīti,<br>
somanassañcanappakaṃ;<br>
Etena saccavajjena,<br>
dutiyaṃ me upapajjatha”.</p>
<p><a class='sc' id='26'></a><a class='pts' id='pts4.411'></a><a class='ms' id='p_22J_2931'></a><a class='msdiv' id='msdiv77'></a>“Dhammena bhāsitā gāthā,<br>
sivīnaṃ raṭṭhavaḍḍhana;<br>
Etāni tava nettāni,<br>
dibbāni paṭidissare.</p>
<p><a class='sc' id='27'></a><a class='ms' id='p_22J_2932'></a><a class='msdiv' id='msdiv78'></a>Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhontu te”.</p>
<p><a class='sc' id='28'></a><a class='ms' id='p_22J_2933'></a><a class='msdiv' id='msdiv79'></a>“Ko nīdha vittaṃ na dadeyya yācito,<br>
Api visiṭṭhaṃ supiyampi attano;<br>
Tadiṅgha sabbe sivayo samāgatā,<br>
Dibbāni nettāni mamajja passatha.</p>
<p><a class='sc' id='29'></a><a class='ms' id='p_22J_2934'></a><a class='msdiv' id='msdiv80'></a>Tirokuṭṭaṃ tiroselaṃ,<br>
samatiggayha pabbataṃ;<br>
Samantā yojanasataṃ,<br>
dassanaṃ anubhonti me.</p>
<p><a class='sc' id='30'></a><a class='ms' id='p_22J_2935'></a><a class='msdiv' id='msdiv81'></a>Na cāgamattā paramatthi kiñci,<br>
Maccānaṃ idha jīvite;<br>
<span class='var' id='note1845' title='datvā mānusakaṃ (bj)'>Datvāna mānusaṃ</span> cakkhuṃ,<br>
Laddhaṃ me cakkhuṃ amānusaṃ.</p>
<p><a class='sc' id='31'></a><a class='ms' id='p_22J_2936'></a><a class='msdiv' id='msdiv82'></a>Etampi disvā sivayo,<br>
Detha dānāni bhuñjatha;<br>
Datvā ca bhutvā ca yathānubhāvaṃ,<br>
Aninditā saggamupetha ṭhānan”ti.</p>
</blockquote>
<p class='endsutta'><a class='sc' id='32'></a><a class='ms' id='p_22J_2937'></a><span class='var' id='note1846' title='sīvirājajātakaṃ (s2, s3)'>Sivijātakaṃ</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
