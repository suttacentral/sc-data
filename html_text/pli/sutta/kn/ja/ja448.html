<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja448' lang='pli'>
<header>
<ul>
<li class='division'>Jātaka</li>
<li>Dasakanipāta</li>
<li>Catudvāravagga</li>
</ul>
<h1>448. Kukkuṭajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.56'></a><a class='ms' id='p_22J_2021'></a><a class='msdiv' id='msdiv104'></a>“Nāsmase katapāpamhi,<br>
nāsmase alikavādine;<br>
Nāsmase attatthapaññamhi,<br>
atisantepi nāsmase.</p>
<p><a class='sc' id='2'></a><a class='ms' id='p_22J_2022'></a><a class='msdiv' id='msdiv105'></a>Bhavanti heke purisā,<br>
<span class='var' id='note1186' title='gopipāsakajātikā (bj, pts1)'>gopipāsikajātikā</span>;<br>
Ghasanti maññe mittāni,<br>
vācāya na ca kammunā.</p>
<p><a class='sc' id='3'></a><a class='ms' id='p_22J_2023'></a><a class='msdiv' id='msdiv106'></a>Sukkhañjalipaggahitā,<br>
vācāya paliguṇṭhitā;<br>
Manussapheggū nāsīde,<br>
yasmiṃ natthi kataññutā.</p>
<p><a class='sc' id='4'></a><a class='pts' id='pts4.57'></a><a class='ms' id='p_22J_2024'></a><a class='msdiv' id='msdiv107'></a>Na hi aññaññacittānaṃ,<br>
itthīnaṃ purisāna vā;<br>
<span class='var' id='note1187' title='nānāva katvā (bj, pts1)'>Nānāvikatvā</span> saṃsaggaṃ,<br>
<span class='var' id='note1188' title='tādisampi na vissase (s2, s3)'>tādisampi ca nāsmase</span>.</p>
<p><a class='sc' id='5'></a><a class='ms' id='p_22J_2025'></a><a class='msdiv' id='msdiv108'></a>Anariyakammamokkantaṃ,<br>
<span class='var' id='note1189' title='atthetaṃ (bj, s2, s3, pts1)'>athetaṃ</span> sabbaghātinaṃ;<br>
Nisitaṃva paṭicchannaṃ,<br>
tādisampi ca nāsmase.</p>
<p><a class='sc' id='6'></a><a class='ms' id='p_22J_2026'></a><a class='msdiv' id='msdiv109'></a>Mittarūpenidhekacce,<br>
sākhalyena acetasā;<br>
Vividhehi upāyanti,<br>
tādisampi ca nāsmase.</p>
<p><a class='sc' id='7'></a><a class='ms' id='p_22J_2027'></a><a class='msdiv' id='msdiv110'></a>Āmisaṃ vā dhanaṃ vāpi,<br>
yattha passati tādiso;<br>
Dubbhiṃ karoti dummedho,<br>
tañca <span class='var' id='note1190' title='jhatvāna (bj, pts1)'>hantvāna</span> gacchati”.</p>
<p><a class='sc' id='8'></a><a class='pts' id='pts4.58'></a><a class='ms' id='p_22J_2028'></a><a class='msdiv' id='msdiv111'></a>“Mittarūpena bahavo,<br>
channā sevanti sattavo;<br>
Jahe kāpurise hete,<br>
kukkuṭo viya senakaṃ.</p>
<p><a class='sc' id='9'></a><a class='ms' id='p_22J_2029'></a><a class='msdiv' id='msdiv112'></a>Yo <span class='var' id='note1191' title='yodha (^ja419#8 [Sulasājātaka] sulasājātake)'>ca</span> uppatitaṃ atthaṃ,<br>
na khippamanubujjhati;<br>
Amittavasamanveti,<br>
pacchā ca anutappati.</p>
<p><a class='sc' id='10'></a><a class='ms' id='p_22J_2030'></a><a class='msdiv' id='msdiv113'></a>Yo ca uppatitaṃ atthaṃ,<br>
khippameva nibodhati;<br>
Muccate sattusambādhā,<br>
kukkuṭo viya senakā.</p>
<p><a class='sc' id='11'></a><a class='ms' id='p_22J_2031'></a><a class='msdiv' id='msdiv114'></a>Taṃ tādisaṃ kūṭamivoḍḍitaṃ vane,<br>
Adhammikaṃ niccavidhaṃsakārinaṃ;<br>
Ārā vivajjeyya naro vicakkhaṇo,<br>
Senaṃ yathā kukkuṭo vaṃsakānane”ti.</p>
</blockquote>
<p class='endsutta'><a class='sc' id='12'></a><a class='ms' id='p_22J_2032'></a>Kukkuṭajātakaṃ dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
