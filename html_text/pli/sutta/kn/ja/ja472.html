<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja472' lang='pli'>
<header>
<ul>
<li class='division'>Jātaka</li>
<li>Dvādasakanipāta</li>
<li>Cūḷakuṇālavagga</li>
</ul>
<h1>472. Mahāpadumajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.192'></a><a class='ms' id='p_22J_2352'></a><a class='msdiv' id='msdiv106'></a>“<span class='var' id='note1398' title='nādiṭṭhā (bj, s2, s3, mr)'>Nādaṭṭhā</span> parato dosaṃ,<br>
aṇuṃthūlāni sabbaso;<br>
Issaro paṇaye daṇḍaṃ,<br>
sāmaṃ appaṭivekkhiya.</p>
<p><a class='sc' id='2'></a><a class='ms' id='p_22J_2353'></a><a class='msdiv' id='msdiv107'></a>Yo ca appaṭivekkhitvā,<br>
daṇḍaṃ kubbati khattiyo;<br>
Sakaṇṭakaṃ so gilati,<br>
jaccandhova samakkhikaṃ.</p>
<p><a class='sc' id='3'></a><a class='ms' id='p_22J_2354'></a><a class='msdiv' id='msdiv108'></a>Adaṇḍiyaṃ <span class='var' id='note1399' title='daṇḍiyati (s2, s3, pts1)'>daṇḍayati</span>,<br>
daṇḍiyañca <span class='var' id='note1400' title='adaṇḍiya (nissya) | na daṇḍaye (?)'>adaṇḍiyaṃ</span>;<br>
Andhova visamaṃ maggaṃ,<br>
na jānāti samāsamaṃ.</p>
<p><a class='sc' id='4'></a><a class='ms' id='p_22J_2355'></a><a class='msdiv' id='msdiv109'></a>Yo ca etāni ṭhānāni,<br>
Aṇuṃthūlāni sabbaso;<br>
Sudiṭṭhamanusāseyya,<br>
Sa ve <span class='var' id='note1401' title='vohātum arahati (pts1)'>voharitumarahati</span>.</p>
<p><a class='sc' id='5'></a><a class='ms' id='p_22J_2356'></a><a class='msdiv' id='msdiv110'></a>Nekantamudunā sakkā,<br>
Ekantatikhiṇena vā;<br>
Attaṃ <span class='var' id='note1402' title='mahatte (s2, s3, mr)'>mahante</span> <span class='var' id='note1403' title='ṭhāpetuṃ (bj, s2, s3, pts1)'>ṭhapetuṃ</span>,<br>
Tasmā ubhayamācare.</p>
<p><a class='sc' id='6'></a><a class='ms' id='p_22J_2357'></a><a class='msdiv' id='msdiv111'></a>Paribhūto mudu hoti,<br>
atitikkho ca veravā;<br>
Etañca ubhayaṃ ñatvā,<br>
anumajjhaṃ samācare.</p>
<p><a class='sc' id='7'></a><a class='ms' id='p_22J_2358'></a><a class='msdiv' id='msdiv112'></a>Bahumpi ratto bhāseyya,<br>
duṭṭhopi bahu bhāsati;<br>
Na itthikāraṇā rāja,<br>
puttaṃ ghātetumarahasi”.</p>
<p><a class='sc' id='8'></a><a class='pts' id='pts4.193'></a><a class='ms' id='p_22J_2359'></a><a class='msdiv' id='msdiv113'></a>“<span class='var' id='note1404' title='sabbo ca (bj, pts1)'>Sabbova</span> loko <span class='var' id='note1405' title='ekanto (bj, pts1)'>ekato</span>,<br>
Itthī ca ayamekikā;<br>
Tenāhaṃ paṭipajjissaṃ,<br>
Gacchatha <span class='var' id='note1406' title='pakkhipetha (s-a)'>pakkhipatheva</span> taṃ”.</p>
<p><a class='sc' id='9'></a><a class='pts' id='pts4.195'></a><a class='ms' id='p_22J_2360'></a><a class='msdiv' id='msdiv114'></a>“Anekatāle narake,<br>
<span class='var' id='note1407' title='gambhīre ca duruttare (s2, s3) | gambhīre suduruttare (pts1, mr)'>gambhīre ca suduttare</span>;<br>
Pātito giriduggasmiṃ,<br>
kena tvaṃ tattha nāmari”.</p>
<p><a class='sc' id='10'></a><a class='ms' id='p_22J_2361'></a><a class='msdiv' id='msdiv115'></a>“Nāgo jātaphaṇo tattha,<br>
thāmavā girisānujo;<br>
Paccaggahi maṃ bhogehi,<br>
tenāhaṃ tattha nāmariṃ”.</p>
<p><a class='sc' id='11'></a><a class='ms' id='p_22J_2362'></a><a class='msdiv' id='msdiv116'></a>“Ehi taṃ paṭinessāmi,<br>
rājaputta sakaṃ gharaṃ;<br>
Rajjaṃ <span class='var' id='note1408' title='kāresi (bj)'>kārehi</span> bhaddante,<br>
kiṃ araññe karissasi”.</p>
<p><a class='sc' id='12'></a><a class='ms' id='p_22J_2363'></a><a class='msdiv' id='msdiv117'></a>“Yathā gilitvā baḷisaṃ,<br>
Uddhareyya salohitaṃ;<br>
Uddharitvā sukhī assa,<br>
<span class='var' id='note1409' title='sukhaṃ (pts1, mr)'>Evaṃ</span> passāmi <span class='var' id='note1410' title='attanā (s2, s3) | attani (pts1, mr) evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti (aṭṭha. saṃvaṇṇanā)'>attanaṃ</span>”.</p>
<p><a class='sc' id='13'></a><a class='ms' id='p_22J_2364'></a><a class='msdiv' id='msdiv118'></a>“Kiṃ nu tvaṃ baḷisaṃ brūsi,<br>
kiṃ tvaṃ brūsi salohitaṃ;<br>
Kiṃ nu tvaṃ ubbhataṃ brūsi,<br>
taṃ me akkhāhi pucchito”.</p>
<p><a class='sc' id='14'></a><a class='ms' id='p_22J_2365'></a><a class='msdiv' id='msdiv119'></a>“Kāmāhaṃ baḷisaṃ brūmi,<br>
hatthiassaṃ salohitaṃ;<br>
Cattāhaṃ ubbhataṃ brūmi,<br>
evaṃ jānāhi khattiya”.</p>
<p><a class='sc' id='15'></a><a class='pts' id='pts4.196'></a><a class='ms' id='p_22J_2366'></a><a class='msdiv' id='msdiv120'></a>“Ciñcamāṇavikā mātā,<br>
devadatto ca me pitā;<br>
Ānando paṇḍito nāgo,<br>
sāriputto ca devatā;<br>
<span class='var' id='note1411' title='ahaṃ tadā rājaputto (bj, s2, s3, pts1)'>Rājaputto ahaṃ āsiṃ</span>,<br>
evaṃ dhāretha jātakan”ti.</p>
</blockquote>
<p class='endsutta'><a class='sc' id='16'></a><a class='ms' id='p_22J_2367'></a>Mahāpadumajātakaṃ navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
