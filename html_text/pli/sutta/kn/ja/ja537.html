<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja537' lang='pli'>
<header>
<ul>
<li class='division'>Jātaka</li>
<li>Asītinipāta</li>
<li>Cūḷahaṃsavagga</li>
</ul>
<h1>537. Mahāsutasomajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.460'></a><a class='ms' id='p_23J_1187'></a><a class='msdiv' id='msdiv371'></a>“Kasmā tuvaṃ rasaka edisāni,<br>
Karosi kammāni sudāruṇāni;<br>
Hanāsi itthī purise ca mūḷho,<br>
Maṃsassa hetu <span class='var' id='note898' title='ādu (bj) | ādū (s2, s3)'>adu</span> dhanassa kāraṇā”.</p>
<p><a class='sc' id='2'></a><a class='ms' id='p_23J_1188'></a><a class='msdiv' id='msdiv372'></a>“Na attahetū na dhanassa kāraṇā,<br>
Na puttadārassa sahāyañātinaṃ;<br>
Bhattā ca me bhagavā bhūmipālo,<br>
So khādati maṃsaṃ bhadantedisaṃ”.</p>
<p><a class='sc' id='3'></a><a class='pts' id='pts5.461'></a><a class='ms' id='p_23J_1189'></a><a class='msdiv' id='msdiv373'></a>“Sace tuvaṃ bhatturatthe payutto,<br>
Karosi kammāni sudāruṇāni;<br>
Pātova antepuraṃ pāpuṇitvā,<br>
Lapeyyāsi me rājino sammukhe taṃ”.</p>
<p><a class='sc' id='4'></a><a class='ms' id='p_23J_1190'></a><a class='msdiv' id='msdiv374'></a>“Tathā karissāmi ahaṃ bhadante,<br>
<span class='var' id='note899' title='yameva tvaṃ (bj)'>Yathā tuvaṃ</span> bhāsasi kāḷahatthi;<br>
Pātova antepuraṃ pāpuṇitvā,<br>
Vakkhāmi te rājino sammukhe taṃ”.</p>
<p><a class='sc' id='5'></a><a class='ms' id='p_23J_1191'></a><a class='msdiv' id='msdiv375'></a>Tato ratyā <span class='var' id='note900' title='vivasane (bj, s2, s3, pts1)'>vivasāne</span>,<br>
sūriyuggamanaṃ pati;<br>
Kāḷo rasakamādāya,<br>
rājānaṃ upasaṅkami;<br>
<span class='var' id='note901' title='upasaṅkamitvā (bj, s2, s3, pts1)'>Upasaṅkamma</span> rājānaṃ,<br>
idaṃ vacanamabravi.</p>
<p><a class='sc' id='6'></a><a class='ms' id='p_23J_1192'></a><a class='msdiv' id='msdiv376'></a>“Saccaṃ kira mahārāja,<br>
rasako pesito tayā;<br>
Hanati itthipurise,<br>
tuvaṃ maṃsāni khādasi”.</p>
<p><a class='sc' id='7'></a><a class='pts' id='pts5.462'></a><a class='ms' id='p_23J_1193'></a><a class='msdiv' id='msdiv377'></a>“Evameva tathā kāḷa,<br>
rasako pesito mayā;<br>
Mama atthaṃ karontassa,<br>
kimetaṃ paribhāsasi”.</p>
<p><a class='sc' id='8'></a><a class='pts' id='pts5.464'></a><a class='ms' id='p_23J_1194'></a><a class='msdiv' id='msdiv378'></a>“Ānando sabbamacchānaṃ,<br>
khāditvā rasagiddhimā;<br>
Parikkhīṇāya parisāya,<br>
attānaṃ khādiyā mato.</p>
<p><a class='sc' id='9'></a><a class='ms' id='p_23J_1195'></a><a class='msdiv' id='msdiv379'></a>Evaṃ pamatto rasagārave <span class='var' id='note902' title='rato (bj, s2, s3, pts1)'>ratto</span>,<br>
Bālo yadī āyati nāvabujjhati;<br>
Vidhamma putte <span class='var' id='note903' title='cajitvā (mr)'>caji</span> ñātake ca,<br>
Parivattiya <span class='var' id='note904' title='attānameva (bj, pts1)'>attānaññeva</span> khādati.</p>
<p><a class='sc' id='10'></a><a class='ms' id='p_23J_1196'></a><a class='msdiv' id='msdiv380'></a>Idaṃ te sutvāna <span class='var' id='note905' title='vihetu (bj, pts1)'>vigetu</span> chando,<br>
Mā <span class='var' id='note906' title='mā bhakkhasi (bj) | mā bhakkhasī (pts1)'>bhakkhayī</span> rāja manussamaṃsaṃ;<br>
Mā tvaṃ imaṃ kevalaṃ vārijova,<br>
<span class='var' id='note907' title='dipadādipa (bj) | dipadādhipa (pts1)'>Dvipadādhipa</span> suññamakāsi raṭṭhaṃ”.</p>
<p><a class='sc' id='11'></a><a class='pts' id='pts5.465'></a><a class='ms' id='p_23J_1197'></a><a class='msdiv' id='msdiv381'></a>“Sujāto nāma nāmena,<br>
oraso <span class='var' id='note908' title='tassa atraja oraso (pts1)'>tassa atrajo</span>;<br>
Jambupesimaladdhāna,<br>
mato so tassa saṅkhaye.</p>
<p><a class='sc' id='12'></a><a class='ms' id='p_23J_1198'></a><a class='msdiv' id='msdiv382'></a>Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe <span class='var' id='note909' title='hessāmi (bj, s2, s3) | hassāmi (pts1)'>hissāmi</span> jīvitaṃ”.</p>
<p><a class='sc' id='13'></a><a class='pts' id='pts5.467'></a><a class='ms' id='p_23J_1199'></a><a class='msdiv' id='msdiv383'></a>“Māṇava abhirūposi,<br>
kule jātosi sotthiye;<br>
Na tvaṃ arahasi tāta,<br>
abhakkhaṃ bhakkhayetave”.</p>
<p><a class='sc' id='14'></a><a class='ms' id='p_23J_1200'></a><a class='msdiv' id='msdiv384'></a>“Rasānaṃ aññataraṃ etaṃ,<br>
<span class='var' id='note910' title='yasmā (bj, pts1)'>kasmā</span> maṃ tvaṃ nivāraye;<br>
Sohaṃ tattha gamissāmi,<br>
yattha lacchāmi edisaṃ.</p>
<p><a class='sc' id='15'></a><a class='ms' id='p_23J_1201'></a><a class='msdiv' id='msdiv385'></a>Sovāhaṃ nippatissāmi,<br>
na te vacchāmi santike;<br>
Yassa me dassanena tvaṃ,<br>
nābhinandasi brāhmaṇa”.</p>
<p><a class='sc' id='16'></a><a class='ms' id='p_23J_1202'></a><a class='msdiv' id='msdiv386'></a>“Addhā aññepi dāyāde,<br>
putte lacchāma māṇava;<br>
Tvañca jamma vinassassu,<br>
yattha pattaṃ na taṃ suṇe”.</p>
<p><a class='sc' id='17'></a><a class='ms' id='p_23J_1203'></a><a class='msdiv' id='msdiv387'></a>“Evameva tuvaṃ rāja,<br>
dvipadinda suṇohi me;<br>
Pabbājessanti taṃ raṭṭhā,<br>
soṇḍaṃ māṇavakaṃ yathā”.</p>
<p><a class='sc' id='18'></a><a class='ms' id='p_23J_1204'></a><a class='msdiv' id='msdiv388'></a>“Sujāto nāma nāmena,<br>
bhāvitattāna sāvako;<br>
Accharaṃ kāmayantova,<br>
na so bhuñji na so pivi.</p>
<p><a class='sc' id='19'></a><a class='ms' id='p_23J_1205'></a><a class='msdiv' id='msdiv389'></a><span class='var' id='note911' title='kusagge udakamādāya (bj, pts1)'>Kusaggenudakamādāya</span>,<br>
samudde udakaṃ mine;<br>
Evaṃ mānusakā kāmā,<br>
dibbakāmāna santike.</p>
<p><a class='sc' id='20'></a><a class='ms' id='p_23J_1206'></a><a class='msdiv' id='msdiv390'></a>Evameva ahaṃ kāḷa,<br>
bhutvā bhakkhaṃ rasuttamaṃ;<br>
Aladdhā mānusaṃ maṃsaṃ,<br>
maññe hissāmi jīvitaṃ”.</p>
<p><a class='sc' id='21'></a><a class='pts' id='pts5.469'></a><a class='ms' id='p_23J_1207'></a><a class='msdiv' id='msdiv391'></a>“Yathāpi te dhataraṭṭhā,<br>
haṃsā vehāyasaṅgamā;<br>
<span class='var' id='note912' title='avuttiparibhogena (bj, pts1) | ayuttaparibhogena (s2, s3)'>Abhuttaparibhogena</span>,<br>
sabbe abbhatthataṃ gatā.</p>
<p><a class='sc' id='22'></a><a class='ms' id='p_23J_1208'></a><a class='msdiv' id='msdiv392'></a>Evameva tuvaṃ rāja,<br>
dvipadinda suṇohi me;<br>
Abhakkhaṃ rāja bhakkhesi,<br>
tasmā pabbājayanti taṃ”.</p>
<p><a class='sc' id='23'></a><a class='pts' id='pts5.475'></a><a class='ms' id='p_23J_1209'></a><a class='msdiv' id='msdiv393'></a>“Tiṭṭhāhīti mayā vutto,<br>
So tvaṃ gacchasi <span class='var' id='note913' title='yammukho (pts1) | pāmukho (mr)'>pammukho</span>;<br>
Aṭṭhito tvaṃ ṭhitomhīti,<br>
Lapasi brahmacārini;<br>
Idaṃ te samaṇāyuttaṃ,<br>
Asiñca me maññasi <span class='var' id='note914' title='kaṅkhapattaṃ (s2, s3, mr)'>kaṅkapattaṃ</span>”.</p>
<p><a class='sc' id='24'></a><a class='ms' id='p_23J_1210'></a><a class='msdiv' id='msdiv394'></a>“Ṭhitohamasmī sadhammesu rāja,<br>
Na nāmagottaṃ parivattayāmi;<br>
Corañca loke aṭhitaṃ vadanti,<br>
Āpāyikaṃ nerayikaṃ ito cutaṃ.</p>
<p><a class='sc' id='25'></a><a class='ms' id='p_23J_1211'></a><a class='msdiv' id='msdiv395'></a>Sace tvaṃ <span class='var' id='note915' title='sacepi sahasi (pts1)'>saddahasi</span> rāja,<br>
sutaṃ gaṇhāhi <span class='var' id='note916' title='khattiyaṃ (s2, s3)'>khattiya</span>;<br>
Tena yaññaṃ yajitvāna,<br>
evaṃ saggaṃ gamissasi”.</p>
<p><a class='sc' id='26'></a><a class='pts' id='pts5.476'></a><a class='ms' id='p_23J_1212'></a><a class='msdiv' id='msdiv396'></a>“Kismiṃ nu raṭṭhe tava <span class='var' id='note917' title='jātabhūmi (bj)'>jātibhūmi</span>,<br>
Atha kena atthena idhānupatto;<br>
Akkhāhi me brāhmaṇa etamatthaṃ,<br>
Kimicchasī demi tayajja patthitaṃ”.</p>
<p><a class='sc' id='27'></a><a class='ms' id='p_23J_1213'></a><a class='msdiv' id='msdiv397'></a>“Gāthā catasso dharaṇīmahissara,<br>
Sugambhiratthā varasāgarūpamā;<br>
Taveva atthāya idhāgatosmi,<br>
Suṇohi gāthā paramatthasaṃhitā”.</p>
<p><a class='sc' id='28'></a><a class='pts' id='pts5.478'></a><a class='ms' id='p_23J_1214'></a><a class='msdiv' id='msdiv398'></a>“Na ve rudanti matimanto sapaññā,<br>
Bahussutā ye bahuṭhānacintino;<br>
Dīpañhi etaṃ paramaṃ narānaṃ,<br>
Yaṃ paṇḍitā sokanudā bhavanti.</p>
<p><a class='sc' id='29'></a><a class='pts' id='pts5.479'></a><a class='ms' id='p_23J_1215'></a><a class='msdiv' id='msdiv399'></a>Attānaṃ ñātī <span class='var' id='note918' title='uda (bj, pts1)'>udāhu</span> puttadāraṃ,<br>
Dhaññaṃ dhanaṃ rajataṃ jātarūpaṃ;<br>
<span class='var' id='note919' title='kimonu tvaṃ (bj, pts1)'>Kimeva tvaṃ</span> sutasomānutappe,<br>
Korabyaseṭṭha vacanaṃ suṇoma tetaṃ”.</p>
<p><a class='sc' id='30'></a><a class='ms' id='p_23J_1216'></a><a class='msdiv' id='msdiv400'></a>“Nevāhamattānamanutthunāmi,<br>
Na puttadāraṃ na dhanaṃ na raṭṭhaṃ;<br>
Satañca dhammo carito purāṇo,<br>
Taṃ <span class='var' id='note920' title='saṅgaraṃ (bj, s2, s3, pts1)'>saṅkaraṃ</span> brāhmaṇassānutappe.</p>
<p><a class='sc' id='31'></a><a class='ms' id='p_23J_1217'></a><a class='msdiv' id='msdiv401'></a>Kato mayā saṅkaro brāhmaṇena,<br>
Raṭṭhe sake issariye ṭhitena;<br>
Taṃ saṅkaraṃ brāhmaṇasappadāya,<br>
Saccānurakkhī punarāvajissaṃ”.</p>
<p><a class='sc' id='32'></a><a class='ms' id='p_23J_1218'></a><a class='msdiv' id='msdiv402'></a>“Nevāhametaṃ abhisaddahāmi,<br>
Sukhī naro maccumukhā pamutto;<br>
Amittahatthaṃ punarāvajeyya,<br>
Korabyaseṭṭha na hi maṃ upesi.</p>
<p><a class='sc' id='33'></a><a class='pts' id='pts5.480'></a><a class='ms' id='p_23J_1219'></a><a class='msdiv' id='msdiv403'></a>Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Madhuraṃ piyaṃ jīvitaṃ laddha rāja,<br>
Kuto tuvaṃ ehisi me sakāsaṃ”.</p>
<p><a class='sc' id='34'></a><a class='ms' id='p_23J_1220'></a><a class='msdiv' id='msdiv404'></a>“Mataṃ vareyya parisuddhasīlo,<br>
<span class='var' id='note921' title='na hi jīvitaṃ (bj)'>Na jīvitaṃ</span> garahito pāpadhammo;<br>
Na hi taṃ naraṃ <span class='var' id='note922' title='tāyate (bj, s2, s3, pts1, mr)'>tāyati</span> duggatīhi,<br>
Yassāpi hetu alikaṃ bhaṇeyya.</p>
<p><a class='sc' id='35'></a><a class='ms' id='p_23J_1221'></a><a class='msdiv' id='msdiv405'></a>Sacepi vāto girimāvaheyya,<br>
Cando ca suriyo ca chamā pateyyuṃ;<br>
Sabbā ca najjo paṭisotaṃ vajeyyuṃ,<br>
Na tvevahaṃ rāja musā bhaṇeyyaṃ.</p>
<p><a class='sc' id='36'></a><a class='ms' id='p_23J_1222'></a><a class='msdiv' id='msdiv406'></a><span class='var' id='note923' title=' ayaṃ gāthā pā1 potthake'>Nabhaṃ phaleyya udadhīpi susse,<br>
Saṃvaṭṭaye bhūtadharā vasundharā;<br>
Siluccayo meru samūlamuppate,<br>
Na tvevahaṃ rāja musā bhaṇeyyaṃ</span>.</p>
<p><a class='sc' id='37'></a><a class='pts' id='pts5.481'></a><a class='ms' id='p_23J_1223'></a><a class='msdiv' id='msdiv407'></a>Asiñca sattiñca parāmasāmi,<br>
Sapathampi te samma ahaṃ karomi;<br>
Tayā pamutto anaṇo bhavitvā,<br>
Saccānurakkhī punarāvajissaṃ”.</p>
<p><a class='sc' id='38'></a><a class='ms' id='p_23J_1224'></a><a class='msdiv' id='msdiv408'></a>“Yo te kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ <span class='var' id='note925' title='saṅkaraṃ (c1)'>saṅgaraṃ</span> brāhmaṇasappadāya,<br>
Saccānurakkhī punarāvajassu”.</p>
<p><a class='sc' id='39'></a><a class='ms' id='p_23J_1225'></a><a class='msdiv' id='msdiv409'></a>“Yo me kato saṅgaro brāhmaṇena,<br>
Raṭṭhe sake issariye ṭhitena;<br>
Taṃ <span class='var' id='note926' title='saṅkaraṃ (c1)'>saṅgaraṃ</span> brāhmaṇasappadāya,<br>
Saccānurakkhī punarāvajissaṃ”.</p>
<p><a class='sc' id='40'></a><a class='pts' id='pts5.482'></a><a class='ms' id='p_23J_1226'></a><a class='msdiv' id='msdiv410'></a>Mutto ca so porisādassa hatthā,<br>
Gantvāna taṃ brāhmaṇaṃ etadavoca;<br>
“<span class='var' id='note927' title='suṇomi (bj, s2, s3)'>Suṇoma</span> gāthāyo satārahāyo,<br>
Yā me sutā assu hitāya brahme”.</p>
<p><a class='sc' id='41'></a><a class='ms' id='p_23J_1227'></a><a class='msdiv' id='msdiv411'></a>“Sakideva sutasoma,<br>
sabbhi <span class='var' id='note928' title='hotu (pts1)'>hoti</span> samāgamo;<br>
Sā naṃ saṅgati pāleti,<br>
nāsabbhi bahu saṅgamo.</p>
<p><a class='sc' id='42'></a><a class='ms' id='p_23J_1228'></a><a class='msdiv' id='msdiv412'></a>Sabbhireva samāsetha,<br>
sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo.</p>
<p><a class='sc' id='43'></a><a class='ms' id='p_23J_1229'></a><a class='msdiv' id='msdiv413'></a>Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.</p>
<p><a class='sc' id='44'></a><a class='ms' id='p_23J_1230'></a><a class='msdiv' id='msdiv414'></a>Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca <span class='var' id='note930' title='dhammaṃ (bj, pts1)'>dhammo</span> asatañca rāja”.</p>
<p><a class='sc' id='45'></a><a class='pts' id='pts5.484'></a><a class='ms' id='p_23J_1231'></a><a class='msdiv' id='msdiv415'></a>“<span class='var' id='note931' title='sahassiyo (bj, pts1) | sāhassiyā (s2, s3)'>Sahassiyā</span> imā gāthā,<br>
<span class='var' id='note932' title='na imā (bj, pts1) | nayimā (s2, s3)'>nahimā</span> gāthā satārahā;<br>
Cattāri tvaṃ sahassāni,<br>
khippaṃ gaṇhāhi brāhmaṇa”.</p>
<p><a class='sc' id='46'></a><a class='pts' id='pts5.485'></a><a class='ms' id='p_23J_1232'></a><a class='msdiv' id='msdiv416'></a>“Āsītiyā <span class='var' id='note933' title='asītiyā navutiyā (pts1)'>nāvutiyā</span> ca gāthā,<br>
Satārahā cāpi <span class='var' id='note934' title='bhaveyyu (bj, s2, s3, pts1)'>bhaveyya</span> gāthā;<br>
Paccattameva sutasoma jānahi,<br>
<span class='var' id='note935' title='sahassiyo nāma idhatthi (bj) | sahassiyo nāma kuthatthi (pts1)'>Sahassiyā nāma kā atthi</span> gāthā”.</p>
<p><a class='sc' id='47'></a><a class='ms' id='p_23J_1233'></a><a class='msdiv' id='msdiv417'></a>“Icchāmi vohaṃ sutavuddhimattano,<br>
<span class='var' id='note936' title='santo ca maṃ (bj, pts1, mr) | santo mamaṃ (s2, s3)'>Santoti maṃ</span> sappurisā bhajeyyuṃ;<br>
Ahaṃ savantīhi mahodadhīva,<br>
Na hi tāta tappāmi subhāsitena.</p>
<p><a class='sc' id='48'></a><a class='ms' id='p_23J_1234'></a><a class='msdiv' id='msdiv418'></a>Aggi yathā tiṇakaṭṭhaṃ dahanto,<br>
Na tappatī <span class='var' id='note937' title='sāgaro vā (bj, pts1 ^mi7.3.10#1 [Samuddaṅgapañha])'>sāgarova</span> nadīhi;<br>
Evampi te paṇḍitā rājaseṭṭha,<br>
Sutvā na tappanti subhāsitena.</p>
<p><a class='sc' id='49'></a><a class='pts' id='pts5.486'></a><a class='ms' id='p_23J_1235'></a><a class='msdiv' id='msdiv419'></a>Sakassa dāsassa yadā suṇomi,<br>
<span class='var' id='note938' title='gāthā ahaṃ atthavatī (bj, pts1)'>Gāthaṃ ahaṃ atthavatiṃ</span> janinda;<br>
Tameva sakkacca nisāmayāmi,<br>
Na hi tāta dhammesu mamatthi titti.</p>
<p><a class='sc' id='50'></a><a class='ms' id='p_23J_1236'></a><a class='msdiv' id='msdiv420'></a>Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabbakāmūpapannaṃ;<br>
Kiṃ kāmahetu <span class='var' id='note939' title='bhāsase maṃ (bj, s2, s3) | paribhāsase maṃ (pts1)'>paribhāsasi maṃ</span>,<br>
Gacchāmahaṃ <span class='var' id='note940' title='porisādassa kante (bj, pts1) | porisādassa ñante (s2, s3) | porisādassupante (mr)'>porisādassa ñatte</span>”.</p>
<p><a class='sc' id='51'></a><a class='ms' id='p_23J_1237'></a><a class='msdiv' id='msdiv421'></a>“Attānurakkhāya bhavanti hete,<br>
Hatthārohā rathikā pattikā ca;<br>
<span class='var' id='note941' title='assārohā (bj, s2, s3, pts1)'>Assāruhā</span> ye ca dhanuggahāse,<br>
Senaṃ payuñjāma hanāma sattuṃ”.</p>
<p><a class='sc' id='52'></a><a class='pts' id='pts5.487'></a><a class='ms' id='p_23J_1238'></a><a class='msdiv' id='msdiv422'></a>“Sudukkaraṃ porisādo akāsi,<br>
Jīvaṃ gahetvāna avassajī maṃ;<br>
Taṃ tādisaṃ pubbakiccaṃ saranto,<br>
Dubbhe ahaṃ tassa kathaṃ janinda”.</p>
<p><a class='sc' id='53'></a><a class='ms' id='p_23J_1239'></a><a class='msdiv' id='msdiv423'></a>Vanditvā so pitaraṃ mātarañca,<br>
Anusāsetvā negamañca balañca;<br>
Saccavādī saccānurakkhamāno,<br>
Agamāsi so yattha porisādo.</p>
<p><a class='sc' id='54'></a><a class='ms' id='p_23J_1240'></a><a class='msdiv' id='msdiv424'></a>“Kato mayā saṅgaro brāhmaṇena,<br>
Raṭṭhe sake issariye ṭhitena;<br>
Taṃ saṅgaraṃ brāhmaṇasappadāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.</p>
<p><a class='sc' id='55'></a><a class='ms' id='p_23J_1241'></a><a class='msdiv' id='msdiv425'></a>“Na hāyate <span class='var' id='note942' title='khādituṃ (bj, s2, s3, pts1)'>khāditaṃ</span> mayhaṃ pacchā,<br>
Citakā ayaṃ tāva <span class='var' id='note943' title='sadhūmakā ca (bj, s2, s3)'>sadhūmikāva</span>;<br>
Niddhūmake pacitaṃ sādhupakkaṃ,<br>
<span class='var' id='note944' title='suṇomi (bj) | suṇāma (pts1)'>Suṇoma</span> gāthāyo satārahāyo”.</p>
<p><a class='sc' id='56'></a><a class='pts' id='pts5.489'></a><a class='ms' id='p_23J_1242'></a><a class='msdiv' id='msdiv426'></a>“Adhammiko tvaṃ <span class='var' id='note945' title='purisādakāsi (s2, s3) | porisādamakāsi (mr)'>porisādakāsi</span>,<br>
Raṭṭhā ca bhaṭṭho udarassa hetu;<br>
Dhammañcimā abhivadanti gāthā,<br>
Dhammo ca adhammo ca kuhiṃ sameti.</p>
<p><a class='sc' id='57'></a><a class='ms' id='p_23J_1243'></a><a class='msdiv' id='msdiv427'></a>Adhammikassa luddassa,<br>
niccaṃ lohitapāṇino;<br>
Natthi saccaṃ kuto dhammo,<br>
kiṃ sutena karissasi”.</p>
<p><a class='sc' id='58'></a><a class='ms' id='p_23J_1244'></a><a class='msdiv' id='msdiv428'></a>“Yo maṃsahetu migavaṃ careyya,<br>
Yo vā hane purisamattahetu;<br>
Ubhopi te pecca samā bhavanti,<br>
<span class='var' id='note946' title='kasmā nu (mr)'>Kasmā no</span> adhammikaṃ brūsi maṃ tvaṃ”.</p>
<p><a class='sc' id='59'></a><a class='ms' id='p_23J_1245'></a><a class='msdiv' id='msdiv429'></a>“Pañca pañca na khā bhakkhā,<br>
khattiyena pajānatā;<br>
Abhakkhaṃ rāja bhakkhesi,<br>
tasmā adhammiko tuvaṃ”.</p>
<p><a class='sc' id='60'></a><a class='pts' id='pts5.490'></a><a class='ms' id='p_23J_1246'></a><a class='msdiv' id='msdiv430'></a>“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na khattadhamme kusalosi rāja”.</p>
<p><a class='sc' id='61'></a><a class='ms' id='p_23J_1247'></a><a class='msdiv' id='msdiv431'></a>“Ye khattadhamme kusalā bhavanti,<br>
Pāyena te nerayikā bhavanti;<br>
Tasmā ahaṃ khattadhammaṃ pahāya,<br>
Saccānurakkhī punarāgatosmi;<br>
Yajassu yaññaṃ khāda maṃ porisāda”.</p>
<p><a class='sc' id='62'></a><a class='ms' id='p_23J_1248'></a><a class='msdiv' id='msdiv432'></a>“Pāsādavāsā pathavīgavāssā,<br>
Kāmitthiyo kāsikacandanañca;<br>
Sabbaṃ tahiṃ <span class='var' id='note947' title='labbhati (pts1)'>labhasi</span> sāmitāya,<br>
Saccena kiṃ passasi ānisaṃsaṃ”.</p>
<p><a class='sc' id='63'></a><a class='pts' id='pts5.491'></a><a class='ms' id='p_23J_1249'></a><a class='msdiv' id='msdiv433'></a>“Ye kecime atthi rasā pathabyā,<br>
Saccaṃ tesaṃ sādhutaraṃ rasānaṃ;<br>
Sacce ṭhitā samaṇabrāhmaṇā ca,<br>
Taranti jātimaraṇassa pāraṃ”.</p>
<p><a class='sc' id='64'></a><a class='ms' id='p_23J_1250'></a><a class='msdiv' id='msdiv434'></a>“Mutto tuvaṃ porisādassa hatthā,<br>
Gantvā sakaṃ mandiraṃ kāmakāmī;<br>
Amittahatthaṃ punarāgatosi,<br>
Na hi nūna te maraṇabhayaṃ janinda;<br>
Alīnacitto <span class='var' id='note948' title='ca’si (bj, s2, s3, pts1)'>asi</span> saccavādī”.</p>
<p><a class='sc' id='65'></a><a class='ms' id='p_23J_1251'></a><a class='msdiv' id='msdiv435'></a>“Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class='sc' id='66'></a><a class='pts' id='pts5.492'></a><a class='ms' id='p_23J_1252'></a><a class='msdiv' id='msdiv436'></a>Katā me kalyāṇā anekarūpā,<br>
Yaññā yiṭṭhā ye vipulā pasatthā;<br>
Anānutappaṃ paralokaṃ gamissaṃ,<br>
Yajassu yaññaṃ <span class='var' id='note949' title='khāda (bj, s2, s3, pts1)'>ada</span> maṃ porisāda.</p>
<p><a class='sc' id='67'></a><a class='ms' id='p_23J_1253'></a><a class='msdiv' id='msdiv437'></a>Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class='sc' id='68'></a><a class='ms' id='p_23J_1254'></a><a class='msdiv' id='msdiv438'></a>Pitā ca mātā ca upaṭṭhitā me,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.</p>
<p><a class='sc' id='69'></a><a class='ms' id='p_23J_1255'></a><a class='msdiv' id='msdiv439'></a>Ñātīsu mittesu <span class='var' id='note950' title='katūpakāro (s2, s3, mr)'>katā me kārā</span>,<br>
Dhammena me issariyaṃ pasatthaṃ;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class='sc' id='70'></a><a class='ms' id='p_23J_1256'></a><a class='msdiv' id='msdiv440'></a>Ñātīsu mittesu katā me kārā,<br>
Dhammena me issariyaṃ pasatthaṃ;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda.</p>
<p><a class='sc' id='71'></a><a class='ms' id='p_23J_1257'></a><a class='msdiv' id='msdiv441'></a>Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Visodhito paralokassa maggo,<br>
Dhamme ṭhito ko maraṇassa bhāye.</p>
<p><a class='sc' id='72'></a><a class='ms' id='p_23J_1258'></a><a class='msdiv' id='msdiv442'></a>Dinnaṃ me dānaṃ bahudhā bahūnaṃ,<br>
Santappitā samaṇabrāhmaṇā ca;<br>
Anānutappaṃ paralokaṃ gamissaṃ,<br>
Yajassu yaññaṃ ada maṃ porisāda”.</p>
<p><a class='sc' id='73'></a><a class='pts' id='pts5.493'></a><a class='ms' id='p_23J_1259'></a><a class='msdiv' id='msdiv443'></a>“Visaṃ pajānaṃ puriso adeyya,<br>
Āsīvisaṃ jalitamuggatejaṃ;<br>
Muddhāpi tassa <span class='var' id='note951' title='vipateyya (bj, pts1)'>viphaleyya</span> sattadhā,<br>
Yo tādisaṃ saccavādiṃ adeyya.</p>
<p><a class='sc' id='74'></a><a class='ms' id='p_23J_1260'></a><a class='msdiv' id='msdiv444'></a>Sutvā dhammaṃ vijānanti,<br>
Narā kalyāṇapāpakaṃ;<br>
Api gāthā suṇitvāna,<br>
Dhamme me <span class='var' id='note952' title='ramatī (bj, pts1)'>ramate</span> mano”.</p>
<p><a class='sc' id='75'></a><a class='ms' id='p_23J_1261'></a><a class='msdiv' id='msdiv445'></a>“Sakideva <span class='var' id='note953' title='sutasoma (bj, pts1)'>mahārāja</span>,<br>
sabbhi hoti samāgamo;<br>
Sā naṃ saṅgati pāleti,<br>
nāsabbhi bahu saṅgamo.</p>
<p><a class='sc' id='76'></a><a class='ms' id='p_23J_1262'></a><a class='msdiv' id='msdiv446'></a>Sabbhireva samāsetha,<br>
sabbhi kubbetha santhavaṃ;<br>
Sataṃ saddhammamaññāya,<br>
seyyo hoti na pāpiyo.</p>
<p><a class='sc' id='77'></a><a class='ms' id='p_23J_1263'></a><a class='msdiv' id='msdiv447'></a>Jīranti ve rājarathā sucittā,<br>
Atho sarīrampi jaraṃ upeti;<br>
Satañca dhammo na jaraṃ upeti,<br>
Santo have sabbhi pavedayanti.</p>
<p><a class='sc' id='78'></a><a class='ms' id='p_23J_1264'></a><a class='msdiv' id='msdiv448'></a>Nabhañca dūre pathavī ca dūre,<br>
Pāraṃ samuddassa tadāhu dūre;<br>
Tato have dūrataraṃ vadanti,<br>
Satañca <span class='var' id='note955' title='dhammaṃ (bj, pts1)'>dhammo</span> asatañca rāja”.</p>
<p><a class='sc' id='79'></a><a class='ms' id='p_23J_1265'></a><a class='msdiv' id='msdiv449'></a>“Gāthā imā atthavatī subyañjanā,<br>
Subhāsitā tuyha janinda sutvā;<br>
Ānandi vitto sumano patīto,<br>
Cattāri te samma vare dadāmi”.</p>
<p><a class='sc' id='80'></a><a class='pts' id='pts5.495'></a><a class='ms' id='p_23J_1266'></a><a class='msdiv' id='msdiv450'></a>“Yo nattano maraṇaṃ <span class='var' id='note956' title='bujjhasi tvaṃ (bj, pts1) | bujjhase tuvaṃ (s2, s3)'>bujjhasi tuvaṃ</span>,<br>
Hitāhitaṃ vinipātañca saggaṃ;<br>
Giddho rase duccarite niviṭṭho,<br>
Kiṃ tvaṃ varaṃ dassasi pāpadhamma.</p>
<p><a class='sc' id='81'></a><a class='ms' id='p_23J_1267'></a><a class='msdiv' id='msdiv451'></a>Ahañca taṃ dehi varanti vajjaṃ,<br>
Tvañcāpi datvāna avākareyya;<br>
Sandiṭṭhikaṃ kalahamimaṃ vivādaṃ,<br>
Ko paṇḍito jānamupabbajeyya”.</p>
<p><a class='sc' id='82'></a><a class='ms' id='p_23J_1268'></a><a class='msdiv' id='msdiv452'></a>“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva”.</p>
<p><a class='sc' id='83'></a><a class='ms' id='p_23J_1269'></a><a class='msdiv' id='msdiv453'></a>“Ariyassa ariyena sameti <span class='var' id='note957' title='sakkhi (bj, s2, s3, pts1)'>sakhyaṃ</span>,<br>
Paññassa paññāṇavatā sameti;<br>
Passeyya taṃ vassasataṃ <span class='var' id='note958' title='ārogyaṃ (mr)'>arogaṃ</span>,<br>
Etaṃ varānaṃ paṭhamaṃ varāmi”.</p>
<p><a class='sc' id='84'></a><a class='pts' id='pts5.496'></a><a class='ms' id='p_23J_1270'></a><a class='msdiv' id='msdiv454'></a>“Ariyassa ariyena sameti sakhyaṃ,<br>
Paññassa paññāṇavatā sameti;<br>
Passāsi maṃ vassasataṃ arogaṃ,<br>
Etaṃ varānaṃ paṭhamaṃ dadāmi”.</p>
<p><a class='sc' id='85'></a><a class='ms' id='p_23J_1271'></a><a class='msdiv' id='msdiv455'></a>“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī adesi,<br>
Etaṃ varānaṃ dutiyaṃ varāmi”.</p>
<p><a class='sc' id='86'></a><a class='ms' id='p_23J_1272'></a><a class='msdiv' id='msdiv456'></a>“Ye khattiyāse idha bhūmipālā,<br>
Muddhābhisittā katanāmadheyyā;<br>
Na tādise bhūmipatī ademi,<br>
Etaṃ varānaṃ dutiyaṃ dadāmi”.</p>
<p><a class='sc' id='87'></a><a class='pts' id='pts5.497'></a><a class='ms' id='p_23J_1273'></a><a class='msdiv' id='msdiv457'></a>“Parosataṃ khattiyā te gahitā,<br>
Talāvutā assumukhā rudantā;<br>
Sake te raṭṭhe paṭipādayāhi,<br>
Etaṃ varānaṃ tatiyaṃ varāmi”.</p>
<p><a class='sc' id='88'></a><a class='ms' id='p_23J_1274'></a><a class='msdiv' id='msdiv458'></a>“Parosataṃ khattiyā me gahitā,<br>
Talāvutā assumukhā rudantā;<br>
<span class='var' id='note959' title='sakena raṭṭhena paṭipādayāmi te (bj)'>Sake te raṭṭhe paṭipādayāmi</span>,<br>
Etaṃ varānaṃ tatiyaṃ dadāmi”.</p>
<p><a class='sc' id='89'></a><a class='ms' id='p_23J_1275'></a><a class='msdiv' id='msdiv459'></a>“Chiddaṃ te raṭṭhaṃ <span class='var' id='note960' title='byathitaṃ (bj) | vyādhitaṃ (pts1)'>byathitā</span> bhayā hi,<br>
Puthū narā leṇamanuppaviṭṭhā;<br>
Manussamaṃsaṃ <span class='var' id='note961' title='viramāhi (s2, s3)'>viramehi</span> rāja,<br>
Etaṃ varānaṃ catutthaṃ varāmi”.</p>
<p><a class='sc' id='90'></a><a class='pts' id='pts5.498'></a><a class='ms' id='p_23J_1276'></a><a class='msdiv' id='msdiv460'></a>“Addhā hi so bhakkho <span class='var' id='note962' title='mamaṃ (bj, s2, s3, pts1)'>mama</span> manāpo,<br>
Etassa <span class='var' id='note963' title='hetumpi (pts1)'>hetumhi</span> vanaṃ paviṭṭho;<br>
Sohaṃ kathaṃ etto upārameyyaṃ,<br>
Aññaṃ varānaṃ catutthaṃ varassu”.</p>
<p><a class='sc' id='91'></a><a class='ms' id='p_23J_1277'></a><a class='msdiv' id='msdiv461'></a>“Na ve piyaṃ meti janinda tādiso,<br>
Attaṃ <span class='var' id='note964' title='niraṃkatvā (bj, pts1) | niraṅkatva (s2, s3)'>niraṃkacca</span> piyāni sevati;<br>
Attāva seyyo <span class='var' id='note965' title='paramāva (bahūsu)'>paramā ca</span> seyyo,<br>
Labbhā piyā <span class='var' id='note966' title='ocitattena (s2, s3, mr)'>ocitatthena</span> pacchā”.</p>
<p><a class='sc' id='92'></a><a class='pts' id='pts5.499'></a><a class='ms' id='p_23J_1278'></a><a class='msdiv' id='msdiv462'></a>“Piyaṃ me mānusaṃ maṃsaṃ,<br>
Sutasoma vijānahi;<br>
<span class='var' id='note967' title='namhi sakko (bj, s3, pts1)'>Namhi sakkā</span> nivāretuṃ,<br>
<span class='var' id='note968' title='aññaṃ tuvaṃ (bj, s2, s3, pts1)'>Aññaṃ</span> varaṃ <span class='var' id='note969' title='samma varaṃ varassu (bj, s2, s3) | samma varaṃ varassūti (pts1)'>samma varassu</span>”.</p>
<p><a class='sc' id='93'></a><a class='ms' id='p_23J_1279'></a><a class='msdiv' id='msdiv463'></a>“Yo ve piyaṃ meti <span class='var' id='note970' title='piyānukaṅkhī (bj, pts1)'>piyānurakkhī</span>,<br>
Attaṃ niraṃkacca piyāni sevati;<br>
Soṇḍova <span class='var' id='note971' title='pītvana visassa thālaṃ (bj) | pitvā visamissathālaṃ (s2, s3, mr) | pītvāna visassathālaṃ (pts1)'>pitvā visamissapānaṃ</span>,<br>
Teneva so hoti dukkhī parattha.</p>
<p><a class='sc' id='94'></a><a class='ms' id='p_23J_1280'></a><a class='msdiv' id='msdiv464'></a>Yo cīdha saṅkhāya piyāni hitvā,<br>
Kicchenapi sevati <span class='var' id='note972' title='ariyadhammaṃ (bj, pts1)'>ariyadhamme</span>;<br>
Dukkhitova pitvāna yathosadhāni,<br>
Teneva so hoti sukhī parattha”.</p>
<p><a class='sc' id='95'></a><a class='ms' id='p_23J_1281'></a><a class='msdiv' id='msdiv465'></a>“Ohāyahaṃ pitaraṃ mātarañca,<br>
<span class='var' id='note973' title='manāpike (bj, s2, s3, pts1)'>Manāpiye</span> <span class='var' id='note974' title='kāmaguṇepi (s2, s3, mr)'>kāmaguṇe ca</span> pañca;<br>
Etassa hetumhi vanaṃ paviṭṭho,<br>
Taṃ te varaṃ kinti mahaṃ dadāmi”.</p>
<p><a class='sc' id='96'></a><a class='pts' id='pts5.500'></a><a class='ms' id='p_23J_1282'></a><a class='msdiv' id='msdiv466'></a>“Na paṇḍitā diguṇamāhu vākyaṃ,<br>
Saccappaṭiññāva bhavanti santo;<br>
Varassu samma iti maṃ avoca,<br>
Iccabravī tvaṃ na hi te sameti”.</p>
<p><a class='sc' id='97'></a><a class='ms' id='p_23J_1283'></a><a class='msdiv' id='msdiv467'></a>“Apuññalābhaṃ ayasaṃ akittiṃ,<br>
Pāpaṃ bahuṃ duccaritaṃ kilesaṃ;<br>
Manussamaṃsassa <span class='var' id='note975' title='bhavo (s2, s3, mr)'>kate</span> upāgā,<br>
Taṃ te varaṃ kinti mahaṃ dadeyyaṃ”.</p>
<p><a class='sc' id='98'></a><a class='ms' id='p_23J_1284'></a><a class='msdiv' id='msdiv468'></a>“Na taṃ varaṃ arahati jantu dātuṃ,<br>
Yaṃ vāpi datvāna avākareyya;<br>
Varassu samma avikampamāno,<br>
Pāṇaṃ cajitvānapi dassameva.</p>
<p><a class='sc' id='99'></a><a class='ms' id='p_23J_1285'></a><a class='msdiv' id='msdiv469'></a>Pāṇaṃ cajanti santo nāpi dhammaṃ,<br>
Saccappaṭiññāva bhavanti santo;<br>
Datvā varaṃ khippamavākarohi,<br>
Etena sampajja surājaseṭṭha.</p>
<p><a class='sc' id='100'></a><a class='pts' id='pts5.501'></a><a class='ms' id='p_23J_1286'></a><a class='msdiv' id='msdiv470'></a>Caje <span class='var' id='note976' title='dhanaṃ caje (bj)'>dhanaṃ</span> <span class='var' id='note977' title='yo pana aṅgahetu (bj, pts1)'>aṅgavarassa hetu</span>,<br>
Aṅgaṃ caje jīvitaṃ rakkhamāno;<br>
Aṅgaṃ dhanaṃ jīvitañcāpi sabbaṃ,<br>
Caje naro dhammamanussaranto.</p>
<p><a class='sc' id='101'></a><a class='ms' id='p_23J_1287'></a><a class='msdiv' id='msdiv471'></a><span class='var' id='note978' title='yassā (bj, pts1)'>Yasmā</span> hi dhammaṃ puriso vijaññā,<br>
Ye cassa kaṅkhaṃ vinayanti santo;<br>
Taṃ hissa dīpañca parāyaṇañca,<br>
Na tena mittiṃ <span class='var' id='note979' title='jarayetha (bj, pts1)'>jirayetha</span> pañño”.</p>
<p><a class='sc' id='102'></a><a class='pts' id='pts5.502'></a><a class='ms' id='p_23J_1288'></a><a class='msdiv' id='msdiv472'></a>“Addhā hi so bhakkho mama manāpo,<br>
Etassa hetumhi vanaṃ paviṭṭho;<br>
Sace ca maṃ yācasi etamatthaṃ,<br>
Etampi te samma varaṃ dadāmi.</p>
<p><a class='sc' id='103'></a><a class='pts' id='pts5.503'></a><a class='ms' id='p_23J_1289'></a><a class='msdiv' id='msdiv473'></a>Satthā ca me hosi sakhā ca mesi,<br>
Vacanampi te samma ahaṃ akāsiṃ;<br>
<span class='var' id='note980' title='tvaṃpi (s2, mr)'>Tuvampi</span> me samma karohi vākyaṃ,<br>
Ubhopi gantvāna pamocayāma”.</p>
<p><a class='sc' id='104'></a><a class='ms' id='p_23J_1290'></a><a class='msdiv' id='msdiv474'></a>“Satthā ca te homi sakhā ca tyamhi,<br>
Vacanampi me samma tuvaṃ akāsi;<br>
Ahampi te samma karomi vākyaṃ,<br>
Ubhopi gantvāna pamocayāma”.</p>
<p><a class='sc' id='105'></a><a class='ms' id='p_23J_1291'></a><a class='msdiv' id='msdiv475'></a>“Kammāsapādena <span class='var' id='note981' title='viheṭhitamhā (s2, mr) | viheṭhitattā (pts1)'>viheṭhitattha</span>,<br>
Talāvutā assumukhā rudantā;<br>
Na jātu dubbhetha imassa rañño,<br>
Saccappaṭiññaṃ me paṭissuṇātha”.</p>
<p><a class='sc' id='106'></a><a class='ms' id='p_23J_1292'></a><a class='msdiv' id='msdiv476'></a>“Kammāsapādena viheṭhitamhā,<br>
Talāvutā assumukhā rudantā;<br>
Na jātu dubbhema imassa rañño,<br>
Saccappaṭiññaṃ te paṭissuṇāma”.</p>
<p><a class='sc' id='107'></a><a class='pts' id='pts5.504'></a><a class='ms' id='p_23J_1293'></a><a class='msdiv' id='msdiv477'></a>“Yathā pitā vā atha vāpi mātā,<br>
Anukampakā atthakāmā pajānaṃ;<br>
<span class='var' id='note982' title='evampi vo (s2, s3) | evameva no (pts1)'>Evameva vo</span> hotu ayañca rājā,<br>
Tumhe ca vo hotha yatheva puttā”.</p>
<p><a class='sc' id='108'></a><a class='ms' id='p_23J_1294'></a><a class='msdiv' id='msdiv478'></a>“Yathā pitā vā atha vāpi mātā,<br>
Anukampakā atthakāmā pajānaṃ;<br>
<span class='var' id='note983' title='evampi no (s2, s3)'>Evameva no</span> hotu ayañca rājā,<br>
Mayampi hessāma <span class='var' id='note984' title='tatheva (pts1)'>yatheva</span> puttā”.</p>
<p><a class='sc' id='109'></a><a class='pts' id='pts5.505'></a><a class='ms' id='p_23J_1295'></a><a class='msdiv' id='msdiv479'></a>“Catuppadaṃ sakuṇañcāpi maṃsaṃ,<br>
Sūdehi randhaṃ sukataṃ suniṭṭhitaṃ;<br>
Sudhaṃva indo paribhuñjiyāna,<br>
Hitvā katheko ramasī araññe.</p>
<p><a class='sc' id='110'></a><a class='pts' id='pts5.506'></a><a class='ms' id='p_23J_1296'></a><a class='msdiv' id='msdiv480'></a>Tā khattiyā vallivilākamajjhā,<br>
Alaṅkatā samparivārayitvā;<br>
Indaṃva devesu pamodayiṃsu,<br>
Hitvā katheko ramasī araññe.</p>
<p><a class='sc' id='111'></a><a class='ms' id='p_23J_1297'></a><a class='msdiv' id='msdiv481'></a>Tambūpadhāne bahugoṇakamhi,<br>
<span class='var' id='note985' title='sucimhi (bj, pts1)'>Subhamhi</span> sabbassayanamhi <span class='var' id='note986' title='saññate (bj, pts1) | laṅkate (s2, s3)'>saṅge</span>;<br>
<span class='var' id='note987' title='sayanassa (bj, s2, s3, pts1, mr)'>Seyyassa</span> majjhamhi sukhaṃ sayitvā,<br>
Hitvā katheko ramasī araññe.</p>
<p><a class='sc' id='112'></a><a class='ms' id='p_23J_1298'></a><a class='msdiv' id='msdiv482'></a>Pāṇissaraṃ kumbhathūṇaṃ nisīthe,<br>
Athopi ve nippurisampi tūriyaṃ;<br>
Bahuṃ sugītañca suvāditañca,<br>
Hitvā katheko ramasī araññe.</p>
<p><a class='sc' id='113'></a><a class='ms' id='p_23J_1299'></a><a class='msdiv' id='msdiv483'></a>Uyyānasampannaṃ pahūtamālyaṃ,<br>
<span class='var' id='note988' title='migāvirūpetapuraṃ (bj) | migācirūpetapuraṃ (pts1)'>Migājinūpetapuraṃ</span> surammaṃ;<br>
Hayehi nāgehi rathehupetaṃ,<br>
Hitvā katheko ramasī araññe”.</p>
<p><a class='sc' id='114'></a><a class='pts' id='pts5.507'></a><a class='ms' id='p_23J_1300'></a><a class='msdiv' id='msdiv484'></a>“Kāḷapakkhe yathā cando,<br>
hāyateva suve suve;<br>
Kāḷapakkhūpamo rāja,<br>
asataṃ hoti samāgamo.</p>
<p><a class='sc' id='115'></a><a class='ms' id='p_23J_1301'></a><a class='msdiv' id='msdiv485'></a><span class='var' id='note989' title='yathā (bj)'>Yathāhaṃ</span> rasakamāgamma,<br>
<span class='var' id='note990' title='sūdakaṃ purisādhamaṃ (bj, pts1)'>sūdaṃ kāpurisādhamaṃ</span>;<br>
Akāsiṃ pāpakaṃ kammaṃ,<br>
yena gacchāmi duggatiṃ.</p>
<p><a class='sc' id='116'></a><a class='ms' id='p_23J_1302'></a><a class='msdiv' id='msdiv486'></a>Sukkapakkhe yathā cando,<br>
vaḍḍhateva suve suve;<br>
Sukkapakkhūpamo rāja,<br>
sataṃ hoti samāgamo.</p>
<p><a class='sc' id='117'></a><a class='ms' id='p_23J_1303'></a><a class='msdiv' id='msdiv487'></a>Yathāhaṃ tuvamāgamma,<br>
sutasoma vijānahi;<br>
Kāhāmi kusalaṃ kammaṃ,<br>
yena gacchāmi suggatiṃ.</p>
<p><a class='sc' id='118'></a><a class='pts' id='pts5.508'></a><a class='ms' id='p_23J_1304'></a><a class='msdiv' id='msdiv488'></a>Thale yathā vāri janinda <span class='var' id='note991' title='vaṭṭaṃ (bj, pts1)'>vuṭṭhaṃ</span>,<br>
Anaddhaneyyaṃ na ciraṭṭhitīkaṃ;<br>
Evampi hoti asataṃ samāgamo,<br>
Anaddhaneyyo udakaṃ thaleva.</p>
<p><a class='sc' id='119'></a><a class='ms' id='p_23J_1305'></a><a class='msdiv' id='msdiv489'></a>Sare yathā vāri janinda vuṭṭhaṃ,<br>
Ciraṭṭhitīkaṃ <span class='var' id='note992' title='naraviriyaseṭṭha (bj, pts1)'>naravīraseṭṭha</span>;<br>
<span class='var' id='note993' title='evampi me (s2, s3) | evampi ce (pts1, mr)'>Evampi ve</span> hoti sataṃ samāgamo,<br>
<span class='var' id='note994' title='ciraṭṭhitikaṃ (mr)'>Ciraṭṭhitīko</span> udakaṃ sareva.</p>
<p><a class='sc' id='120'></a><a class='ms' id='p_23J_1306'></a><a class='msdiv' id='msdiv490'></a>Abyāyiko hoti sataṃ samāgamo,<br>
Yāvampi tiṭṭheyya tatheva hoti;<br>
Khippañhi veti asataṃ samāgamo,<br>
Tasmā sataṃ dhammo asabbhi ārakā”.</p>
<p><a class='sc' id='121'></a><a class='pts' id='pts5.509'></a><a class='ms' id='p_23J_1307'></a><a class='msdiv' id='msdiv491'></a>“<span class='var' id='note995' title='rājā na so yo (mr)'>Na so rājā yo</span> ajeyyaṃ jināti,<br>
Na so sakhā yo sakhāraṃ jināti;<br>
Na sā bhariyā yā patino na vibheti,<br>
Na te <span class='var' id='note996' title='puttā na te (mr)'>puttā</span> ye na bharanti jiṇṇaṃ.</p>
<p><a class='sc' id='122'></a><a class='ms' id='p_23J_1308'></a><a class='msdiv' id='msdiv492'></a>Na sā sabhā yattha na santi santo,<br>
Na te <span class='var' id='note997' title='santo na te (bj, mr)'>santo</span> ye na bhaṇanti dhammaṃ;<br>
Rāgañca dosañca pahāya mohaṃ,<br>
Dhammaṃ bhaṇantāva bhavanti santo.</p>
<p><a class='sc' id='123'></a><a class='ms' id='p_23J_1309'></a><a class='msdiv' id='msdiv493'></a><span class='var' id='note998' title='na bhāsamānaṃ (bj)'>Nābhāsamānaṃ</span> jānanti,<br>
missaṃ bālehi paṇḍitaṃ;<br>
Bhāsamānañca jānanti,<br>
desentaṃ amataṃ padaṃ.</p>
<p><a class='sc' id='124'></a><a class='ms' id='p_23J_1310'></a><a class='msdiv' id='msdiv494'></a>Bhāsaye jotaye dhammaṃ,<br>
Paggaṇhe isinaṃ dhajaṃ;<br>
Subhāsitaddhajā isayo,<br>
Dhammo hi isinaṃ dhajo”ti. (4212)</p>
</blockquote>
<p class='endsutta'><a class='sc' id='125'></a><a class='ms' id='p_23J_1311'></a>Mahāsutasomajātakaṃ pañcamaṃ.</p>
<p class='endsection'><a class='sc' id='126'></a><a class='ms' id='p_23J_1312'></a>Asītinipātaṃ niṭṭhitaṃ.</p>
<p class='uddana-intro'><a class='sc' id='127'></a><a class='ms' id='p_23J_1313'></a>Tassuddānaṃ</p>
<blockquote class='uddanagatha'>
<p><a class='sc' id='128'></a><a class='ms' id='p_23J_1314'></a>Sumukho pana haṃsavaro ca mahā,<br>
Sudhabhojaniko ca paro pavaro;<br>
Sakuṇāladijādhipativhayano,<br>
Sutasomavaruttamasavhayanoti.</p>
</blockquote>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
