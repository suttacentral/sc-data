<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja534' lang='pli'>
<header>
<ul>
<li class='division'>Jātaka</li>
<li>Asītinipāta</li>
<li>Cūḷahaṃsavagga</li>
</ul>
<h1>534. Mahāhaṃsajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.359'></a><a class='ms' id='p_23J_860'></a><a class='msdiv' id='msdiv89'></a>“Ete haṃsā pakkamanti,<br>
vakkaṅgā bhayameritā;<br>
Harittaca hemavaṇṇa,<br>
kāmaṃ sumukha pakkama.</p>
<p><a class='sc' id='2'></a><a class='ms' id='p_23J_861'></a><a class='msdiv' id='msdiv90'></a>Ohāya maṃ ñātigaṇā,<br>
ekaṃ pāsavasaṃ gataṃ;<br>
Anapekkhamānā gacchanti,<br>
kiṃ eko avahīyasi.</p>
<p><a class='sc' id='3'></a><a class='ms' id='p_23J_862'></a><a class='msdiv' id='msdiv91'></a>Pateva patataṃ seṭṭha,<br>
natthi baddhe sahāyatā;<br>
Mā anīghāya hāpesi,<br>
kāmaṃ sumukha pakkama”.</p>
<p><a class='sc' id='4'></a><a class='pts' id='pts5.360'></a><a class='ms' id='p_23J_863'></a><a class='msdiv' id='msdiv92'></a>“Nāhaṃ <span class='var' id='note608' title='dukkhapareto'>dukkhaparetopi</span>,<br>
dhataraṭṭha <span class='var' id='note609' title='tavaṃ (bj, pts1)'>tuvaṃ</span> jahe;<br>
Jīvitaṃ maraṇaṃ vā me,<br>
tayā saddhiṃ bhavissati.</p>
<p><a class='sc' id='5'></a><a class='ms' id='p_23J_864'></a><a class='msdiv' id='msdiv93'></a>Nāhaṃ dukkhaparetopi,<br>
dhataraṭṭha tuvaṃ jahe;<br>
Na maṃ anariyasaṃyutte,<br>
kamme yojetumarahasi.</p>
<p><a class='sc' id='6'></a><a class='ms' id='p_23J_865'></a><a class='msdiv' id='msdiv94'></a>Sakumāro sakhā tyasmi,<br>
<span class='var' id='note610' title='sacittesmi te (s2, s3) | sacitte samite (pts1) | sacitte tyasmi te (mr)'>sacitte casmi te</span> ṭhito;<br>
Ñāto senāpati tyāhaṃ,<br>
haṃsānaṃ pavaruttama.</p>
<p><a class='sc' id='7'></a><a class='ms' id='p_23J_866'></a><a class='msdiv' id='msdiv95'></a>Kathaṃ ahaṃ <span class='var' id='note611' title='vikattissaṃ (pts1)'>vikatthissaṃ</span>,<br>
ñātimajjhe ito gato;<br>
Taṃ hitvā patataṃ seṭṭha,<br>
kiṃ te vakkhāmito gato;<br>
Idha pāṇaṃ cajissāmi,<br>
<span class='var' id='note612' title='na anariyaṃ (pts1)'>nānariyaṃ</span> kattumussahe”.</p>
<p><a class='sc' id='8'></a><a class='ms' id='p_23J_867'></a><a class='msdiv' id='msdiv96'></a>“Eso hi dhammo sumukha,<br>
yaṃ tvaṃ ariyapathe ṭhito;<br>
Yo bhattāraṃ sakhāraṃ maṃ,<br>
na pariccattumussahe.</p>
<p><a class='sc' id='9'></a><a class='pts' id='pts5.361'></a><a class='ms' id='p_23J_868'></a><a class='msdiv' id='msdiv97'></a>Tañhi me pekkhamānassa,<br>
bhayaṃ na tveva jāyati;<br>
Adhigacchasi tvaṃ mayhaṃ,<br>
evaṃ bhūtassa jīvitaṃ”.</p>
<p><a class='sc' id='10'></a><a class='ms' id='p_23J_869'></a><a class='msdiv' id='msdiv98'></a><span class='var' id='note613' title='icceva (bj, pts1)'>Iccevaṃ</span> mantayantānaṃ,<br>
Ariyānaṃ ariyavuttinaṃ;<br>
Daṇḍamādāya nesādo,<br>
<span class='var' id='note614' title='āpadī (mr)'>Āpatī</span> turito bhusaṃ.</p>
<p><a class='sc' id='11'></a><a class='ms' id='p_23J_870'></a><a class='msdiv' id='msdiv99'></a>Tamāpatantaṃ disvāna,<br>
Sumukho <span class='var' id='note615' title='aparibrūhayi (bj, pts1)'>atibrūhayi</span>;<br>
Aṭṭhāsi purato rañño,<br>
Haṃso vissāsayaṃ <span class='var' id='note616' title='byadhaṃ (c1)'>byathaṃ</span>.</p>
<p><a class='sc' id='12'></a><a class='ms' id='p_23J_871'></a><a class='msdiv' id='msdiv100'></a>“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ dhammūpasaṃhitaṃ;<br>
Tena <span class='var' id='note617' title='pariyādānena (mr)'>pariyāpadānena</span>,<br>
khippaṃ pāsā pamokkhasi”.</p>
<p><a class='sc' id='13'></a><a class='pts' id='pts5.362'></a><a class='ms' id='p_23J_872'></a><a class='msdiv' id='msdiv101'></a>Tassa taṃ vacanaṃ sutvā,<br>
sumukhassa subhāsitaṃ;<br>
Pahaṭṭhalomo nesādo,<br>
añjalissa paṇāmayi.</p>
<p><a class='sc' id='14'></a><a class='ms' id='p_23J_873'></a><a class='msdiv' id='msdiv102'></a>“Na me sutaṃ vā diṭṭhaṃ vā,<br>
bhāsanto mānusiṃ dijo;<br>
Ariyaṃ <span class='var' id='note618' title='brūhanto (s2, s3, mr)'>bruvāno</span> vakkaṅgo,<br>
cajanto mānusiṃ giraṃ.</p>
<p><a class='sc' id='15'></a><a class='ms' id='p_23J_874'></a><a class='msdiv' id='msdiv103'></a>Kiṃ nu tāyaṃ dijo hoti,<br>
mutto baddhaṃ upāsasi;<br>
Ohāya sakuṇā yanti,<br>
kiṃ eko avahīyasi”.</p>
<p><a class='sc' id='16'></a><a class='pts' id='pts5.363'></a><a class='ms' id='p_23J_875'></a><a class='msdiv' id='msdiv104'></a>“Rājā me so dijāmitta,<br>
senāpaccassa kārayiṃ;<br>
Tamāpade pariccattuṃ,<br>
nussahe vihagādhipaṃ.</p>
<p><a class='sc' id='17'></a><a class='ms' id='p_23J_876'></a><a class='msdiv' id='msdiv105'></a>Mahāgaṇāya bhattā me,<br>
mā eko byasanaṃ agā;<br>
Tathā taṃ samma nesāda,<br>
bhattāyaṃ abhito rame”.</p>
<p><a class='sc' id='18'></a><a class='ms' id='p_23J_877'></a><a class='msdiv' id='msdiv106'></a>“Ariyavattasi vakkaṅga,<br>
yo piṇḍamapacāyasi;<br>
Cajāmi te taṃ bhattāraṃ,<br>
<span class='var' id='note619' title='gacchatu bho (pts1)'>gacchathūbho</span> yathāsukhaṃ”.</p>
<p><a class='sc' id='19'></a><a class='pts' id='pts5.364'></a><a class='ms' id='p_23J_878'></a><a class='msdiv' id='msdiv107'></a>“Sace attappayogena,<br>
ohito haṃsapakkhinaṃ;<br>
Paṭigaṇhāma te samma,<br>
etaṃ abhayadakkhiṇaṃ.</p>
<p><a class='sc' id='20'></a><a class='ms' id='p_23J_879'></a><a class='msdiv' id='msdiv108'></a>No ce attappayogena,<br>
ohito haṃsapakkhinaṃ;<br>
Anissaro muñcamamhe,<br>
theyyaṃ kayirāsi luddaka”.</p>
<p><a class='sc' id='21'></a><a class='pts' id='pts5.365'></a><a class='ms' id='p_23J_880'></a><a class='msdiv' id='msdiv109'></a>“Yassa tvaṃ <span class='var' id='note620' title='bhaṭako (mr)'>bhatako</span> rañño,<br>
kāmaṃ tasseva pāpaya;<br>
Tattha <span class='var' id='note621' title='saṃyamāno (pts1)'>saṃyamano</span> rājā,<br>
yathābhiññaṃ karissati”.</p>
<p><a class='sc' id='22'></a><a class='ms' id='p_23J_881'></a><a class='msdiv' id='msdiv110'></a>Iccevaṃ vutto nesādo,<br>
hemavaṇṇe harittace;<br>
Ubho hatthehi <span class='var' id='note622' title='paggayha (s2, s3, mr)'>saṅgayha</span>,<br>
pañjare ajjhavodahi.</p>
<p><a class='sc' id='23'></a><a class='ms' id='p_23J_882'></a><a class='msdiv' id='msdiv111'></a>Te pañjaragate pakkhī,<br>
ubho bhassaravaṇṇine;<br>
Sumukhaṃ dhataraṭṭhañca,<br>
luddo ādāya pakkami.</p>
<p><a class='sc' id='24'></a><a class='ms' id='p_23J_883'></a><a class='msdiv' id='msdiv112'></a>Harīyamāno dhataraṭṭho,<br>
sumukhaṃ etadabravi;<br>
“Bāḷhaṃ bhāyāmi sumukha,<br>
sāmāya lakkhaṇūruyā;<br>
Asmākaṃ vadhamaññāya,<br>
athattānaṃ vadhissati.</p>
<p><a class='sc' id='25'></a><a class='ms' id='p_23J_884'></a><a class='msdiv' id='msdiv113'></a>Pākahaṃsā ca sumukha,<br>
suhemā hemasuttacā;<br>
Koñcī samuddatīreva,<br>
kapaṇā nūna rucchati”.</p>
<p><a class='sc' id='26'></a><a class='ms' id='p_23J_885'></a><a class='msdiv' id='msdiv114'></a>“Evaṃ mahanto lokassa,<br>
appameyyo mahāgaṇī;<br>
Ekitthimanusoceyya,<br>
nayidaṃ paññavatāmiva.</p>
<p><a class='sc' id='27'></a><a class='ms' id='p_23J_886'></a><a class='msdiv' id='msdiv115'></a>Vātova gandhamādeti,<br>
ubhayaṃ chekapāpakaṃ;<br>
Bālo āmakapakkaṃva,<br>
lolo andhova āmisaṃ.</p>
<p><a class='sc' id='28'></a><a class='pts' id='pts5.367'></a><a class='ms' id='p_23J_887'></a><a class='msdiv' id='msdiv116'></a>Avinicchayaññu atthesu,<br>
mandova <span class='var' id='note623' title='paṭibhāti (mr)'>paṭibhāsi</span> maṃ;<br>
Kiccākiccaṃ na jānāsi,<br>
sampatto kālapariyāyaṃ.</p>
<p><a class='sc' id='29'></a><a class='ms' id='p_23J_888'></a><a class='msdiv' id='msdiv117'></a>Aḍḍhummatto udīresi,<br>
yo seyyā maññasitthiyo;<br>
Bahusādhāraṇā hetā,<br>
soṇḍānaṃva surāgharaṃ.</p>
<p><a class='sc' id='30'></a><a class='ms' id='p_23J_889'></a><a class='msdiv' id='msdiv118'></a>Māyā cesā marīcī ca,<br>
soko rogo cupaddavo;<br>
Kharā ca bandhanā cetā,<br>
<span class='var' id='note624' title='maccupāso guhāsayo (bj, pts1)'>maccupāsā guhāsayā</span>;<br>
Tāsu yo vissase poso,<br>
so naresu narādhamo”.</p>
<p><a class='sc' id='31'></a><a class='pts' id='pts5.368'></a><a class='ms' id='p_23J_890'></a><a class='msdiv' id='msdiv119'></a>“Yaṃ vuddhehi upaññātaṃ,<br>
ko taṃ ninditumarahati;<br>
Mahābhūtitthiyo nāma,<br>
lokasmiṃ udapajjisuṃ.</p>
<p><a class='sc' id='32'></a><a class='ms' id='p_23J_891'></a><a class='msdiv' id='msdiv120'></a>Khiḍḍā paṇihitā tyāsu,<br>
rati tyāsu patiṭṭhitā;<br>
Bījāni tyāsu rūhanti,<br>
yadidaṃ sattā pajāyare;<br>
Tāsu ko <span class='var' id='note625' title='nibbije (s2, s3, mr)'>nibbide</span> poso,<br>
pāṇamāsajja <span class='var' id='note626' title='pāṇahi (bj)'>pāṇibhi</span>.</p>
<p><a class='sc' id='33'></a><a class='ms' id='p_23J_892'></a><a class='msdiv' id='msdiv121'></a>Tvameva nañño sumukha,<br>
thīnaṃ atthesu yuñjasi;<br>
Tassa tyajja bhaye jāte,<br>
bhītena jāyate mati.</p>
<p><a class='sc' id='34'></a><a class='ms' id='p_23J_893'></a><a class='msdiv' id='msdiv122'></a>Sabbo hi saṃsayaṃ patto,<br>
bhayaṃ bhīru titikkhati;<br>
Paṇḍitā ca <span class='var' id='note627' title='mahattāno (bj)'>mahantāno</span>,<br>
atthe yuñjanti duyyuje.</p>
<p><a class='sc' id='35'></a><a class='ms' id='p_23J_894'></a><a class='msdiv' id='msdiv123'></a>Etadatthāya rājāno,<br>
sūramicchanti mantinaṃ;<br>
Paṭibāhati yaṃ sūro,<br>
āpadaṃ attapariyāyaṃ.</p>
<p><a class='sc' id='36'></a><a class='ms' id='p_23J_895'></a><a class='msdiv' id='msdiv124'></a>Mā no ajja vikantiṃsu,<br>
rañño sūdā mahānase;<br>
Tathā hi vaṇṇo pattānaṃ,<br>
phalaṃ veḷuṃva taṃ vadhi.</p>
<p><a class='sc' id='37'></a><a class='ms' id='p_23J_896'></a><a class='msdiv' id='msdiv125'></a><span class='var' id='note628' title='mutto (bj)'>Muttopi</span> na <span class='var' id='note629' title='necchasi (s2, s3) | nicchasi (mr)'>icchi</span> <span class='var' id='note630' title='oḍḍetuṃ (bj)'>uḍḍetuṃ</span>,<br>
Sayaṃ bandhaṃ upāgami;<br>
Sopajja saṃsayaṃ patto,<br>
Atthaṃ gaṇhāhi mā mukhaṃ.</p>
<p><a class='sc' id='38'></a><a class='pts' id='pts5.369'></a><a class='ms' id='p_23J_897'></a><a class='msdiv' id='msdiv126'></a>So <span class='var' id='note631' title='tvaṃ (s2, s3, pts1)'>taṃ</span> yogaṃ payuñjassu,<br>
yuttaṃ <span class='var' id='note632' title='dhammopasañhitaṃ (mr)'>dhammūpasaṃhitaṃ</span>;<br>
Tava pariyāpadānena,<br>
mama pāṇesanaṃ cara”.</p>
<p><a class='sc' id='39'></a><a class='ms' id='p_23J_898'></a><a class='msdiv' id='msdiv127'></a>“Mā bhāyi patataṃ seṭṭha,<br>
na hi bhāyanti tādisā;<br>
Ahaṃ yogaṃ payuñjissaṃ,<br>
yuttaṃ <span class='var' id='note633' title='dhammopasañhitaṃ (mr)'>dhammūpasaṃhitaṃ</span>;<br>
Mama pariyāpadānena,<br>
khippaṃ pāsā pamokkhasi”.</p>
<p><a class='sc' id='40'></a><a class='ms' id='p_23J_899'></a><a class='msdiv' id='msdiv128'></a><span class='var' id='note634' title='sa (bj)'>So</span> luddo <span class='var' id='note635' title='haṃsakācena (pts1)'>haṃsakājena</span>,<br>
rājadvāraṃ upāgami;<br>
“Paṭivedetha maṃ rañño,<br>
dhataraṭṭhāyamāgato”.</p>
<p><a class='sc' id='41'></a><a class='ms' id='p_23J_900'></a><a class='msdiv' id='msdiv129'></a>Te disvā puññasaṅkāse,<br>
ubho <span class='var' id='note636' title='lakkhaññāsammate (bj, pts1)'>lakkhaṇasammate</span>;<br>
Khalu saṃyamano rājā,<br>
amacce ajjhabhāsatha.</p>
<p><a class='sc' id='42'></a><a class='ms' id='p_23J_901'></a><a class='msdiv' id='msdiv130'></a>“Detha luddassa vatthāni,<br>
annaṃ pānañca bhojanaṃ;<br>
Kāmaṅkaro hiraññassa,<br>
yāvanto esa icchati”.</p>
<p><a class='sc' id='43'></a><a class='pts' id='pts5.371'></a><a class='ms' id='p_23J_902'></a><a class='msdiv' id='msdiv131'></a>Disvā luddaṃ pasannattaṃ,<br>
Kāsirājā tadabravi;<br>
“<span class='var' id='note637' title='yadāyaṃ (bj, s2, s3, pts1)'>Yadyāyaṃ</span> samma khemaka,<br>
Puṇṇā haṃsehi tiṭṭhati.</p>
<p><a class='sc' id='44'></a><a class='ms' id='p_23J_903'></a><a class='msdiv' id='msdiv132'></a>Kathaṃ rucimajjhagataṃ,<br>
pāsahattho upāgami;<br>
Okiṇṇaṃ ñātisaṅghehi,<br>
<span class='var' id='note638' title='nimajjhimaṃ (bj, pts1, mr)'>nimmajjhimaṃ</span> kathaṃ gahi”.</p>
<p><a class='sc' id='45'></a><a class='ms' id='p_23J_904'></a><a class='msdiv' id='msdiv133'></a>“Ajja me sattamā ratti,<br>
<span class='var' id='note639' title='ādānāni (s2, s3, pts1, mr)'>adanāni</span> <span class='var' id='note640' title='upāgato (mr)'>upāsato</span>;<br>
Padametassa anvesaṃ,<br>
appamatto ghaṭassito.</p>
<p><a class='sc' id='46'></a><a class='ms' id='p_23J_905'></a><a class='msdiv' id='msdiv134'></a>Athassa padamaddakkhiṃ,<br>
carato adanesanaṃ;<br>
Tatthāhaṃ odahiṃ pāsaṃ,<br>
<span class='var' id='note641' title='evetaṃ (bj, pts1)'>evaṃ taṃ</span> dijamaggahiṃ”.</p>
<p><a class='sc' id='47'></a><a class='pts' id='pts5.372'></a><a class='ms' id='p_23J_906'></a><a class='msdiv' id='msdiv135'></a>“Ludda dve ime sakuṇā,<br>
atha ekoti bhāsasi;<br>
Cittaṃ nu te <span class='var' id='note642' title='vipariyatthaṃ (pts1)'>vipariyattaṃ</span>,<br>
adu kiṃ nu <span class='var' id='note643' title='jigiṃsasi (bj, s2, s3) | jigiṃsasīti (pts1)'>jigīsasi</span>”.</p>
<p><a class='sc' id='48'></a><a class='ms' id='p_23J_907'></a><a class='msdiv' id='msdiv136'></a>“Yassa lohitakā tālā,<br>
tapanīyanibhā subhā;<br>
Uraṃ saṃhacca tiṭṭhanti,<br>
so me bandhaṃ upāgami.</p>
<p><a class='sc' id='49'></a><a class='ms' id='p_23J_908'></a><a class='msdiv' id='msdiv137'></a>Athāyaṃ bhassaro pakkhī,<br>
abaddho baddhamāturaṃ;<br>
Ariyaṃ bruvāno aṭṭhāsi,<br>
cajanto mānusiṃ giraṃ”.</p>
<p><a class='sc' id='50'></a><a class='pts' id='pts5.373'></a><a class='ms' id='p_23J_909'></a><a class='msdiv' id='msdiv138'></a><span class='var' id='note644' title=' atha kinnu (sī1, pā1), kathannu (syā2, syā3)'>“Atha kiṃ</span> dāni sumukha,<br>
Hanuṃ saṃhacca tiṭṭhasi;<br>
Adu me parisaṃ patto,<br>
Bhayā bhīto na bhāsasi”.</p>
<p><a class='sc' id='51'></a><a class='ms' id='p_23J_910'></a><a class='msdiv' id='msdiv139'></a>“Nāhaṃ kāsipati bhīto,<br>
ogayha parisaṃ tava;<br>
Nāhaṃ bhayā na bhāsissaṃ,<br>
vākyaṃ atthamhi tādise”.</p>
<p><a class='sc' id='52'></a><a class='ms' id='p_23J_911'></a><a class='msdiv' id='msdiv140'></a>“Na te abhisaraṃ passe,<br>
na rathe napi pattike;<br>
Nāssa cammaṃ va kīṭaṃ vā,<br>
vammite ca dhanuggahe.</p>
<p><a class='sc' id='53'></a><a class='ms' id='p_23J_912'></a><a class='msdiv' id='msdiv141'></a>Na hiraññaṃ suvaṇṇaṃ vā,<br>
nagaraṃ vā sumāpitaṃ;<br>
Okiṇṇaparikhaṃ duggaṃ,<br>
daḷhamaṭṭālakoṭṭhakaṃ;<br>
Yattha paviṭṭho sumukha,<br>
bhāyitabbaṃ na bhāyasi”.</p>
<p><a class='sc' id='54'></a><a class='pts' id='pts5.374'></a><a class='ms' id='p_23J_913'></a><a class='msdiv' id='msdiv142'></a>“Na me abhisarenattho,<br>
nagarena dhanena vā;<br>
Apathena pathaṃ yāma,<br>
antalikkhecarā mayaṃ.</p>
<p><a class='sc' id='55'></a><a class='ms' id='p_23J_914'></a><a class='msdiv' id='msdiv143'></a>Sutā ca paṇḍitā tyamhā,<br>
nipuṇā <span class='var' id='note646' title='catthacintakā (s2, s3, mr)'>atthacintakā</span>;<br>
Bhāsematthavatiṃ vācaṃ,<br>
sacce cassa patiṭṭhito.</p>
<p><a class='sc' id='56'></a><a class='ms' id='p_23J_915'></a><a class='msdiv' id='msdiv144'></a>Kiñca tuyhaṃ asaccassa,<br>
anariyassa karissati;<br>
Musāvādissa luddassa,<br>
bhaṇitampi subhāsitaṃ.</p>
<p><a class='sc' id='57'></a><a class='ms' id='p_23J_916'></a><a class='msdiv' id='msdiv145'></a>Taṃ brāhmaṇānaṃ vacanā,<br>
imaṃ <span class='var' id='note647' title='khemiṃ akārayi (bj, pts1)'>khemamakārayi</span>;<br>
Abhayañca tayā ghuṭṭhaṃ,<br>
imāyo dasadhā disā.</p>
<p><a class='sc' id='58'></a><a class='ms' id='p_23J_917'></a><a class='msdiv' id='msdiv146'></a>Ogayha te pokkharaṇiṃ,<br>
vippasannodakaṃ suciṃ;<br>
Pahūtaṃ cādanaṃ tattha,<br>
ahiṃsā cettha pakkhinaṃ.</p>
<p><a class='sc' id='59'></a><a class='ms' id='p_23J_918'></a><a class='msdiv' id='msdiv147'></a>Idaṃ sutvāna nigghosaṃ,<br>
āgatamha tavantike;<br>
Te te bandhasma pāsena,<br>
etaṃ te bhāsitaṃ musā.</p>
<p><a class='sc' id='60'></a><a class='ms' id='p_23J_919'></a><a class='msdiv' id='msdiv148'></a>Musāvādaṃ purakkhatvā,<br>
icchālobhañca pāpakaṃ;<br>
Ubho sandhimatikkamma,<br>
asātaṃ upapajjati”.</p>
<p><a class='sc' id='61'></a><a class='pts' id='pts5.375'></a><a class='ms' id='p_23J_920'></a><a class='msdiv' id='msdiv149'></a>“Nāparajjhāma sumukha,<br>
napi lobhāva maggahiṃ;<br>
Sutā ca paṇḍitātyattha-<br>
nipuṇā atthacintakā.</p>
<p><a class='sc' id='62'></a><a class='ms' id='p_23J_921'></a><a class='msdiv' id='msdiv150'></a>Appevatthavatiṃ vācaṃ,<br>
<span class='var' id='note648' title='byākareyyuṃ (bj) | vyākareyyuṃ (pts1)'>byāhareyyuṃ</span> idhāgatā;<br>
Tathā taṃ samma nesādo,<br>
vutto sumukha maggahi”.</p>
<p><a class='sc' id='63'></a><a class='ms' id='p_23J_922'></a><a class='msdiv' id='msdiv151'></a>“Neva <span class='var' id='note649' title='bhūtā (s2, s3, mr)'>bhītā</span> kāsipati,<br>
upanītasmi jīvite;<br>
Bhāsematthavatiṃ vācaṃ,<br>
sampattā kālapariyāyaṃ.</p>
<p><a class='sc' id='64'></a><a class='ms' id='p_23J_923'></a><a class='msdiv' id='msdiv152'></a>Yo migena migaṃ hanti,<br>
pakkhiṃ vā pana pakkhinā;<br>
Sutena vā sutaṃ <span class='var' id='note650' title='kiṇe (bj, pts1) | kilyā (s2, s3)'>kiṇyā</span>,<br>
kiṃ anariyataraṃ tato.</p>
<p><a class='sc' id='65'></a><a class='ms' id='p_23J_924'></a><a class='msdiv' id='msdiv153'></a>Yo <span class='var' id='note651' title='ca ariyarudaṃ (bj, pts1)'>cāriyarudaṃ</span> bhāse,<br>
<span class='var' id='note652' title='anariyadhammamavassito (bj)'>anariyadhammavassito</span>;<br>
Ubho so dhaṃsate lokā,<br>
idha ceva parattha ca.</p>
<p><a class='sc' id='66'></a><a class='ms' id='p_23J_925'></a><a class='msdiv' id='msdiv154'></a>Na majjetha yasaṃ patto,<br>
na <span class='var' id='note653' title='byathe (bj) | vyathe (pts1)'>byādhe</span> pattasaṃsayaṃ;<br>
Vāyametheva kiccesu,<br>
saṃvare vivarāni ca.</p>
<p><a class='sc' id='67'></a><a class='pts' id='pts5.376'></a><a class='ms' id='p_23J_926'></a><a class='msdiv' id='msdiv155'></a>Ye vuddhā <span class='var' id='note654' title='nābbhacikkhantā (mr)'>abbhatikkantā</span>,<br>
sampattā kālapariyāyaṃ;<br>
Idha dhammaṃ caritvāna,<br>
<span class='var' id='note655' title='evete (bj, pts1)'>evaṃte</span> tidivaṃ gatā.</p>
<p><a class='sc' id='68'></a><a class='ms' id='p_23J_927'></a><a class='msdiv' id='msdiv156'></a>Idaṃ sutvā kāsipati,<br>
dhammamattani pālaya;<br>
Dhataraṭṭhañca muñcāhi,<br>
haṃsānaṃ pavaruttamaṃ”.</p>
<p><a class='sc' id='69'></a><a class='ms' id='p_23J_928'></a><a class='msdiv' id='msdiv157'></a>“Āharantudakaṃ pajjaṃ,<br>
āsanañca mahārahaṃ;<br>
Pañjarato pamokkhāmi,<br>
dhataraṭṭhaṃ yasassinaṃ.</p>
<p><a class='sc' id='70'></a><a class='ms' id='p_23J_929'></a><a class='msdiv' id='msdiv158'></a>Tañca senāpatiṃ dhīraṃ,<br>
nipuṇaṃ atthacintakaṃ;<br>
Yo sukhe sukhito <span class='var' id='note656' title='raññe (c1)'>rañño</span>,<br>
dukkhite hoti dukkhito.</p>
<p><a class='sc' id='71'></a><a class='ms' id='p_23J_930'></a><a class='msdiv' id='msdiv159'></a>Ediso kho arahati,<br>
piṇḍamasnātu bhattuno;<br>
Yathāyaṃ sumukho rañño,<br>
pāṇasādhāraṇo sakhā”.</p>
<p><a class='sc' id='72'></a><a class='pts' id='pts5.377'></a><a class='ms' id='p_23J_931'></a><a class='msdiv' id='msdiv160'></a>Pīṭhañca sabbasovaṇṇaṃ,<br>
Aṭṭhapādaṃ manoramaṃ;<br>
Maṭṭhaṃ <span class='var' id='note657' title='kāsikapatthinnaṃ (bj) | kāsikavatthinaṃ (s2, s3, pts1)'>kāsikamatthannaṃ</span>,<br>
Dhataraṭṭho upāvisi.</p>
<p><a class='sc' id='73'></a><a class='ms' id='p_23J_932'></a><a class='msdiv' id='msdiv161'></a>Kocchañca sabbasovaṇṇaṃ,<br>
veyyagghaparisibbitaṃ;<br>
Sumukho ajjhupāvekkhi,<br>
<span class='var' id='note658' title='dhataraṭṭhassa anantaraṃ (bj)'>dhataraṭṭhassanantarā</span>.</p>
<p><a class='sc' id='74'></a><a class='ms' id='p_23J_933'></a><a class='msdiv' id='msdiv162'></a>Tesaṃ kañcanapattehi,<br>
puthū ādāya kāsiyo;<br>
Haṃsānaṃ abhihāresuṃ,<br>
aggarañño pavāsitaṃ.</p>
<p><a class='sc' id='75'></a><a class='ms' id='p_23J_934'></a><a class='msdiv' id='msdiv163'></a>Disvā abhihaṭaṃ aggaṃ,<br>
kāsirājena pesitaṃ;<br>
Kusalo khattadhammānaṃ,<br>
tato pucchi anantarā.</p>
<p><a class='sc' id='76'></a><a class='ms' id='p_23J_935'></a><a class='msdiv' id='msdiv164'></a>“Kaccinnu bhoto kusalaṃ,<br>
kacci bhoto anāmayaṃ;<br>
Kacci raṭṭhamidaṃ phītaṃ,<br>
dhammena manusāsasi”.</p>
<p><a class='sc' id='77'></a><a class='ms' id='p_23J_936'></a><a class='msdiv' id='msdiv165'></a>“Kusalañceva me haṃsa,<br>
atho haṃsa anāmayaṃ;<br>
Atho raṭṭhamidaṃ phītaṃ,<br>
dhammenaṃ manusāsahaṃ”.</p>
<p><a class='sc' id='78'></a><a class='ms' id='p_23J_937'></a><a class='msdiv' id='msdiv166'></a>“Kacci bhoto amaccesu,<br>
doso koci na vijjati;<br>
Kacci ca te tavatthesu,<br>
nāvakaṅkhanti jīvitaṃ”.</p>
<p><a class='sc' id='79'></a><a class='ms' id='p_23J_938'></a><a class='msdiv' id='msdiv167'></a>“Athopi me amaccesu,<br>
doso koci na vijjati;<br>
Athopi te mamatthesu,<br>
nāvakaṅkhanti jīvitaṃ”.</p>
<p><a class='sc' id='80'></a><a class='ms' id='p_23J_939'></a><a class='msdiv' id='msdiv168'></a>“Kacci te sādisī bhariyā,<br>
assavā piyabhāṇinī;<br>
Puttarūpayasūpetā,<br>
tava chandavasānugā”.</p>
<p><a class='sc' id='81'></a><a class='ms' id='p_23J_940'></a><a class='msdiv' id='msdiv169'></a>“Atho me sādisī bhariyā,<br>
assavā piyabhāṇinī;<br>
Puttarūpayasūpetā,<br>
mama chandavasānugā”.</p>
<p><a class='sc' id='82'></a><a class='pts' id='pts5.378'></a><a class='ms' id='p_23J_941'></a><a class='msdiv' id='msdiv170'></a>“Kacci raṭṭhaṃ anuppīḷaṃ,<br>
akutociupaddavaṃ;<br>
Asāhasena dhammena,<br>
samena manusāsasi”.</p>
<p><a class='sc' id='83'></a><a class='ms' id='p_23J_942'></a><a class='msdiv' id='msdiv171'></a>“Atho raṭṭhaṃ anuppīḷaṃ,<br>
akutociupaddavaṃ;<br>
Asāhasena dhammena,<br>
samena manusāsahaṃ”.</p>
<p><a class='sc' id='84'></a><a class='ms' id='p_23J_943'></a><a class='msdiv' id='msdiv172'></a>“Kacci santo apacitā,<br>
Asanto parivajjitā;<br>
No <span class='var' id='note659' title='ca (s2, s3, mr)'>ce</span> dhammaṃ niraṃkatvā,<br>
Adhammamanuvattasi”.</p>
<p><a class='sc' id='85'></a><a class='ms' id='p_23J_944'></a><a class='msdiv' id='msdiv173'></a>“Santo ca me apacitā,<br>
asanto parivajjitā;<br>
Dhammamevānuvattāmi,<br>
adhammo me niraṅkato”.</p>
<p><a class='sc' id='86'></a><a class='ms' id='p_23J_945'></a><a class='msdiv' id='msdiv174'></a>“<span class='var' id='note660' title='kacci nunāgataṃ (s2, s3, mr)'>Kacci nānāgataṃ</span> dīghaṃ,<br>
samavekkhasi khattiya;<br>
<span class='var' id='note661' title='na matto (bj)'>Kacci matto</span> madanīye,<br>
paralokaṃ na santasi”.</p>
<p><a class='sc' id='87'></a><a class='ms' id='p_23J_946'></a><a class='msdiv' id='msdiv175'></a>“<span class='var' id='note662' title='ahaṃ anāgataṃ (s2, s3)'>Nāhaṃ anāgataṃ</span> dīghaṃ,<br>
samavekkhāmi pakkhima;<br>
Ṭhito dasasu dhammesu,<br>
paralokaṃ na <span class='var' id='note663' title='santasiṃ (s2, s3)'>santase</span>.</p>
<p><a class='sc' id='88'></a><a class='ms' id='p_23J_947'></a><a class='msdiv' id='msdiv176'></a>Dānaṃ sīlaṃ pariccāgaṃ,<br>
ajjavaṃ maddavaṃ tapaṃ;<br>
Akkodhaṃ avihiṃsañca,<br>
<span class='var' id='note664' title='khantī ca (mr)'>khantiñca</span> avirodhanaṃ.</p>
<p><a class='sc' id='89'></a><a class='ms' id='p_23J_948'></a><a class='msdiv' id='msdiv177'></a>Iccete kusale dhamme,<br>
ṭhite passāmi attani;<br>
Tato me jāyate pīti,<br>
somanassañcanappakaṃ.</p>
<p><a class='sc' id='90'></a><a class='ms' id='p_23J_949'></a><a class='msdiv' id='msdiv178'></a>Sumukho ca acintetvā,<br>
<span class='var' id='note665' title='vissaji (bj, pts1)'>visajji</span> pharusaṃ giraṃ;<br>
Bhāvadosamanaññāya,<br>
asmākāyaṃ vihaṅgamo.</p>
<p><a class='sc' id='91'></a><a class='ms' id='p_23J_950'></a><a class='msdiv' id='msdiv179'></a>So kuddho pharusaṃ vācaṃ,<br>
nicchāresi ayoniso;<br>
<span class='var' id='note666' title='yānasmāsu (bj, s2, s3, pts1)'>Yānasmesu</span> na vijjanti,<br>
<span class='var' id='note667' title='na idaṃ (bj, pts1)'>nayidaṃ</span> paññavatāmiva”.</p>
<p><a class='sc' id='92'></a><a class='pts' id='pts5.379'></a><a class='ms' id='p_23J_951'></a><a class='msdiv' id='msdiv180'></a>“Atthi me taṃ atisāraṃ,<br>
vegena manujādhipa;<br>
Dhataraṭṭhe ca baddhasmiṃ,<br>
dukkhaṃ me vipulaṃ ahu.</p>
<p><a class='sc' id='93'></a><a class='ms' id='p_23J_952'></a><a class='msdiv' id='msdiv181'></a>Tvaṃ no pitāva puttānaṃ,<br>
bhūtānaṃ dharaṇīriva;<br>
Asmākaṃ adhipannānaṃ,<br>
khamassu rājakuñjara”.</p>
<p><a class='sc' id='94'></a><a class='ms' id='p_23J_953'></a><a class='msdiv' id='msdiv182'></a>“<span class='var' id='note668' title='evan (s2, s3) | evaṃ (mr)'>Etaṃ</span> te anumodāma,<br>
yaṃ bhāvaṃ na nigūhasi;<br>
Khilaṃ pabhindasi pakkhi,<br>
ujukosi vihaṅgama.</p>
<p><a class='sc' id='95'></a><a class='ms' id='p_23J_954'></a><a class='msdiv' id='msdiv183'></a>Yaṃ kiñci ratanaṃ atthi,<br>
kāsirājanivesane;<br>
Rajataṃ jātarūpañca,<br>
muttā veḷuriyā bahū.</p>
<p><a class='sc' id='96'></a><a class='pts' id='pts5.380'></a><a class='ms' id='p_23J_955'></a><a class='msdiv' id='msdiv184'></a>Maṇayo <span class='var' id='note669' title='saṅkhamuttañca (s2, s3, pts1, c1)'>saṅkhamuttā ca</span>,<br>
vatthakaṃ haricandanaṃ;<br>
Ajinaṃ dantabhaṇḍañca,<br>
lohaṃ kāḷāyasaṃ bahuṃ;<br>
Etaṃ dadāmi vo vittaṃ,<br>
<span class='var' id='note670' title='isseraṃ (bj) | issariyaṃ (c1)'>issaraṃ</span> vissajāmi vo”.</p>
<p><a class='sc' id='97'></a><a class='ms' id='p_23J_956'></a><a class='msdiv' id='msdiv185'></a>“Addhā apacitā tyamhā,<br>
sakkatā ca rathesabha;<br>
Dhammesu vattamānānaṃ,<br>
tvaṃ no ācariyo bhava.</p>
<p><a class='sc' id='98'></a><a class='ms' id='p_23J_957'></a><a class='msdiv' id='msdiv186'></a>Ācariya samanuññātā,<br>
Tayā anumatā mayaṃ;<br>
Taṃ padakkhiṇato katvā,<br>
<span class='var' id='note671' title='ñātī (s2, s3, pts1)'>Ñātiṃ</span> <span class='var' id='note672' title='passemarindama (bj) | passemarindamā (pts1)'>passemurindama</span>”.</p>
<p><a class='sc' id='99'></a><a class='ms' id='p_23J_958'></a><a class='msdiv' id='msdiv187'></a>Sabbarattiṃ cintayitvā,<br>
mantayitvā yathātathaṃ;<br>
Kāsirājā anuññāsi,<br>
haṃsānaṃ pavaruttamaṃ.</p>
<p><a class='sc' id='100'></a><a class='pts' id='pts5.381'></a><a class='ms' id='p_23J_959'></a><a class='msdiv' id='msdiv188'></a>Tato ratyā vivasāne,<br>
<span class='var' id='note673' title='suriyassuggamanaṃ (bj, s2, s3) | suriyuggamanaṃ (pts1)'>sūriyuggamanaṃ</span> pati;<br>
Pekkhato kāsirājassa,<br>
<span class='var' id='note674' title='bhavanato (s2, s3, mr)'>bhavanā te</span> vigāhisuṃ.</p>
<p><a class='sc' id='101'></a><a class='ms' id='p_23J_960'></a><a class='msdiv' id='msdiv189'></a>Te aroge anuppatte,<br>
disvāna parame dije;<br>
Kekāti makaruṃ haṃsā,<br>
puthusaddo ajāyatha.</p>
<p><a class='sc' id='102'></a><a class='ms' id='p_23J_961'></a><a class='msdiv' id='msdiv190'></a>Te patītā pamuttena,<br>
bhattunā bhattugāravā;<br>
Samantā parikiriṃsu,<br>
aṇḍajā laddhapaccayā.</p>
<p><a class='sc' id='103'></a><a class='pts' id='pts5.382'></a><a class='ms' id='p_23J_962'></a><a class='msdiv' id='msdiv191'></a>Evaṃ mittavataṃ atthā,<br>
sabbe honti padakkhiṇā;<br>
Haṃsā yathā dhataraṭṭhā,<br>
ñātisaṅghaṃ upāgamunti.</p>
</blockquote>
<p class='endsutta'><a class='sc' id='104'></a><a class='ms' id='p_23J_963'></a>Mahāhaṃsajātakaṃ dutiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
