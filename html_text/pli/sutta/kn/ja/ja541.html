<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja541' lang='pli'>
<header>
<ul>
<li class='division'>Jātaka</li>
<li>Mahānipāta</li>
<li>Mūgapakkhavagga</li>
</ul>
<h1><span class='var' id='note1216' title='nemirājajātakaṃ (s2, s3)'>4 Nimijātaka</span></h1>
</header>
<blockquote class='gatha'>
<p><a class='sc' id='1'></a><a class='pts' id='pts6.97'></a><a class='ms' id='p_23J_1741'></a><a class='msdiv' id='msdiv421'></a>Accheraṃ vata lokasmiṃ,<br>
uppajjanti vicakkhaṇā;<br>
Yadā ahu nimirājā,<br>
paṇḍito kusalatthiko.</p>
<p><a class='sc' id='2'></a><a class='ms' id='p_23J_1742'></a><a class='msdiv' id='msdiv422'></a>Rājā sabbavidehānaṃ,<br>
adā dānaṃ arindamo;<br>
Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ.</p>
<p><a class='sc' id='3'></a><a class='pts' id='pts6.98'></a><a class='ms' id='p_23J_1743'></a><a class='msdiv' id='msdiv423'></a>Tassa saṅkappamaññāya,<br>
maghavā devakuñjaro;<br>
Sahassanetto pāturahu,<br>
vaṇṇena <span class='var' id='note1217' title='nihataṃ (bj) | nihanaṃ (pts1) | vihatan (s2, s3) | vihataṃ (mr)'>vihanaṃ</span> tamaṃ.</p>
<p><a class='sc' id='4'></a><a class='ms' id='p_23J_1744'></a><a class='msdiv' id='msdiv424'></a>Salomahaṭṭho manujindo,<br>
vāsavaṃ avacā nimi;<br>
“Devatā nusi gandhabbo,<br>
adu sakko purindado.</p>
<p><a class='sc' id='5'></a><a class='ms' id='p_23J_1745'></a><a class='msdiv' id='msdiv425'></a>Na ca me tādiso vaṇṇo,<br>
diṭṭho vā yadi vā suto;<br>
<span class='var' id='note1218' title=' etthantare pāṭho pā1 potthake'>Ācikkha me tvaṃ bhaddante,<br>
kathaṃ jānemu taṃ mayaṃ</span>”.</p>
<p><a class='sc' id='6'></a><a class='ms' id='p_23J_1746'></a><a class='msdiv' id='msdiv426'></a>Salomahaṭṭhaṃ ñatvāna,<br>
vāsavo avacā nimiṃ;<br>
“Sakkohamasmi devindo,<br>
āgatosmi tavantike;<br>
Alomahaṭṭho manujinda,<br>
puccha pañhaṃ yamicchasi”.</p>
<p><a class='sc' id='7'></a><a class='ms' id='p_23J_1747'></a><a class='msdiv' id='msdiv427'></a>So ca tena katokāso,<br>
vāsavaṃ avacā nimi;<br>
“Pucchāmi taṃ <span class='var' id='note1220' title='mahābāhu (bj, pts1) | devarāja (mr)'>mahārāja</span>,<br>
sabbabhūtānamissara;<br>
Dānaṃ vā brahmacariyaṃ vā,<br>
katamaṃ su mahapphalaṃ”.</p>
<p><a class='sc' id='8'></a><a class='ms' id='p_23J_1748'></a><a class='msdiv' id='msdiv428'></a>So puṭṭho naradevena,<br>
vāsavo avacā nimiṃ;<br>
Vipākaṃ brahmacariyassa,<br>
jānaṃ akkhāsijānato.</p>
<p><a class='sc' id='9'></a><a class='ms' id='p_23J_1749'></a><a class='msdiv' id='msdiv429'></a>“Hīnena brahmacariyena,<br>
khattiye upapajjati;<br>
Majjhimena ca devattaṃ,<br>
uttamena visujjhati.</p>
<p><a class='sc' id='10'></a><a class='ms' id='p_23J_1750'></a><a class='msdiv' id='msdiv430'></a>Na hete sulabhā kāyā,<br>
yācayogena kenaci;<br>
Ye kāye upapajjanti,<br>
anāgārā tapassino.</p>
<p><a class='sc' id='11'></a><a class='pts' id='pts6.99'></a><a class='ms' id='p_23J_1751'></a><a class='msdiv' id='msdiv431'></a><span class='var' id='note1221' title='dutipo (mr)'>Dudīpo</span> sāgaro selo,<br>
<span class='var' id='note1222' title='mucalindo (bj, s2, s3, pts1) | mujakinto (mr)'>mujakindo</span> bhagīraso;<br>
<span class='var' id='note1223' title='usīnaro (bj, pts1) | usinnaro (s2, s3)'>Usindaro</span> <span class='var' id='note1224' title='aṭṭhako ca (bj, pts1) | atthako ca (s2, s3)'>kassapo ca</span>,<br>
asako ca puthujjano.</p>
<p><a class='sc' id='12'></a><a class='ms' id='p_23J_1752'></a><a class='msdiv' id='msdiv432'></a>Ete caññe ca rājāno,<br>
khattiyā brāhmaṇā bahū;<br>
Puthuyaññaṃ yajitvāna,<br>
<span class='var' id='note1225' title='petaṃ te (bj) | petan te (pts1)'>petattaṃ</span> nātivattisuṃ.</p>
<p><a class='sc' id='13'></a><a class='ms' id='p_23J_1753'></a><span class='var' id='note1226' title='(ye adutiyā na ramanti ekikā,'>()</span></p>
<p><a class='sc' id='14'></a><a class='ms' id='p_23J_1754'></a><a class='msdiv' id='msdiv433'></a><span class='var' id='note1227' title='addhā ime (bj, pts1) | addhāyime (s2, s3)'>Atha yīme</span> avattiṃsu,<br>
anāgārā tapassino;<br>
Sattisayo yāmahanu,<br>
<span class='var' id='note1228' title='somayāgo (bj, s2, s3, pts1)'>somayāmo</span> manojavo.</p>
<p><a class='sc' id='15'></a><a class='ms' id='p_23J_1755'></a><a class='msdiv' id='msdiv434'></a>Samuddo māgho bharato ca,<br>
isi <span class='var' id='note1229' title='kālikarikkhiyo (bj) | kālapurakkhito (s2, s3) | kālikarakkhiyo (pts1)'>kālapurakkhato</span>;<br>
Aṅgīraso kassapo ca,<br>
kisavaccho <span class='var' id='note1230' title='akitti (bj, pts1) | akanti (s2, s3)'>akatti</span> ca.</p>
<p><a class='sc' id='16'></a><a class='pts' id='pts6.100'></a><a class='ms' id='p_23J_1756'></a><a class='msdiv' id='msdiv435'></a>Uttarena nadī sīdā,<br>
gambhīrā duratikkamā;<br>
Naḷaggivaṇṇā jotanti,<br>
sadā kañcanapabbatā.</p>
<p><a class='sc' id='17'></a><a class='ms' id='p_23J_1757'></a><a class='msdiv' id='msdiv436'></a>Parūḷhakacchā tagarā,<br>
rūḷhakacchā vanā nagā;<br>
Tatrāsuṃ dasasahassā,<br>
porāṇā isayo pure.</p>
<p><a class='sc' id='18'></a><a class='ms' id='p_23J_1758'></a><a class='msdiv' id='msdiv437'></a>Ahaṃ seṭṭhosmi dānena,<br>
saṃyamena damena ca;<br>
Anuttaraṃ vataṃ katvā,<br>
pakiracārī samāhite.</p>
<p><a class='sc' id='19'></a><a class='ms' id='p_23J_1759'></a><a class='msdiv' id='msdiv438'></a>Jātimantaṃ ajaccañca,<br>
ahaṃ ujugataṃ naraṃ;<br>
Ativelaṃ namassissaṃ,<br>
kammabandhū hi <span class='var' id='note1231' title='mātiyā (bj, pts1)'>māṇavā</span>.</p>
<p><a class='sc' id='20'></a><a class='ms' id='p_23J_1760'></a><a class='msdiv' id='msdiv439'></a>Sabbe vaṇṇā adhammaṭṭhā,<br>
patanti nirayaṃ adho;<br>
Sabbe vaṇṇā visujjhanti,<br>
caritvā dhammamuttamaṃ”.</p>
<p><a class='sc' id='21'></a><a class='pts' id='pts6.102'></a><a class='ms' id='p_23J_1761'></a><a class='msdiv' id='msdiv440'></a>Idaṃ vatvāna maghavā,<br>
devarājā sujampati;<br>
Vedehamanusāsitvā,<br>
saggakāyaṃ apakkami.</p>
<p><a class='sc' id='22'></a><a class='ms' id='p_23J_1762'></a><a class='msdiv' id='msdiv441'></a>“Imaṃ bhonto nisāmetha,<br>
yāvantettha samāgatā;<br>
Dhammikānaṃ manussānaṃ,<br>
vaṇṇaṃ uccāvacaṃ bahuṃ.</p>
<p><a class='sc' id='23'></a><a class='ms' id='p_23J_1763'></a><a class='msdiv' id='msdiv442'></a>Yathā ayaṃ nimirājā,<br>
paṇḍito kusalatthiko;<br>
Rājā sabbavidehānaṃ,<br>
adā dānaṃ arindamo.</p>
<p><a class='sc' id='24'></a><a class='ms' id='p_23J_1764'></a><a class='msdiv' id='msdiv443'></a>Tassa taṃ dadato dānaṃ,<br>
saṅkappo udapajjatha;<br>
Dānaṃ vā brahmacariyaṃ vā,<br>
katamaṃ su mahapphalaṃ”.</p>
<p><a class='sc' id='25'></a><a class='pts' id='pts6.103'></a><a class='ms' id='p_23J_1765'></a><a class='msdiv' id='msdiv444'></a>“Abbhuto vata lokasmiṃ,<br>
uppajji lomahaṃsano;<br>
Dibbo ratho pāturahu,<br>
vedehassa yasassino”.</p>
<p><a class='sc' id='26'></a><a class='pts' id='pts6.104'></a><a class='ms' id='p_23J_1766'></a><a class='msdiv' id='msdiv445'></a>Devaputto mahiddhiko,<br>
mātali devasārathi;<br>
Nimantayittha rājānaṃ,<br>
vedehaṃ mithilaggahaṃ.</p>
<p><a class='sc' id='27'></a><a class='ms' id='p_23J_1767'></a><a class='msdiv' id='msdiv446'></a>“Ehimaṃ rathamāruyha,<br>
rājaseṭṭha disampati;<br>
Devā dassanakāmā te,<br>
tāvatiṃsā saindakā;<br>
Saramānā hi te devā,<br>
sudhammāyaṃ samacchare”.</p>
<p><a class='sc' id='28'></a><a class='ms' id='p_23J_1768'></a><a class='msdiv' id='msdiv447'></a>Tato rājā taramāno,<br>
vedeho mithilaggaho;<br>
Āsanā vuṭṭhahitvāna,<br>
pamukho rathamāruhi.</p>
<p><a class='sc' id='29'></a><a class='ms' id='p_23J_1769'></a><a class='msdiv' id='msdiv448'></a>Abhirūḷhaṃ rathaṃ dibbaṃ,<br>
mātali etadabravi;<br>
“Kena taṃ nemi maggena,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.</p>
<p><a class='sc' id='30'></a><a class='ms' id='p_23J_1770'></a><a class='msdiv' id='msdiv449'></a>“Ubhayeneva maṃ nehi,<br>
mātali devasārathi;<br>
Yena vā pāpakammantā,<br>
puññakammā ca ye narā”.</p>
<p><a class='sc' id='31'></a><a class='ms' id='p_23J_1771'></a><a class='msdiv' id='msdiv450'></a>“Kena taṃ paṭhamaṃ nemi,<br>
rājaseṭṭha disampati;<br>
Yena vā pāpakammantā,<br>
puññakammā ca ye narā”.</p>
<p><a class='sc' id='32'></a><a class='pts' id='pts6.105'></a><a class='ms' id='p_23J_1772'></a><a class='msdiv' id='msdiv451'></a>“<span class='var' id='note1232' title='nirayaṃ (s2, s3, mr)'>Niraye</span> tāva passāmi,<br>
<span class='var' id='note1233' title='āvāsaṃ (s2, s3, mr)'>āvāse</span> pāpakamminaṃ;<br>
Ṭhānāni luddakammānaṃ,<br>
dussīlānañca yā gati”.</p>
<p><a class='sc' id='33'></a><a class='ms' id='p_23J_1773'></a><a class='msdiv' id='msdiv452'></a>Dassesi mātali rañño,<br>
duggaṃ vetaraṇiṃ nadiṃ;<br>
Kuthitaṃ khārasaṃyuttaṃ,<br>
tattaṃ <span class='var' id='note1234' title='aggisamodakaṃ (mr)'>aggisikhūpamaṃ</span>.</p>
<p><a class='sc' id='34'></a><a class='pts' id='pts6.106'></a><a class='ms' id='p_23J_1774'></a><a class='msdiv' id='msdiv453'></a>Nimī have <span class='var' id='note1235' title='mātalimajjhabhāsi (s2, s3)'>mātalimajjhabhāsatha</span>,<br>
Disvā janaṃ patamānaṃ vidugge;<br>
“Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vetaraṇiṃ patanti”.</p>
<p><a class='sc' id='35'></a><a class='ms' id='p_23J_1775'></a><a class='msdiv' id='msdiv454'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='36'></a><a class='ms' id='p_23J_1776'></a><a class='msdiv' id='msdiv455'></a>“Ye dubbale balavantā jīvaloke,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā vetaraṇiṃ patanti”.</p>
<p><a class='sc' id='37'></a><a class='ms' id='p_23J_1777'></a><a class='msdiv' id='msdiv456'></a>“Sāmā ca soṇā sabalā ca gijjhā,<br>
Kākolasaṅghā <span class='var' id='note1236' title='adenti (bj, s2, s3, pts1)'>adanti</span> bheravā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme jane kākolasaṅghā adanti”.</p>
<p><a class='sc' id='38'></a><a class='ms' id='p_23J_1778'></a><a class='msdiv' id='msdiv457'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='39'></a><a class='ms' id='p_23J_1779'></a><a class='msdiv' id='msdiv458'></a>“Ye kecime maccharino kadariyā,<br>
Paribhāsakā samaṇabrāhmaṇānaṃ;<br>
Hiṃsanti rosanti supāpadhammā,<br>
Te luddakammā pasavetva pāpaṃ;<br>
Teme jane kākolasaṅghā adanti”.</p>
<p><a class='sc' id='40'></a><a class='pts' id='pts6.107'></a><a class='ms' id='p_23J_1780'></a><a class='msdiv' id='msdiv459'></a>“Sajotibhūtā pathaviṃ kamanti,<br>
Tattehi khandhehi ca pothayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā khandhahatā sayanti”.</p>
<p><a class='sc' id='41'></a><a class='ms' id='p_23J_1781'></a><a class='msdiv' id='msdiv460'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='42'></a><a class='ms' id='p_23J_1782'></a><a class='msdiv' id='msdiv461'></a>“Ye jīvalokasmi supāpadhammino,<br>
Narañca nāriñca apāpadhammaṃ;<br>
Hiṃsanti rosanti <span class='var' id='note1237' title='supāpadhammino (mr)'>supāpadhammā</span>,<br>
Te luddakammā pasavetva pāpaṃ;<br>
Teme janā khandhahatā sayanti”.</p>
<p><a class='sc' id='43'></a><a class='pts' id='pts6.108'></a><a class='ms' id='p_23J_1783'></a><a class='msdiv' id='msdiv462'></a>“Aṅgārakāsuṃ apare <span class='var' id='note1238' title='thunanti (bj, s2, s3) | phunanti (pts1)'>phuṇanti</span>,<br>
Narā rudantā paridaḍḍhagattā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā aṅgārakāsuṃ phuṇanti”.</p>
<p><a class='sc' id='44'></a><a class='ms' id='p_23J_1784'></a><a class='msdiv' id='msdiv463'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='45'></a><a class='ms' id='p_23J_1785'></a><a class='msdiv' id='msdiv464'></a>“Ye keci <span class='var' id='note1239' title='pūgāyatanassa (bj, pts1)'>pūgāya dhanassa</span> hetu,<br>
Sakkhiṃ karitvā iṇaṃ jāpayanti;<br>
Te jāpayitvā janataṃ janinda,<br>
Te luddakammā pasavetva pāpaṃ;<br>
Teme janā aṅgārakāsuṃ phuṇanti”.</p>
<p><a class='sc' id='46'></a><a class='ms' id='p_23J_1786'></a><a class='msdiv' id='msdiv465'></a>“Sajotibhūtā jalitā padittā,<br>
Padissati mahatī lohakumbhī;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā lohakumbhiṃ patanti”.</p>
<p><a class='sc' id='47'></a><a class='ms' id='p_23J_1787'></a><a class='msdiv' id='msdiv466'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='48'></a><a class='ms' id='p_23J_1788'></a><a class='msdiv' id='msdiv467'></a>“Ye <span class='var' id='note1240' title='sīlavaṃ (pts1)'>sīlavantaṃ</span> samaṇaṃ brāhmaṇaṃ vā,<br>
Hiṃsanti rosanti supāpadhammā;<br>
Te luddakammā pasavetva pāpaṃ,<br>
Teme janā avaṃsirā lohakumbhiṃ patanti”.</p>
<p><a class='sc' id='49'></a><a class='pts' id='pts6.109'></a><a class='ms' id='p_23J_1789'></a><a class='msdiv' id='msdiv468'></a>“Luñcanti gīvaṃ atha <span class='var' id='note1241' title='aviveṭhayitvā (mr)'>veṭhayitvā</span>,<br>
Uṇhodakasmiṃ <span class='var' id='note1242' title='pakilodayitvā (s2, s3) | pakilotayitvā (c1)'>pakiledayitvā</span>;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā luttasirā sayanti”.</p>
<p><a class='sc' id='50'></a><a class='ms' id='p_23J_1790'></a><a class='msdiv' id='msdiv469'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='51'></a><a class='ms' id='p_23J_1791'></a><a class='msdiv' id='msdiv470'></a>“Ye jīvalokasmi supāpadhammino,<br>
Pakkhī gahetvāna viheṭhayanti te;<br>
Viheṭhayitvā sakuṇaṃ janinda,<br>
Te <span class='var' id='note1243' title='luddakāmā (c1)'>luddakammā</span> pasavetva pāpaṃ;<br>
Teme janā luttasirā sayanti”.</p>
<p><a class='sc' id='52'></a><a class='ms' id='p_23J_1792'></a><a class='msdiv' id='msdiv471'></a>“Pahūtatoyā <span class='var' id='note1244' title='anikhātakūlā (bj, s2, s3, pts1)'>anigādhakūlā</span>,<br>
Nadī ayaṃ sandati suppatitthā;<br>
Ghammābhitattā manujā pivanti,<br>
<span class='var' id='note1245' title='pivatañca (bj, s2, s3, pts1, mr)'>Pītañca</span> tesaṃ bhusa hoti pāni.</p>
<p><a class='sc' id='53'></a><a class='ms' id='p_23J_1793'></a><a class='msdiv' id='msdiv472'></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Pītañca tesaṃ bhusa hoti pāni”.</p>
<p><a class='sc' id='54'></a><a class='pts' id='pts6.110'></a><a class='ms' id='p_23J_1794'></a><a class='msdiv' id='msdiv473'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='55'></a><a class='ms' id='p_23J_1795'></a><a class='msdiv' id='msdiv474'></a>“Ye suddhadhaññaṃ palāsena missaṃ,<br>
Asuddhakammā kayino dadanti;<br>
Ghammābhitattāna pipāsitānaṃ,<br>
Pītañca tesaṃ bhusa hoti pāni”.</p>
<p><a class='sc' id='56'></a><a class='ms' id='p_23J_1796'></a><a class='msdiv' id='msdiv475'></a>“Usūhi sattīhi ca tomarehi,<br>
Dubhayāni passāni tudanti kandataṃ;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā sattihatā sayanti”.</p>
<p><a class='sc' id='57'></a><a class='ms' id='p_23J_1797'></a><a class='msdiv' id='msdiv476'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='58'></a><a class='ms' id='p_23J_1798'></a><a class='msdiv' id='msdiv477'></a>“Ye jīvalokasmi asādhukammino,<br>
Adinnamādāya karonti jīvikaṃ;<br>
Dhaññaṃ dhanaṃ rajataṃ jātarūpaṃ,<br>
Ajeḷakañcāpi pasuṃ <span class='var' id='note1246' title='mahīsaṃ (bj, pts1)'>mahiṃsaṃ</span>;<br>
Te luddakammā pasavetva pāpaṃ,<br>
Teme janā sattihatā sayanti”.</p>
<p><a class='sc' id='59'></a><a class='pts' id='pts6.111'></a><a class='ms' id='p_23J_1799'></a><a class='msdiv' id='msdiv478'></a>“Gīvāya baddhā kissa ime puneke,<br>
Aññe <span class='var' id='note1247' title='vikattā (bj, pts1)'>vikantā</span> bilakatā <span class='var' id='note1248' title='puneke (bj, pts1)'>sayanti</span>;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā bilakatā sayanti”.</p>
<p><a class='sc' id='60'></a><a class='ms' id='p_23J_1800'></a><a class='msdiv' id='msdiv479'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='61'></a><a class='ms' id='p_23J_1801'></a><a class='msdiv' id='msdiv480'></a>“Orabbhikā sūkarikā ca macchikā,<br>
Pasuṃ mahiṃsañca ajeḷakañca;<br>
Hantvāna sūnesu pasārayiṃsu,<br>
Te luddakammā pasavetva pāpaṃ;<br>
Teme janā bilakatā sayanti”.</p>
<p><a class='sc' id='62'></a><a class='ms' id='p_23J_1802'></a><a class='msdiv' id='msdiv481'></a>“Rahado ayaṃ muttakarīsapūro,<br>
Duggandharūpo asuci pūti vāti;<br>
Khudāparetā manujā adanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā muttakarīsabhakkhā”.</p>
<p><a class='sc' id='63'></a><a class='ms' id='p_23J_1803'></a><a class='msdiv' id='msdiv482'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='64'></a><a class='pts' id='pts6.112'></a><a class='ms' id='p_23J_1804'></a><a class='msdiv' id='msdiv483'></a>“Ye kecime kāraṇikā virosakā,<br>
Paresaṃ hiṃsāya sadā niviṭṭhā;<br>
Te luddakammā pasavetva pāpaṃ,<br>
Mittadduno mīḷhamadanti bālā”.</p>
<p><a class='sc' id='65'></a><a class='ms' id='p_23J_1805'></a><a class='msdiv' id='msdiv484'></a>“Rahado ayaṃ lohitapubbapūro,<br>
Duggandharūpo asuci pūti vāti;<br>
Ghammābhitattā manujā pivanti,<br>
Bhayañhi maṃ vindati sūta disvā;<br>
Pucchāmi taṃ mātali devasārathi,<br>
Ime nu maccā kimakaṃsu pāpaṃ;<br>
Yeme janā lohitapubbabhakkhā”.</p>
<p><a class='sc' id='66'></a><a class='ms' id='p_23J_1806'></a><a class='msdiv' id='msdiv485'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='67'></a><a class='ms' id='p_23J_1807'></a><a class='msdiv' id='msdiv486'></a>“Ye mātaraṃ vā <span class='var' id='note1249' title='pitaraṃ va loke (pts1)'>pitaraṃ vā jīvaloke</span>,<br>
Pārājikā arahante hananti;<br>
Te luddakammā pasavetva pāpaṃ,<br>
Teme janā lohitapubbabhakkhā”.</p>
<p><a class='sc' id='68'></a><a class='pts' id='pts6.113'></a><a class='ms' id='p_23J_1808'></a><a class='msdiv' id='msdiv487'></a>“Jivhañca passa baḷisena viddhaṃ,<br>
Vihataṃ yathā saṅkusatena cammaṃ;<br>
Phandanti macchāva thalamhi khittā,<br>
Muñcanti kheḷaṃ rudamānā kimete.</p>
<p><a class='sc' id='69'></a><a class='ms' id='p_23J_1809'></a><a class='msdiv' id='msdiv488'></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā vaṅkaghastā sayanti”.</p>
<p><a class='sc' id='70'></a><a class='ms' id='p_23J_1810'></a><a class='msdiv' id='msdiv489'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='71'></a><a class='ms' id='p_23J_1811'></a><a class='msdiv' id='msdiv490'></a>“Ye keci <span class='var' id='note1250' title='santhānagatā (bj, pts1) | saṇṭhānagatā (s2, s3)'>sandhānagatā</span> manussā,<br>
Agghena agghaṃ kayaṃ hāpayanti;<br>
Kuṭena kuṭaṃ dhanalobhahetu,<br>
Channaṃ yathā vāricaraṃ vadhāya.</p>
<p><a class='sc' id='72'></a><a class='ms' id='p_23J_1812'></a><a class='msdiv' id='msdiv491'></a>Na hi kuṭakārissa bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā vaṅkaghastā sayanti”.</p>
<p><a class='sc' id='73'></a><a class='ms' id='p_23J_1813'></a><a class='msdiv' id='msdiv492'></a>“Nārī imā samparibhinnagattā,<br>
Paggayha kandanti bhuje dujaccā;<br>
<span class='var' id='note1251' title='samakkhitā (s2, s3) | samakkhikā (mr)'>Sammakkhitā</span> lohitapubbalittā,<br>
Gāvo yathā āghātane vikantā;<br>
Tā bhūmibhāgasmiṃ sadā nikhātā,<br>
Khandhātivattanti sajotibhūtā.</p>
<p><a class='sc' id='74'></a><a class='pts' id='pts6.114'></a><a class='ms' id='p_23J_1814'></a><a class='msdiv' id='msdiv493'></a>Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Imā nu nāriyo kimakaṃsu pāpaṃ,<br>
Yā bhūmibhāgasmiṃ sadā nikhātā;<br>
Khandhātivattanti sajotibhūtā”.</p>
<p><a class='sc' id='75'></a><a class='ms' id='p_23J_1815'></a><a class='msdiv' id='msdiv494'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='76'></a><a class='ms' id='p_23J_1816'></a><a class='msdiv' id='msdiv495'></a>“<span class='var' id='note1252' title='koliniyāyo (bj) | kolīniyāyo (pts1)'>Kolitthiyāyo</span> idha jīvaloke,<br>
Asuddhakammā asataṃ acāruṃ;<br>
Tā <span class='var' id='note1253' title='dhuttarūpā (mr)'>dittarūpā</span> pati vippahāya,<br>
Aññaṃ acāruṃ ratikhiḍḍahetu;<br>
Tā jīvalokasmiṃ ramāpayitvā,<br>
Khandhātivattanti sajotibhūtā”.</p>
<p><a class='sc' id='77'></a><a class='pts' id='pts6.115'></a><a class='ms' id='p_23J_1817'></a><a class='msdiv' id='msdiv496'></a>“Pāde gahetvā kissa ime puneke,<br>
Avaṃsirā narake pātayanti;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā avaṃsirā narake pātayanti”.</p>
<p><a class='sc' id='78'></a><a class='ms' id='p_23J_1818'></a><a class='msdiv' id='msdiv497'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='79'></a><a class='ms' id='p_23J_1819'></a><a class='msdiv' id='msdiv498'></a>“Ye jīvalokasmi asādhukammino,<br>
Parassa dārāni atikkamanti;<br>
Te tādisā uttamabhaṇḍathenā,<br>
Teme janā avaṃsirā narake pātayanti.</p>
<p><a class='sc' id='80'></a><a class='ms' id='p_23J_1820'></a><a class='msdiv' id='msdiv499'></a>Te vassapūgāni bahūni tattha,<br>
Nirayesu dukkhaṃ vedanaṃ vedayanti;<br>
Na hi <span class='var' id='note1254' title='kūṭakārissa (mr)'>pāpakārissa</span> bhavanti tāṇā,<br>
Sakehi kammehi purakkhatassa;<br>
Te luddakammā pasavetva pāpaṃ,<br>
Teme janā avaṃsirā narake pātayanti”.</p>
<p><a class='sc' id='81'></a><a class='ms' id='p_23J_1821'></a><a class='msdiv' id='msdiv500'></a>“Uccāvacāme vividhā upakkamā,<br>
Nirayesu dissanti sughorarūpā;<br>
Bhayañhi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu pāpaṃ,<br>
Yeme janā adhimattā dukkhā tibbā;<br>
Kharā kaṭukā vedanā vedayanti”.</p>
<p><a class='sc' id='82'></a><a class='ms' id='p_23J_1822'></a><a class='msdiv' id='msdiv501'></a>Tassa puṭṭho viyākāsi,<br>
mātali devasārathi;<br>
Vipākaṃ pāpakammānaṃ,<br>
jānaṃ akkhāsijānato.</p>
<p><a class='sc' id='83'></a><a class='pts' id='pts6.116'></a><a class='ms' id='p_23J_1823'></a><a class='msdiv' id='msdiv502'></a>“Ye jīvalokasmi supāpadiṭṭhino,<br>
Vissāsakammāni karonti mohā;<br>
Parañca diṭṭhīsu samādapenti,<br>
Te <span class='var' id='note1255' title='pāpadiṭṭhī (bj, s2, s3) | pāpadiṭṭhīsu (pts1)'>pāpadiṭṭhiṃ</span> pasavetva pāpaṃ;<br>
Teme janā adhimattā dukkhā tibbā,<br>
Kharā kaṭukā vedanā vedayanti”.</p>
<p><a class='sc' id='84'></a><a class='ms' id='p_23J_1824'></a><a class='msdiv' id='msdiv503'></a>“<span class='var' id='note1256' title='viditā (c1)'>Viditāni</span> te mahārāja,<br>
<span class='var' id='note1257' title='āvāsā (c1)'>āvāsaṃ</span> pāpakamminaṃ;<br>
Ṭhānāni luddakammānaṃ,<br>
dussīlānañca yā gati;<br>
Uyyāhi dāni rājīsi,<br>
devarājassa santike.</p>
</blockquote>
<p class='endsection'><a class='sc' id='85'></a><a class='ms' id='p_23J_1825'></a><span class='var' id='note1258' title='(nirayakaṇḍaṃ niṭṭhitaṃ) (bj)'>()</span></p>
<blockquote class='gatha'>
<p><a class='sc' id='86'></a><a class='pts' id='pts6.117'></a><a class='ms' id='p_23J_1826'></a><a class='msdiv' id='msdiv504'></a>Pañcathūpaṃ dissatidaṃ vimānaṃ,<br>
Mālāpiḷandhā sayanassa majjhe;<br>
Tatthacchati nārī mahānubhāvā,<br>
Uccāvacaṃ iddhi vikubbamānā”.</p>
<p><a class='sc' id='87'></a><a class='ms' id='p_23J_1827'></a><a class='msdiv' id='msdiv505'></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu nārī kimakāsi sādhuṃ,<br>
Yā modati saggapattā vimāne”.</p>
<p><a class='sc' id='88'></a><a class='ms' id='p_23J_1828'></a><a class='msdiv' id='msdiv506'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='89'></a><a class='ms' id='p_23J_1829'></a><a class='msdiv' id='msdiv507'></a>“Yadi te sutā bīraṇī jīvaloke,<br>
Āmāyadāsī ahu brāhmaṇassa;<br>
Sā <span class='var' id='note1259' title='pattakālaṃ (bj, s2, s3, pts1)'>pattakāle</span> atithiṃ viditvā,<br>
Mātāva puttaṃ sakimābhinandī;<br>
Saṃyamā saṃvibhāgā ca,<br>
Sā vimānasmi modati.</p>
<p><a class='sc' id='90'></a><a class='pts' id='pts6.118'></a><a class='ms' id='p_23J_1830'></a><a class='msdiv' id='msdiv508'></a>Daddallamānā <span class='var' id='note1260' title='ābhanti (s2, s3, mr)'>ābhenti</span>,<br>
vimānā satta nimmitā;<br>
Tattha yakkho mahiddhiko,<br>
sabbābharaṇabhūsito;<br>
Samantā anupariyāti,<br>
nārīgaṇapurakkhato”.</p>
<p><a class='sc' id='91'></a><a class='ms' id='p_23J_1831'></a><a class='msdiv' id='msdiv509'></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modati saggapatto vimāne”.</p>
<p><a class='sc' id='92'></a><a class='ms' id='p_23J_1832'></a><a class='msdiv' id='msdiv510'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='93'></a><a class='ms' id='p_23J_1833'></a><a class='msdiv' id='msdiv511'></a>“Soṇadinno gahapati,<br>
esa dānapatī ahu;<br>
Esa pabbajituddissa,<br>
vihāre satta kārayi.</p>
<p><a class='sc' id='94'></a><a class='ms' id='p_23J_1834'></a><a class='msdiv' id='msdiv512'></a>Sakkaccaṃ te upaṭṭhāsi,<br>
bhikkhavo tattha vāsike;<br>
Acchādanañca bhattañca,<br>
senāsanaṃ padīpiyaṃ;<br>
Adāsi ujubhūtesu,<br>
vippasannena cetasā.</p>
<p><a class='sc' id='95'></a><a class='ms' id='p_23J_1835'></a><a class='msdiv' id='msdiv513'></a>Cātuddasiṃ pañcadasiṃ,<br>
Yā <span class='var' id='note1261' title='yā va (bj, pts1)'>ca</span> pakkhassa <span class='var' id='note1262' title='aṭṭhamiṃ (bj, pts1)'>aṭṭhamī</span>;<br>
Pāṭihāriyapakkhañca,<br>
Aṭṭhaṅgasusamāhitaṃ.</p>
<p><a class='sc' id='96'></a><a class='ms' id='p_23J_1836'></a><a class='msdiv' id='msdiv514'></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati.</p>
<p><a class='sc' id='97'></a><a class='pts' id='pts6.119'></a><a class='ms' id='p_23J_1837'></a><a class='msdiv' id='msdiv515'></a>Pabhāsati midaṃ byamhaṃ,<br>
phalikāsu sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ;<br>
Upetaṃ annapānehi,<br>
naccagītehi cūbhayaṃ”.</p>
<p><a class='sc' id='98'></a><a class='ms' id='p_23J_1838'></a><a class='msdiv' id='msdiv516'></a>“Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class='sc' id='99'></a><a class='ms' id='p_23J_1839'></a><a class='msdiv' id='msdiv517'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='100'></a><a class='ms' id='p_23J_1840'></a><a class='msdiv' id='msdiv518'></a>“Yā kāci nāriyo idha jīvaloke,<br>
Sīlavantiyo upāsikā;<br>
Dāne ratā niccaṃ pasannacittā,<br>
Sacce ṭhitā uposathe appamattā;<br>
Saṃyamā saṃvibhāgā ca,<br>
Tā vimānasmi modare”.</p>
<p><a class='sc' id='101'></a><a class='pts' id='pts6.120'></a><a class='ms' id='p_23J_1841'></a><a class='msdiv' id='msdiv519'></a>“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.</p>
<p><a class='sc' id='102'></a><a class='ms' id='p_23J_1842'></a><a class='msdiv' id='msdiv520'></a>Āḷambarā mudiṅgā ca,<br>
naccagītā suvāditā;<br>
Dibbā saddā niccharanti,<br>
savanīyā manoramā.</p>
<p><a class='sc' id='103'></a><a class='ms' id='p_23J_1843'></a><a class='msdiv' id='msdiv521'></a>Nāhaṃ evaṃgataṃ <span class='var' id='note1263' title='jātaṃ (mr)'>jātu</span>,<br>
evaṃsuruciraṃ pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.</p>
<p><a class='sc' id='104'></a><a class='ms' id='p_23J_1844'></a><a class='msdiv' id='msdiv522'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class='sc' id='105'></a><a class='ms' id='p_23J_1845'></a><a class='msdiv' id='msdiv523'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='106'></a><a class='ms' id='p_23J_1846'></a><a class='msdiv' id='msdiv524'></a>“Ye keci maccā idha jīvaloke,<br>
<span class='var' id='note1264' title='sīlavanto (bj, pts1)'>Sīlavantā</span> upāsakā;<br>
Ārāme udapāne ca,<br>
Papā saṅkamanāni ca;<br>
<span class='var' id='note1265' title='arahantesu sītibhūtesu (mr)'>Arahante sītibhūte</span>,<br>
Sakkaccaṃ paṭipādayuṃ.</p>
<p><a class='sc' id='107'></a><a class='ms' id='p_23J_1847'></a><a class='msdiv' id='msdiv525'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adaṃsu ujubhūtesu,<br>
vippasannena cetasā.</p>
<p><a class='sc' id='108'></a><a class='ms' id='p_23J_1848'></a><a class='msdiv' id='msdiv526'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.</p>
<p><a class='sc' id='109'></a><a class='ms' id='p_23J_1849'></a><a class='msdiv' id='msdiv527'></a>Uposathaṃ upavasuṃ,<br>
sadā sīlesu saṃvutā;<br>
Saṃyamā saṃvibhāgā ca,<br>
te vimānasmi modare”.</p>
<p><a class='sc' id='110'></a><a class='pts' id='pts6.121'></a><a class='ms' id='p_23J_1850'></a><a class='msdiv' id='msdiv528'></a>“Pabhāsati midaṃ byamhaṃ,<br>
phalikāsu sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ.</p>
<p><a class='sc' id='111'></a><a class='ms' id='p_23J_1851'></a><a class='msdiv' id='msdiv529'></a>Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānāpupphadumāyutā.</p>
<p><a class='sc' id='112'></a><a class='ms' id='p_23J_1852'></a><a class='msdiv' id='msdiv530'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class='sc' id='113'></a><a class='ms' id='p_23J_1853'></a><a class='msdiv' id='msdiv531'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='114'></a><a class='ms' id='p_23J_1854'></a><a class='msdiv' id='msdiv532'></a>“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class='sc' id='115'></a><a class='ms' id='p_23J_1855'></a><a class='msdiv' id='msdiv533'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class='sc' id='116'></a><a class='ms' id='p_23J_1856'></a><a class='msdiv' id='msdiv534'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.</p>
<p><a class='sc' id='117'></a><a class='ms' id='p_23J_1857'></a><a class='msdiv' id='msdiv535'></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class='sc' id='118'></a><a class='ms' id='p_23J_1858'></a><a class='msdiv' id='msdiv536'></a>“Pabhāsati midaṃ byamhaṃ,<br>
<span class='var' id='note1266' title='phaḷikāsu (pts1)'>phalikāsu</span> sunimmitaṃ;<br>
Nārīvaragaṇākiṇṇaṃ,<br>
kūṭāgāravarocitaṃ.</p>
<p><a class='sc' id='119'></a><a class='pts' id='pts6.122'></a><a class='ms' id='p_23J_1859'></a><a class='msdiv' id='msdiv537'></a>Upetaṃ annapānehi,<br>
naccagītehi cūbhayaṃ;<br>
Najjo cānupariyāti,<br>
nānāpupphadumāyutā.</p>
<p><a class='sc' id='120'></a><a class='ms' id='p_23J_1860'></a><a class='msdiv' id='msdiv538'></a>Rājāyatanā kapitthā ca,<br>
ambā sālā ca jambuyo;<br>
Tindukā ca piyālā ca,<br>
dumā niccaphalā bahū.</p>
<p><a class='sc' id='121'></a><a class='ms' id='p_23J_1861'></a><a class='msdiv' id='msdiv539'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class='sc' id='122'></a><a class='ms' id='p_23J_1862'></a><a class='msdiv' id='msdiv540'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='123'></a><a class='ms' id='p_23J_1863'></a><a class='msdiv' id='msdiv541'></a>“Mithilāyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class='sc' id='124'></a><a class='ms' id='p_23J_1864'></a><a class='msdiv' id='msdiv542'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class='sc' id='125'></a><a class='ms' id='p_23J_1865'></a><a class='msdiv' id='msdiv543'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.</p>
<p><a class='sc' id='126'></a><a class='ms' id='p_23J_1866'></a><a class='msdiv' id='msdiv544'></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class='sc' id='127'></a><a class='ms' id='p_23J_1867'></a><a class='msdiv' id='msdiv545'></a>“Pabhāsati midaṃ byamhaṃ,<br>
veḷuriyāsu nimmitaṃ;<br>
Upetaṃ bhūmibhāgehi,<br>
vibhattaṃ bhāgaso mitaṃ.</p>
<p><a class='sc' id='128'></a><a class='ms' id='p_23J_1868'></a><a class='msdiv' id='msdiv546'></a>Āḷambarā mudiṅgā ca,<br>
naccagītā suvāditā;<br>
Dibyā saddā niccharanti,<br>
savanīyā manoramā.</p>
<p><a class='sc' id='129'></a><a class='ms' id='p_23J_1869'></a><a class='msdiv' id='msdiv547'></a>Nāhaṃ evaṃgataṃ <span class='var' id='note1267' title='jātuṃ (pts1) | jātaṃ (mr)'>jātu</span>,<br>
<span class='var' id='note1268' title='evaṃsuruciyaṃ (c1)'>evaṃsuruciraṃ</span> pure;<br>
Saddaṃ samabhijānāmi,<br>
diṭṭhaṃ vā yadi vā sutaṃ.</p>
<p><a class='sc' id='130'></a><a class='pts' id='pts6.123'></a><a class='ms' id='p_23J_1870'></a><a class='msdiv' id='msdiv548'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class='sc' id='131'></a><a class='ms' id='p_23J_1871'></a><a class='msdiv' id='msdiv549'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='132'></a><a class='ms' id='p_23J_1872'></a><a class='msdiv' id='msdiv550'></a>“Bārāṇasiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class='sc' id='133'></a><a class='ms' id='p_23J_1873'></a><a class='msdiv' id='msdiv551'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class='sc' id='134'></a><a class='ms' id='p_23J_1874'></a><a class='msdiv' id='msdiv552'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.</p>
<p><a class='sc' id='135'></a><a class='ms' id='p_23J_1875'></a><a class='msdiv' id='msdiv553'></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class='sc' id='136'></a><a class='ms' id='p_23J_1876'></a><a class='msdiv' id='msdiv554'></a>“Yathā udayamādicco,<br>
hoti lohitako mahā;<br>
Tathūpamaṃ idaṃ byamhaṃ,<br>
jātarūpassa nimmitaṃ.</p>
<p><a class='sc' id='137'></a><a class='ms' id='p_23J_1877'></a><a class='msdiv' id='msdiv555'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ayaṃ nu macco kimakāsi sādhuṃ,<br>
Yo modatī saggapatto vimāne”.</p>
<p><a class='sc' id='138'></a><a class='ms' id='p_23J_1878'></a><a class='msdiv' id='msdiv556'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='139'></a><a class='ms' id='p_23J_1879'></a><a class='msdiv' id='msdiv557'></a>“Sāvatthiyaṃ gahapati,<br>
esa dānapatī ahu;<br>
Ārāme udapāne ca,<br>
papā saṅkamanāni ca;<br>
Arahante sītibhūte,<br>
sakkaccaṃ paṭipādayi.</p>
<p><a class='sc' id='140'></a><a class='ms' id='p_23J_1880'></a><a class='msdiv' id='msdiv558'></a>Cīvaraṃ piṇḍapātañca,<br>
paccayaṃ sayanāsanaṃ;<br>
Adāsi ujubhūtesu,<br>
vippasannena cetasā.</p>
<p><a class='sc' id='141'></a><a class='ms' id='p_23J_1881'></a><a class='msdiv' id='msdiv559'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
aṭṭhaṅgasusamāhitaṃ.</p>
<p><a class='sc' id='142'></a><a class='ms' id='p_23J_1882'></a><a class='msdiv' id='msdiv560'></a>Uposathaṃ upavasī,<br>
sadā sīlesu saṃvuto;<br>
Saṃyamā saṃvibhāgā ca,<br>
so vimānasmi modati”.</p>
<p><a class='sc' id='143'></a><a class='pts' id='pts6.124'></a><a class='ms' id='p_23J_1883'></a><a class='msdiv' id='msdiv561'></a>“<span class='var' id='note1269' title='vehāyasā me (c1)'>Vehāyasāme</span> bahukā,<br>
jātarūpassa nimmitā;<br>
Daddallamānā ābhenti,<br>
vijjuvabbhaghanantare.</p>
<p><a class='sc' id='144'></a><a class='ms' id='p_23J_1884'></a><span class='var' id='note1270' title='tattha yakkhā mahiddhikā,'>()</span></p>
<p><a class='sc' id='145'></a><a class='ms' id='p_23J_1885'></a><a class='msdiv' id='msdiv562'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Ime nu maccā kimakaṃsu sādhuṃ,<br>
Ye modare saggapattā vimāne”.</p>
<p><a class='sc' id='146'></a><a class='ms' id='p_23J_1886'></a><a class='msdiv' id='msdiv563'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='147'></a><a class='ms' id='p_23J_1887'></a><a class='msdiv' id='msdiv564'></a>“Saddhāya suniviṭṭhāya,<br>
saddhamme suppavedite;<br>
Akaṃsu satthu vacanaṃ,<br>
<span class='var' id='note1271' title='sammāsambuddhasāvakā (s2, s3) | sammāsambuddhasāsanaṃ (pts1)'>sammāsambuddhasāsane</span>;<br>
Tesaṃ etāni ṭhānāni,<br>
yāni tvaṃ rāja passasi.</p>
<p><a class='sc' id='148'></a><a class='ms' id='p_23J_1888'></a><a class='msdiv' id='msdiv565'></a><span class='var' id='note1272' title='viditā (pts1, c1)'>Viditāni</span> te mahārāja,<br>
<span class='var' id='note1273' title='āvāsā (pts1, c1)'>āvāsaṃ</span> pāpakamminaṃ;<br>
Atho kalyāṇakammānaṃ,<br>
ṭhānāni viditāni te;<br>
Uyyāhi dāni rājīsi,<br>
devarājassa santike”.</p>
<p><a class='sc' id='149'></a><a class='pts' id='pts6.125'></a><a class='ms' id='p_23J_1889'></a><a class='msdiv' id='msdiv566'></a>Sahassayuttaṃ hayavāhiṃ,<br>
dibbayānamadhiṭṭhito;<br>
Yāyamāno mahārājā,<br>
addā sīdantare nage;<br>
Disvānāmantayī sūtaṃ,<br>
“ime ke nāma pabbatā”.</p>
<p><a class='sc' id='150'></a><a class='ms' id='p_23J_1890'></a><a class='msdiv' id='msdiv567'></a><span class='var' id='note1274' title=' ayaṃ gāthā sī , syā2, syā3, pā1 potthakesu aṭṭhakathāyañca na'>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato</span>.</p>
<p><a class='sc' id='151'></a><a class='ms' id='p_23J_1891'></a><a class='msdiv' id='msdiv568'></a>“Sudassano karavīko,<br>
<span class='var' id='note1276' title='isindharo (s2, s3) | īsandharo (mr)'>īsadharo</span> yugandharo;<br>
Nemindharo vinatako,<br>
assakaṇṇo girī brahā.</p>
<p><a class='sc' id='152'></a><a class='ms' id='p_23J_1892'></a><a class='msdiv' id='msdiv569'></a>Ete sīdantare nagā,<br>
anupubbasamuggatā;<br>
Mahārājānamāvāsā,<br>
yāni tvaṃ rāja passasi”.</p>
<p><a class='sc' id='153'></a><a class='ms' id='p_23J_1893'></a><a class='msdiv' id='msdiv570'></a>“Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva <span class='var' id='note1277' title='purakkhitaṃ (s2, s3, mr)'>surakkhitaṃ</span>.</p>
<p><a class='sc' id='154'></a><a class='pts' id='pts6.126'></a><a class='ms' id='p_23J_1894'></a><a class='msdiv' id='msdiv571'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu dvāraṃ <span class='var' id='note1278' title='kimabhiññamāhu (bj, pts1)'>kimabhaññamāhu</span>,<br>
<span class='var' id='note1279' title=' ayaṃ pāṭho syā2, syā3 potthakeyeva'>Manorama dissati dūratova</span>”.</p>
<p><a class='sc' id='155'></a><a class='ms' id='p_23J_1895'></a><a class='msdiv' id='msdiv572'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='156'></a><a class='ms' id='p_23J_1896'></a><a class='msdiv' id='msdiv573'></a>“Citrakūṭoti yaṃ āhu,<br>
devarājapavesanaṃ;<br>
Sudassanassa girino,<br>
dvārañhetaṃ pakāsati.</p>
<p><a class='sc' id='157'></a><a class='ms' id='p_23J_1897'></a><a class='msdiv' id='msdiv574'></a>Anekarūpaṃ ruciraṃ,<br>
nānācitraṃ pakāsati;<br>
Ākiṇṇaṃ indasadisehi,<br>
byaggheheva surakkhitaṃ;<br>
Pavisetena rājīsi,<br>
arajaṃ bhūmimakkama”.</p>
<p><a class='sc' id='158'></a><a class='ms' id='p_23J_1898'></a><a class='msdiv' id='msdiv575'></a>Sahassayuttaṃ hayavāhiṃ,<br>
dibbayānamadhiṭṭhito;<br>
Yāyamāno mahārājā,<br>
addā devasabhaṃ idaṃ.</p>
<p><a class='sc' id='159'></a><a class='ms' id='p_23J_1899'></a><a class='msdiv' id='msdiv576'></a>“Yathā sarade <span class='var' id='note1281' title='ākāso (bj, s2, s3, pts1)'>ākāse</span>,<br>
nīlobhāso padissati;<br>
Tathūpamaṃ idaṃ byamhaṃ,<br>
veḷuriyāsu nimmitaṃ.</p>
<p><a class='sc' id='160'></a><a class='ms' id='p_23J_1900'></a><a class='msdiv' id='msdiv577'></a>Vittī hi maṃ vindati sūta disvā,<br>
Pucchāmi taṃ mātali devasārathi;<br>
Imaṃ nu byamhaṃ <span class='var' id='note1282' title='kimabhiññamāhu (bj, pts1)'>kimabhaññamāhu</span>,<br>
Manorama dissati dūratova”.</p>
<p><a class='sc' id='161'></a><a class='ms' id='p_23J_1901'></a><a class='msdiv' id='msdiv578'></a>Tassa puṭṭho viyākāsi,<br>
mātali devasārathi;<br>
Vipākaṃ puññakammānaṃ,<br>
jānaṃ akkhāsijānato.</p>
<p><a class='sc' id='162'></a><a class='pts' id='pts6.127'></a><a class='ms' id='p_23J_1902'></a><a class='msdiv' id='msdiv579'></a>“Sudhammā iti yaṃ āhu,<br>
<span class='var' id='note1283' title='esesā (s2, s3, mr)'>passesā</span> dissate sabhā;<br>
Veḷuriyārucirā citrā,<br>
dhārayanti sunimmitā.</p>
<p><a class='sc' id='163'></a><a class='ms' id='p_23J_1903'></a><a class='msdiv' id='msdiv580'></a>Aṭṭhaṃsā sukatā thambhā,<br>
sabbe veḷuriyāmayā;<br>
Yattha devā tāvatiṃsā,<br>
sabbe indapurohitā.</p>
<p><a class='sc' id='164'></a><a class='ms' id='p_23J_1904'></a><a class='msdiv' id='msdiv581'></a>Atthaṃ devamanussānaṃ,<br>
cintayantā samacchare;<br>
Pavisetena rājīsi,<br>
devānaṃ anumodanaṃ”.</p>
<p><a class='sc' id='165'></a><a class='ms' id='p_23J_1905'></a><a class='msdiv' id='msdiv582'></a>Taṃ devā paṭinandiṃsu,<br>
disvā rājānamāgataṃ;<br>
“Svāgataṃ te mahārāja,<br>
atho te adurāgataṃ;<br>
Nisīda dāni rājīsi,<br>
devarājassa santike”.</p>
<p><a class='sc' id='166'></a><a class='ms' id='p_23J_1906'></a><a class='msdiv' id='msdiv583'></a>Sakkopi <span class='var' id='note1284' title='paṭinanditvā (mr)'>paṭinandittha</span>,<br>
vedehaṃ mithilaggahaṃ;<br>
<span class='var' id='note1285' title='nimantayi ca (bj, pts1)'>Nimantayittha</span> kāmehi,<br>
āsanena ca vāsavo.</p>
<p><a class='sc' id='167'></a><a class='ms' id='p_23J_1907'></a><a class='msdiv' id='msdiv584'></a>“Sādhu khosi anuppatto,<br>
āvāsaṃ vasavattinaṃ;<br>
Vasa devesu rājīsi,<br>
sabbakāmasamiddhisu;<br>
Tāvatiṃsesu devesu,<br>
bhuñja kāme amānuse”.</p>
<p><a class='sc' id='168'></a><a class='ms' id='p_23J_1908'></a><a class='msdiv' id='msdiv585'></a>“Yathā yācitakaṃ yānaṃ,<br>
yathā yācitakaṃ dhanaṃ;<br>
Evaṃsampadamevetaṃ,<br>
yaṃ parato dānapaccayā.</p>
<p><a class='sc' id='169'></a><a class='pts' id='pts6.128'></a><a class='ms' id='p_23J_1909'></a><a class='msdiv' id='msdiv586'></a>Na cāhametamicchāmi,<br>
yaṃ parato dānapaccayā;<br>
Sayaṃkatāni puññāni,<br>
taṃ me <span class='var' id='note1286' title='āveṇiyaṃ (bj, pts1) | āveniyaṃ (s2, s3) | āvenikaṃ (mr)'>āveṇikaṃ</span> dhanaṃ.</p>
<p><a class='sc' id='170'></a><a class='ms' id='p_23J_1910'></a><a class='msdiv' id='msdiv587'></a>Sohaṃ gantvā manussesu,<br>
kāhāmi kusalaṃ bahuṃ;<br>
Dānena samacariyāya,<br>
saṃyamena damena ca;<br>
Yaṃ katvā sukhito hoti,<br>
na ca pacchānutappati”.</p>
<p><a class='sc' id='171'></a><a class='ms' id='p_23J_1911'></a><a class='msdiv' id='msdiv588'></a>“Bahūpakāro no bhavaṃ,<br>
mātali devasārathi;<br>
Yo me kalyāṇakammānaṃ,<br>
<span class='var' id='note1287' title='pāpāni paṭidassayi (bj) | paṭidaṃsayīti (pts1)'>pāpānaṃ paṭidassayi</span>”.</p>
<p><a class='sc' id='172'></a><a class='pts' id='pts6.129'></a><a class='ms' id='p_23J_1912'></a><a class='msdiv' id='msdiv589'></a>Idaṃ vatvā nimirājā,<br>
vedeho mithilaggaho;<br>
Puthuyaññaṃ yajitvāna,<br>
saṃyamaṃ ajjhupāgamīti.</p>
</blockquote>
<p class='endsutta'><a class='sc' id='173'></a><a class='ms' id='p_23J_1913'></a><span class='var' id='note1288' title='nemirājajātakaṃ (s2, s3)'>Nimijātakaṃ</span> catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
