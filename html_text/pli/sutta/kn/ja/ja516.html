<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja516' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>516. Mahākapijātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.68'></a><a class='ms' id='p_22J_3438'></a><a class='msdiv' id='msdiv178'></a><span class='var' id='note2164' title='bārāṇassaṃ (bj, pts1)'>Bārāṇasyaṃ</span> ahū rājā,<br>
kāsīnaṃ raṭṭhavaḍḍhano;<br>
Mittāmaccaparibyūḷho,<br>
agamāsi <span class='var' id='note2165' title='migājiraṃ (bj) | migāciraṃ (pts1)'>migājinaṃ</span>.</p>
<p><a class='sc' id='2'></a><a class='pts' id='pts5.69'></a><a class='ms' id='p_22J_3439'></a><a class='msdiv' id='msdiv179'></a>Tattha brāhmaṇamaddakkhi,<br>
setaṃ citraṃ kilāsinaṃ;<br>
Viddhastaṃ koviḷāraṃva,<br>
kisaṃ dhamanisanthataṃ.</p>
<p><a class='sc' id='3'></a><a class='ms' id='p_22J_3440'></a><a class='msdiv' id='msdiv180'></a>Paramakāruññataṃ pattaṃ,<br>
disvā kicchagataṃ naraṃ;<br>
Avaca byamhito rājā,<br>
“yakkhānaṃ katamo nusi.</p>
<p><a class='sc' id='4'></a><a class='ms' id='p_22J_3441'></a><a class='msdiv' id='msdiv181'></a>Hatthapādā ca te setā,<br>
tato <span class='var' id='note2166' title='setataro (pts1)'>setataraṃ</span> siro;<br>
Gattaṃ kammāsavaṇṇaṃ te,<br>
kilāsabahulo casi.</p>
<p><a class='sc' id='5'></a><a class='ms' id='p_22J_3442'></a><a class='msdiv' id='msdiv182'></a><span class='var' id='note2167' title='vaṭṭanāvali (s2, s3) | vaṭṭhanāvali (pts1)'>Vaṭṭanāvaḷi</span> saṅkāsā,<br>
piṭṭhi te ninnatunnatā;<br>
<span class='var' id='note2168' title='kāḷapabbā ca (s2, s3) | kāḷā pabbā ca (pts1)'>Kāḷapabbāva</span> te aṅgā,<br>
nāññaṃ passāmi edisaṃ.</p>
<p><a class='sc' id='6'></a><a class='ms' id='p_22J_3443'></a><a class='msdiv' id='msdiv183'></a>Ugghaṭṭapādo tasito,<br>
kiso dhamanisanthato;<br>
Chāto <span class='var' id='note2169' title='atittarūposi (s2, s3, Ma-aka) | ādittarūposi (mr)'>ātattarūposi</span>,<br>
kutosi kattha gacchasi.</p>
<p><a class='sc' id='7'></a><a class='ms' id='p_22J_3444'></a><a class='msdiv' id='msdiv184'></a>Duddasī appakārosi,<br>
dubbaṇṇo bhīmadassano;<br>
Janetti yāpi te mātā,<br>
na taṃ iccheyya passituṃ.</p>
<p><a class='sc' id='8'></a><a class='ms' id='p_22J_3445'></a><a class='msdiv' id='msdiv185'></a>Kiṃ <span class='var' id='note2170' title='kammamakarā (bj, s2, s3, pts1)'>kammamakaraṃ</span> pubbe,<br>
Kaṃ avajjhaṃ aghātayi;<br>
Kibbisaṃ yaṃ karitvāna,<br>
Idaṃ dukkhaṃ upāgami”.</p>
<p><a class='sc' id='9'></a><a class='ms' id='p_22J_3446'></a><a class='msdiv' id='msdiv186'></a>“Taggha te ahamakkhissaṃ,<br>
yathāpi kusalo tathā;<br>
Saccavādiñhi lokasmiṃ,<br>
pasaṃsantīdha paṇḍitā.</p>
<p><a class='sc' id='10'></a><a class='pts' id='pts5.70'></a><a class='ms' id='p_22J_3447'></a><a class='msdiv' id='msdiv187'></a>Eko caraṃ gogaveso,<br>
mūḷho accasariṃ vane;<br>
Araññe <span class='var' id='note2171' title='īriṇe (bj, s2, s3, pts1)'>irīṇe</span> vivane,<br>
nānākuñjarasevite.</p>
<p><a class='sc' id='11'></a><a class='ms' id='p_22J_3448'></a><a class='msdiv' id='msdiv188'></a>Vāḷamigānucarite,<br>
vippanaṭṭhosmi kānane;<br>
Acariṃ tattha sattāhaṃ,<br>
<span class='var' id='note2172' title='khuppipāsā samappito (bj, pts1)'>khuppipāsasamappito</span>.</p>
<p><a class='sc' id='12'></a><a class='ms' id='p_22J_3449'></a><a class='msdiv' id='msdiv189'></a>Tattha tindukamaddakkhiṃ,<br>
visamaṭṭhaṃ bubhukkhito;<br>
Papātamabhilambantaṃ,<br>
sampannaphaladhārinaṃ.</p>
<p><a class='sc' id='13'></a><a class='ms' id='p_22J_3450'></a><a class='msdiv' id='msdiv190'></a>Vātassitāni bhakkhesiṃ,<br>
tāni rucciṃsu me bhusaṃ;<br>
Atitto <span class='var' id='note2173' title='... māruyha (bj, s2, s3)'>rukkhamārūhiṃ</span>,<br>
tattha hessāmi āsito.</p>
<p><a class='sc' id='14'></a><a class='ms' id='p_22J_3451'></a><a class='msdiv' id='msdiv191'></a>Ekaṃ me bhakkhitaṃ āsi,<br>
dutiyaṃ abhipatthitaṃ;<br>
Tato sā bhañjatha sākhā,<br>
chinnā pharasunā viya.</p>
<p><a class='sc' id='15'></a><a class='ms' id='p_22J_3452'></a><a class='msdiv' id='msdiv192'></a>Sohaṃ sahāva sākhāhi,<br>
uddhampādo avaṃsiro;<br>
Appatiṭṭhe anālambe,<br>
giriduggasmi pāpataṃ.</p>
<p><a class='sc' id='16'></a><a class='ms' id='p_22J_3453'></a><a class='msdiv' id='msdiv193'></a>Yasmā ca vāri gambhīraṃ,<br>
tasmā na <span class='var' id='note2174' title='samapajjasiṃ (bj) | samabhajjisaṃ (pts1)'>samapajjisaṃ</span>;<br>
Tattha sesiṃ nirānando,<br>
<span class='var' id='note2175' title='anātho (bj)'>anūnā</span> dasa rattiyo.</p>
<p><a class='sc' id='17'></a><a class='ms' id='p_22J_3454'></a><a class='msdiv' id='msdiv194'></a>Athettha kapi <span class='var' id='note2176' title='māgacchi (s2, s3, mr)'>māgañchi</span>,<br>
gonaṅgulo darīcaro;<br>
Sākhāhi sākhaṃ vicaranto,<br>
khādamāno dumapphalaṃ.</p>
<p><a class='sc' id='18'></a><a class='ms' id='p_22J_3455'></a><a class='msdiv' id='msdiv195'></a>So maṃ disvā kisaṃ paṇḍuṃ,<br>
kāruññamakaraṃ mayi;<br>
Ambho ko nāma so ettha,<br>
evaṃ dukkhena aṭṭito.</p>
<p><a class='sc' id='19'></a><a class='ms' id='p_22J_3456'></a><a class='msdiv' id='msdiv196'></a>Manusso amanusso vā,<br>
attānaṃ me pavedaya;<br>
Tassañjaliṃ paṇāmetvā,<br>
idaṃ vacanamabraviṃ.</p>
<p><a class='sc' id='20'></a><a class='ms' id='p_22J_3457'></a><a class='msdiv' id='msdiv197'></a>Manussohaṃ <span class='var' id='note2177' title='vasampatto (s2, mr) | vasaṃ patto (pts1)'>byasampatto</span>,<br>
sā me natthi ito gati;<br>
Taṃ vo vadāmi bhaddaṃ vo,<br>
tvañca me saraṇaṃ bhava.</p>
<p><a class='sc' id='21'></a><a class='ms' id='p_22J_3458'></a><a class='msdiv' id='msdiv198'></a><span class='var' id='note2178' title='garu (bj, pts1)'>Garuṃ</span> silaṃ gahetvāna,<br>
<span class='var' id='note2179' title='vicaraṃ (bj) | vicari (pts1)'>vicarī</span> pabbate kapi;<br>
Silāya yoggaṃ katvāna,<br>
nisabho etadabravi.</p>
<p><a class='sc' id='22'></a><a class='ms' id='p_22J_3459'></a><a class='msdiv' id='msdiv199'></a>Ehi me piṭṭhimāruyha,<br>
gīvaṃ gaṇhāhi bāhubhi;<br>
Ahaṃ taṃ uddharissāmi,<br>
giriduggata vegasā.</p>
<p><a class='sc' id='23'></a><a class='ms' id='p_22J_3460'></a><a class='msdiv' id='msdiv200'></a>Tassa taṃ vacanaṃ sutvā,<br>
vānarindassa sirīmato;<br>
Piṭṭhimāruyha dhīrassa,<br>
gīvaṃ bāhāhi aggahiṃ.</p>
<p><a class='sc' id='24'></a><a class='ms' id='p_22J_3461'></a><a class='msdiv' id='msdiv201'></a>So maṃ tato samuṭṭhāsi,<br>
<span class='var' id='note2180' title='tejasī (s2, s3, pts1, mr)'>tejassī</span> balavā kapi;<br>
Vihaññamāno kicchena,<br>
giriduggata vegasā.</p>
<p><a class='sc' id='25'></a><a class='ms' id='p_22J_3462'></a><a class='msdiv' id='msdiv202'></a>Uddharitvāna maṃ santo,<br>
nisabho etadabravi;<br>
Iṅgha maṃ samma rakkhassu,<br>
pasupissaṃ muhuttakaṃ.</p>
<p><a class='sc' id='26'></a><a class='pts' id='pts5.71'></a><a class='ms' id='p_22J_3463'></a><a class='msdiv' id='msdiv203'></a>Sīhā byagghā ca dīpī ca,<br>
acchakokataracchayo;<br>
Te maṃ pamattaṃ hiṃseyyuṃ,<br>
te <span class='var' id='note2181' title='disvāna vāraya (pts1)'>tvaṃ disvā nivāraya</span>.</p>
<p><a class='sc' id='27'></a><a class='ms' id='p_22J_3464'></a><a class='msdiv' id='msdiv204'></a>Evaṃ me <span class='var' id='note2182' title='paritātūna (pts1) | parittātuna (mr)'>parittātūna</span>,<br>
pasupī so muhuttakaṃ;<br>
Tadāhaṃ pāpikaṃ diṭṭhiṃ,<br>
paṭilacchiṃ ayoniso.</p>
<p><a class='sc' id='28'></a><a class='ms' id='p_22J_3465'></a><a class='msdiv' id='msdiv205'></a>Bhakkho ayaṃ manussānaṃ,<br>
yathā caññe vane migā;<br>
Yaṃ nūnimaṃ vadhitvāna,<br>
chāto khādeyya vānaraṃ.</p>
<p><a class='sc' id='29'></a><a class='ms' id='p_22J_3466'></a><a class='msdiv' id='msdiv206'></a><span class='var' id='note2183' title='āsito (pts1)'>Asito</span> ca gamissāmi,<br>
maṃsamādāya sambalaṃ;<br>
Kantāraṃ nittharissāmi,<br>
pātheyyaṃ me bhavissati.</p>
<p><a class='sc' id='30'></a><a class='ms' id='p_22J_3467'></a><a class='msdiv' id='msdiv207'></a>Tato silaṃ gahetvāna,<br>
matthakaṃ sannitāḷayiṃ;<br>
Mama <span class='var' id='note2184' title='bhatta ... (bj, s2, s3) | hattha ... (pts1)'>gattakilantassa</span>,<br>
pahāro dubbalo ahu.</p>
<p><a class='sc' id='31'></a><a class='ms' id='p_22J_3468'></a><a class='msdiv' id='msdiv208'></a>So ca vegenudappatto,<br>
kapi <span class='var' id='note2185' title='rudhira (bj)'>ruhira</span> makkhito;<br>
Assupuṇṇehi nettehi,<br>
rodanto maṃ udikkhati.</p>
<p><a class='sc' id='32'></a><a class='ms' id='p_22J_3469'></a><a class='msdiv' id='msdiv209'></a>‘Māyyomaṃ kari bhaddante,<br>
tvañca nāmedisaṃ kari;<br>
Tvañca kho nāma <span class='var' id='note2186' title='dīghāyu (bj, pts1)'>dīghāvu</span>,<br>
<span class='var' id='note2187' title='aññaṃ (pts1)'>aññe</span> vāretumarahasi.</p>
<p><a class='sc' id='33'></a><a class='ms' id='p_22J_3470'></a><a class='msdiv' id='msdiv210'></a>Aho vata re purisa,<br>
tāvadukkarakāraka;<br>
Edisā visamā duggā,<br>
papātā <span class='var' id='note2188' title='uddhaṭo (pts1)'>uddhato</span> mayā.</p>
<p><a class='sc' id='34'></a><a class='ms' id='p_22J_3471'></a><a class='msdiv' id='msdiv211'></a>Ānīto paralokāva,<br>
dubbheyyaṃ maṃ amaññatha;<br>
Taṃ tena pāpadhammena,<br>
pāpaṃ pāpena cintitaṃ.</p>
<p><a class='sc' id='35'></a><a class='ms' id='p_22J_3472'></a><a class='msdiv' id='msdiv212'></a>Mā heva tvaṃ adhammaṭṭha,<br>
vedanaṃ kaṭukaṃ phusi;<br>
Mā heva pāpakammaṃ taṃ,<br>
phalaṃ veḷuṃva taṃ vadhi.</p>
<p><a class='sc' id='36'></a><a class='ms' id='p_22J_3473'></a><a class='msdiv' id='msdiv213'></a>Tayime natthi vissāso,<br>
<span class='var' id='note2189' title='pāpadhammo asaññato (bj) | pāpadhammaṃ amaññatha (pts1)'>pāpadhamma asaññata</span>;<br>
Ehi me piṭṭhito gaccha,<br>
dissamānova santike.</p>
<p><a class='sc' id='37'></a><a class='ms' id='p_22J_3474'></a><a class='msdiv' id='msdiv214'></a>Muttosi hatthā vāḷānaṃ,<br>
pattosi mānusiṃ padaṃ;<br>
Esa maggo adhammaṭṭha,<br>
tena gaccha yathāsukhaṃ’.</p>
<p><a class='sc' id='38'></a><a class='ms' id='p_22J_3475'></a><a class='msdiv' id='msdiv215'></a>Idaṃ vatvā giricaro,<br>
<span class='var' id='note2190' title='ruhiraṃ (s2, s3, mr)'>rahade</span> pakkhalya matthakaṃ;<br>
Assūni sampamajjitvā,<br>
tato pabbatamāruhi.</p>
<p><a class='sc' id='39'></a><a class='ms' id='p_22J_3476'></a><a class='msdiv' id='msdiv216'></a>Sohaṃ tenābhisattosmi,<br>
pariḷāhena aṭṭito;<br>
Ḍayhamānena gattena,<br>
vāriṃ pātuṃ upāgamiṃ.</p>
<p><a class='sc' id='40'></a><a class='ms' id='p_22J_3477'></a><a class='msdiv' id='msdiv217'></a>Agginā viya santatto,<br>
rahado ruhiramakkhito;<br>
Pubbalohitasaṅkāso,<br>
sabbo me samapajjatha.</p>
<p><a class='sc' id='41'></a><a class='pts' id='pts5.72'></a><a class='ms' id='p_22J_3478'></a><a class='msdiv' id='msdiv218'></a>Yāvanto udabindūni,<br>
kāyasmiṃ nipatiṃsu me;<br>
Tāvanto <span class='var' id='note2191' title='gaṇḍū (bj, pts1) | gaṇḍu (s2, s3)'>gaṇḍa</span> jāyetha,<br>
addhabeluvasādisā.</p>
<p><a class='sc' id='42'></a><a class='ms' id='p_22J_3479'></a><a class='msdiv' id='msdiv219'></a>Pabhinnā pagghariṃsu me,<br>
kuṇapā pubbalohitā;<br>
Yena yeneva gacchāmi,<br>
gāmesu nigamesu ca.</p>
<p><a class='sc' id='43'></a><a class='ms' id='p_22J_3480'></a><a class='msdiv' id='msdiv220'></a>Daṇḍahatthā nivārenti,<br>
itthiyo purisā ca maṃ;<br>
<span class='var' id='note2192' title='okiṇṇā (bj)'>Okkitā</span> pūtigandhena,<br>
māssu orena <span class='var' id='note2193' title='māgamā (pts1)'>āgamā</span>.</p>
<p><a class='sc' id='44'></a><a class='ms' id='p_22J_3481'></a><a class='msdiv' id='msdiv221'></a>Etādisaṃ idaṃ dukkhaṃ,<br>
satta vassāni dāni me;<br>
Anubhomi sakaṃ kammaṃ,<br>
pubbe dukkaṭamattano.</p>
<p><a class='sc' id='45'></a><a class='ms' id='p_22J_3482'></a><a class='msdiv' id='msdiv222'></a>Taṃ vo vadāmi <span class='var' id='note2194' title='bhaddaṃ vo (bj, pts1)'>bhaddante</span>,<br>
yāvantettha samāgatā;<br>
Māssu <span class='var' id='note2195' title='mittānaṃ (pts1)'>mittāna</span> dubbhittho,<br>
mittadubbho hi pāpako.</p>
<p><a class='sc' id='46'></a><a class='ms' id='p_22J_3483'></a><a class='msdiv' id='msdiv223'></a>Kuṭṭhī kilāsī bhavati,<br>
yo <span class='var' id='note2196' title='yo mittānaṃ idhaddubhi (bj) | yo mittānīdha dubbhati (s2, s3) | yo mittānaṃ idha dubbhati (pts1)'>mittānidha dubbhati</span>;<br>
Kāyassa bhedā <span class='var' id='note2197' title='mittadubbhī (s2, s3, mr)'>mittaddu</span>,<br>
nirayaṃ <span class='var' id='note2198' title='so upapajjatīti (bj, s2, s3, pts1)'>sopapajjatī”ti</span>.</p>
</blockquote>
<p class='endsutta'><a class='sc' id='47'></a><a class='ms' id='p_22J_3484'></a>Mahākapijātakaṃ chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
