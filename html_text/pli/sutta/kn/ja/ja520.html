<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja520' lang='pli'>
<header>
<ul>
<li class='division'>Jātaka</li>
<li>Tiṃsanipāta</li>
<li>Kiṃchandavagga</li>
</ul>
<h1>520. Gandhatindukajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.99'></a><a class='ms' id='p_22J_3596'></a><a class='msdiv' id='msdiv332'></a>“Appamādo <span class='var' id='note2296' title='amatapadaṃ (bj, pts1)'>amataṃ padaṃ</span>,<br>
Pamādo maccuno padaṃ;<br>
Appamattā na mīyanti,<br>
Ye pamattā yathā matā.</p>
<p><a class='sc' id='2'></a><a class='ms' id='p_22J_3597'></a><a class='msdiv' id='msdiv333'></a>Madā pamādo jāyetha,<br>
pamādā jāyate khayo;<br>
<span class='var' id='note2297' title='khayā ca dosā (bj)'>Khayā padosā</span> jāyanti,<br>
mā <span class='var' id='note2298' title='mā mado (bj, s2, s3, pts1)'>pamādo</span> <span class='var' id='note2299' title='bhāradhūsabha (mr)'>bharatūsabha</span>.</p>
<p><a class='sc' id='3'></a><a class='ms' id='p_22J_3598'></a><a class='msdiv' id='msdiv334'></a>Bahū hi khattiyā jīnā,<br>
atthaṃ raṭṭhaṃ pamādino;<br>
Athopi gāmino gāmā,<br>
anagārā agārino.</p>
<p><a class='sc' id='4'></a><a class='pts' id='pts5.100'></a><a class='ms' id='p_22J_3599'></a><a class='msdiv' id='msdiv335'></a>Khattiyassa pamattassa,<br>
raṭṭhasmiṃ raṭṭhavaḍḍhana;<br>
Sabbe bhogā vinassanti,<br>
rañño taṃ vuccate aghaṃ.</p>
<p><a class='sc' id='5'></a><a class='ms' id='p_22J_3600'></a><a class='msdiv' id='msdiv336'></a>Nesa dhammo mahārāja,<br>
ativelaṃ pamajjasi;<br>
Iddhaṃ phītaṃ janapadaṃ,<br>
corā viddhaṃsayanti naṃ.</p>
<p><a class='sc' id='6'></a><a class='ms' id='p_22J_3601'></a><a class='msdiv' id='msdiv337'></a>Na te puttā bhavissanti,<br>
<span class='var' id='note2300' title='na hiraññanidhāniyā (mr)'>na hiraññaṃ na dhāniyaṃ</span>;<br>
Raṭṭhe viluppamānamhi,<br>
sabbabhogehi jiyyasi.</p>
<p><a class='sc' id='7'></a><a class='ms' id='p_22J_3602'></a><a class='msdiv' id='msdiv338'></a>Sabbabhogā parijiṇṇaṃ,<br>
rājānaṃ vāpi <span class='var' id='note2301' title='khattiya (pts1, mr)'>khattiyaṃ</span>;<br>
Ñātimittā suhajjā ca,<br>
na taṃ maññanti <span class='var' id='note2302' title='mantiyaṃ (s2, s3) | khattiyaṃ (pts1)'>māniyaṃ</span>.</p>
<p><a class='sc' id='8'></a><a class='ms' id='p_22J_3603'></a><a class='msdiv' id='msdiv339'></a>Hatthārohā anikaṭṭhā,<br>
rathikā pattikārakā;<br>
Tamevamupajīvantā,<br>
na taṃ maññanti māniyaṃ.</p>
<p><a class='sc' id='9'></a><a class='ms' id='p_22J_3604'></a><a class='msdiv' id='msdiv340'></a>Asaṃvihitakammantaṃ,<br>
bālaṃ dummantimantinaṃ;<br>
Sirī jahati dummedhaṃ,<br>
jiṇṇaṃva urago tacaṃ.</p>
<p><a class='sc' id='10'></a><a class='ms' id='p_22J_3605'></a><a class='msdiv' id='msdiv341'></a>Susaṃvihitakammantaṃ,<br>
kāluṭṭhāyiṃ atanditaṃ;<br>
Sabbe bhogābhivaḍḍhanti,<br>
gāvo sausabhāmiva.</p>
<p><a class='sc' id='11'></a><a class='ms' id='p_22J_3606'></a><a class='msdiv' id='msdiv342'></a>Upassutiṃ mahārāja,<br>
raṭṭhe janapade cara;<br>
Tattha disvā ca sutvā ca,<br>
tato <span class='var' id='note2303' title='tvaṃ (mr)'>taṃ</span> paṭipajjasi”.</p>
<p><a class='sc' id='12'></a><a class='pts' id='pts5.102'></a><a class='ms' id='p_22J_3607'></a><a class='msdiv' id='msdiv343'></a>“Evaṃ vedetu pañcālo,<br>
saṅgāme <span class='var' id='note2304' title='sarasamappito (bj, pts1)'>saramappito</span>;<br>
Yathāhamajja vedemi,<br>
kaṇṭakena samappito”.</p>
<p><a class='sc' id='13'></a><a class='ms' id='p_22J_3608'></a><a class='msdiv' id='msdiv344'></a>“Jiṇṇo dubbalacakkhūsi,<br>
na rūpaṃ sādhu passasi;<br>
Kiṃ tattha brahmadattassa,<br>
yaṃ taṃ <span class='var' id='note2305' title='maggheyya (pts1)'>maggeyya</span> kaṇṭako”.</p>
<p><a class='sc' id='14'></a><a class='ms' id='p_22J_3609'></a><a class='msdiv' id='msdiv345'></a>“Bahvettha brahmadattassa,<br>
<span class='var' id='note2306' title='yohaṃ (bj, s2, s3, pts1)'>Sohaṃ</span> <span class='var' id='note2307' title='maggosmi (pts1)'>maggasmi</span> brāhmaṇa;<br>
Arakkhitā jānapadā,<br>
Adhammabalinā hatā.</p>
<p><a class='sc' id='15'></a><a class='ms' id='p_22J_3610'></a><a class='msdiv' id='msdiv346'></a><span class='var' id='note2308' title='rattiñca (bj)'>Rattiñhi</span> corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.</p>
<p><a class='sc' id='16'></a><a class='ms' id='p_22J_3611'></a><a class='msdiv' id='msdiv347'></a>Etādise bhaye <span class='var' id='note2309' title='tāta (bj, pts1)'>jāte</span>,<br>
bhayaṭṭā <span class='var' id='note2310' title='tāva (bj, pts1)'>tāta</span> māṇavā;<br>
Nillenakāni kubbanti,<br>
vane āhatva kaṇṭakaṃ”.</p>
<p><a class='sc' id='17'></a><a class='pts' id='pts5.103'></a><a class='ms' id='p_22J_3612'></a><a class='msdiv' id='msdiv348'></a>“Kadāssu nāmayaṃ rājā,<br>
brahmadatto marissati;<br>
Yassa raṭṭhamhi jiyyanti,<br>
appatikā kumārikā”.</p>
<p><a class='sc' id='18'></a><a class='ms' id='p_22J_3613'></a><a class='msdiv' id='msdiv349'></a>“Dubbhāsitañhi te jammi,<br>
anatthapadakovide;<br>
Kuhiṃ rājā kumārīnaṃ,<br>
bhattāraṃ pariyesati”.</p>
<p><a class='sc' id='19'></a><a class='pts' id='pts5.104'></a><a class='ms' id='p_22J_3614'></a><a class='msdiv' id='msdiv350'></a>“Na me dubbhāsitaṃ brahme,<br>
kovidatthapadā ahaṃ;<br>
Arakkhitā jānapadā,<br>
adhammabalinā hatā.</p>
<p><a class='sc' id='20'></a><a class='ms' id='p_22J_3615'></a><a class='msdiv' id='msdiv351'></a>Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano;<br>
Dujjīve dubbhare dāre,<br>
kuto bhattā kumāriyo”.</p>
<p><a class='sc' id='21'></a><a class='ms' id='p_22J_3616'></a><a class='msdiv' id='msdiv352'></a>“Evaṃ sayatu pañcālo,<br>
saṅgāme sattiyā hato;<br>
Yathāyaṃ kapaṇo seti,<br>
hato phālena sāliyo”.</p>
<p><a class='sc' id='22'></a><a class='ms' id='p_22J_3617'></a><a class='msdiv' id='msdiv353'></a>“Adhammena tuvaṃ jamma,<br>
brahmadattassa kujjhasi;<br>
Yo tvaṃ sapasi rājānaṃ,<br>
aparajjhitvāna <span class='var' id='note2311' title='attanā (pts1)'>attano</span>”.</p>
<p><a class='sc' id='23'></a><a class='ms' id='p_22J_3618'></a><a class='msdiv' id='msdiv354'></a>“Dhammena brahmadattassa,<br>
ahaṃ kujjhāmi brāhmaṇa;<br>
Arakkhitā jānapadā,<br>
adhammabalinā hatā.</p>
<p><a class='sc' id='24'></a><a class='ms' id='p_22J_3619'></a><a class='msdiv' id='msdiv355'></a>Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.</p>
<p><a class='sc' id='25'></a><a class='pts' id='pts5.105'></a><a class='ms' id='p_22J_3620'></a><a class='msdiv' id='msdiv356'></a>Sā nūna puna re pakkā,<br>
vikāle bhattamāhari;<br>
Bhattahāriṃ apekkhanto,<br>
hato phālena sāliyo”.</p>
<p><a class='sc' id='26'></a><a class='ms' id='p_22J_3621'></a><a class='msdiv' id='msdiv357'></a>“Evaṃ haññatu pañcālo,<br>
saṅgāme <span class='var' id='note2312' title='daḷhaṃ (pts1)'>asinā hato</span>;<br>
Yathāhamajja pahato,<br>
khīrañca me pavaṭṭitaṃ”.</p>
<p><a class='sc' id='27'></a><a class='ms' id='p_22J_3622'></a><a class='msdiv' id='msdiv358'></a>“Yaṃ pasu khīraṃ chaḍḍeti,<br>
<span class='var' id='note2313' title='pasupālañca hiṃsati (bj) | pasu phālaṃ vihiṃsati (s2, s3) | pasu phālañca hiṃsati (pts1)'>pasupālaṃ vihiṃsati</span>;<br>
Kiṃ tattha brahmadattassa,<br>
yaṃ no <span class='var' id='note2314' title='garahato (pts1)'>garahate</span> bhavaṃ”.</p>
<p><a class='sc' id='28'></a><a class='ms' id='p_22J_3623'></a><a class='msdiv' id='msdiv359'></a>“Gārayho brahme pañcālo,<br>
brahmadattassa rājino;<br>
Arakkhitā jānapadā,<br>
adhammabalinā hatā.</p>
<p><a class='sc' id='29'></a><a class='ms' id='p_22J_3624'></a><a class='msdiv' id='msdiv360'></a>Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano.</p>
<p><a class='sc' id='30'></a><a class='ms' id='p_22J_3625'></a><a class='msdiv' id='msdiv361'></a>Caṇḍā <span class='var' id='note2315' title='ākaḍḍhanā (s2, s3) | aṭanaka (pts1) | akaṭanā (mr)'>aṭanakā</span> gāvī,<br>
yaṃ pure na duhāmase;<br>
Taṃ dāni ajja dohāma,<br>
khīrakāmehupaddutā”.</p>
<p><a class='sc' id='31'></a><a class='pts' id='pts5.106'></a><a class='ms' id='p_22J_3626'></a><a class='msdiv' id='msdiv362'></a>“Evaṃ kandatu pañcālo,<br>
viputto vippasukkhatu;<br>
Yathāyaṃ kapaṇā gāvī,<br>
viputtā paridhāvati”.</p>
<p><a class='sc' id='32'></a><a class='ms' id='p_22J_3627'></a><a class='msdiv' id='msdiv363'></a>“Yaṃ pasu pasupālassa,<br>
<span class='var' id='note2316' title='pabbhameyya (bj, pts1)'>sambhameyya</span> raveyya vā;<br>
Ko nīdha aparādhatthi,<br>
brahmadattassa rājino”.</p>
<p><a class='sc' id='33'></a><a class='ms' id='p_22J_3628'></a><a class='msdiv' id='msdiv364'></a>“Aparādho mahābrahme,<br>
brahmadattassa rājino;<br>
Arakkhitā jānapadā,<br>
adhammabalinā hatā.</p>
<p><a class='sc' id='34'></a><a class='ms' id='p_22J_3629'></a><a class='msdiv' id='msdiv365'></a>Rattiñhi corā khādanti,<br>
divā khādanti tuṇḍiyā;<br>
Raṭṭhasmiṃ kūṭarājassa,<br>
bahu adhammiko jano;<br>
Kathaṃ no asikosatthā,<br>
khīrapā haññate pajā”.</p>
<p><a class='sc' id='35'></a><a class='ms' id='p_22J_3630'></a><a class='msdiv' id='msdiv366'></a>“Evaṃ khajjatu pañcālo,<br>
hato yuddhe saputtako;<br>
Yathāhamajja khajjāmi,<br>
<span class='var' id='note2317' title='gāmakehi (bj, pts1)'>gāmikehi</span> araññajo”.</p>
<p><a class='sc' id='36'></a><a class='ms' id='p_22J_3631'></a><a class='msdiv' id='msdiv367'></a>“Na sabbabhūtesu <span class='var' id='note2318' title='vidhanti (mr)'>vidhenti</span> rakkhaṃ,<br>
Rājāno maṇḍūka manussaloke;<br>
Nettāvatā rājā adhammacārī,<br>
Yaṃ tādisaṃ jīvamadeyyu dhaṅkā”.</p>
<p><a class='sc' id='37'></a><a class='ms' id='p_22J_3632'></a><a class='msdiv' id='msdiv368'></a>“Adhammarūpo vata brahmacārī,<br>
Anuppiyaṃ bhāsasi khattiyassa;<br>
Viluppamānāya puthuppajāya,<br>
Pūjesi <span class='var' id='note2319' title='rājaṃ paramappavādaṃ (bj) | rājaṃ paramappavādiṃ (s2, s3) | rājā paramappavādiṃ (pts1)'>rājaṃ paramappamādaṃ</span>.</p>
<p><a class='sc' id='38'></a><a class='ms' id='p_22J_3633'></a><a class='msdiv' id='msdiv369'></a>Sace idaṃ brahme surajjakaṃ siyā,<br>
Phītaṃ raṭṭhaṃ <span class='var' id='note2320' title='pūritaṃ (mr)'>muditaṃ</span> vippasannaṃ;<br>
Bhutvā baliṃ aggapiṇḍañca kākā,<br>
Na mādisaṃ jīvamadeyyu dhaṅkā”ti. (2974)</p>
</blockquote>
<p class='endsutta'><a class='sc' id='39'></a><a class='ms' id='p_22J_3634'></a><span class='var' id='note2321' title='bhaṇḍutiṇḍukajātakaṃ (s2, s3) | gaṇḍatindukajātakaṃ (pts1)'>Gandhatindukajātakaṃ</span> dasamaṃ.</p>
<p class='endsection'><a class='sc' id='40'></a><a class='ms' id='p_22J_3635'></a>Tiṃsanipātaṃ niṭṭhitaṃ.</p>
<p class='uddana-intro'><a class='sc' id='41'></a><a class='ms' id='p_22J_3636'></a>Tassuddānaṃ</p>
<blockquote class='uddanagatha'>
<p><a class='sc' id='42'></a><a class='ms' id='p_22J_3637'></a>Kiṃchanda kumbha jayaddisa chaddanta,<br>
Atha paṇḍitasambhava sirakapi;<br>
Dakarakkhasa paṇḍaranāgavaro,<br>
Atha sambula tindukadevasutoti.</p>
</blockquote>
<p class='endbook'><a class='sc' id='43'></a><a class='ms' id='p_22J_3638'></a>Jātakapāḷiyā paṭhamo bhāgo niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
