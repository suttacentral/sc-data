<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja531' lang='pli'>
<header>
<ul>
<li class='division'>Jātaka</li>
<li>Sattatinipāta</li>
<li>Kusavagga</li>
</ul>
<h1>531. Kusajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts5.289'></a><a class='ms' id='p_23J_582'></a><a class='msdiv' id='msdiv1'></a>“Idaṃ te raṭṭhaṃ sadhanaṃ sayoggaṃ,<br>
Sakāyuraṃ sabbakāmūpapannaṃ;<br>
Idaṃ te <span class='var' id='note423' title='raṭṭhaṃ (mr)'>rajjaṃ</span> anusāsa amma,<br>
Gacchāmahaṃ yattha piyā pabhāvatī”.</p>
<p><a class='sc' id='2'></a><a class='pts' id='pts5.293'></a><a class='ms' id='p_23J_583'></a><a class='msdiv' id='msdiv2'></a>“Anujjubhūtena haraṃ mahantaṃ,<br>
Divā ca ratto ca <span class='var' id='note424' title='nisīda kāle (mr)'>nisīthakāle</span>;<br>
Paṭigaccha tvaṃ khippaṃ <span class='var' id='note425' title='kusāvatiṃ (s2, s3, mr)'>kusāvatiṃ kusa</span>,<br>
Nicchāmi dubbaṇṇamahaṃ vasantaṃ”.</p>
<p><a class='sc' id='3'></a><a class='ms' id='p_23J_584'></a><a class='msdiv' id='msdiv3'></a>“Nāhaṃ gamissāmi ito kusāvatiṃ,<br>
Pabhāvatī vaṇṇapalobhito tava;<br>
Ramāmi maddassa niketaramme,<br>
Hitvāna raṭṭhaṃ tava dassane rato.</p>
<p><a class='sc' id='4'></a><a class='ms' id='p_23J_585'></a><a class='msdiv' id='msdiv4'></a>Pabhāvatī vaṇṇapalobhito tava,<br>
Sammūḷharūpo vicarāmi <span class='var' id='note426' title='medaniṃ (s2, s3, mr)'>mediniṃ</span>;<br>
Disaṃ na jānāmi kutomhi āgato,<br>
Tayamhi matto migamandalocane.</p>
<p><a class='sc' id='5'></a><a class='ms' id='p_23J_586'></a><a class='msdiv' id='msdiv5'></a>Suvaṇṇacīravasane,<br>
jātarūpasumekhale;<br>
Sussoṇi tava kāmā hi,<br>
nāhaṃ rajjena matthiko”.</p>
<p><a class='sc' id='6'></a><a class='pts' id='pts5.295'></a><a class='ms' id='p_23J_587'></a><a class='msdiv' id='msdiv6'></a>“<span class='var' id='note427' title='abbhū hi (bj) | abhūti (s2, s3) | abbhu hi (pts1)'>Abbhūti</span> tassa bho hoti,<br>
yo anicchantamicchati;<br>
Akāmaṃ rāja <span class='var' id='note428' title='kāmehi (bj, s2, s3, pts1)'>kāmesi</span>,<br>
<span class='var' id='note429' title='akanto kantamicchasi (bj, s2, s3, pts1)'>akantaṃ kantumicchasi</span>”.</p>
<p><a class='sc' id='7'></a><a class='ms' id='p_23J_588'></a><a class='msdiv' id='msdiv7'></a>“Akāmaṃ vā sakāmaṃ vā,<br>
yo naro labhate piyaṃ;<br>
Lābhamettha pasaṃsāma,<br>
alābho tattha pāpako”.</p>
<p><a class='sc' id='8'></a><a class='ms' id='p_23J_589'></a><a class='msdiv' id='msdiv8'></a>“Pāsāṇasāraṃ khaṇasi,<br>
kaṇikārassa dārunā;<br>
Vātaṃ jālena bādhesi,<br>
yo anicchantamicchasi”.</p>
<p><a class='sc' id='9'></a><a class='ms' id='p_23J_590'></a><a class='msdiv' id='msdiv9'></a>“Pāsāṇo nūna te hadaye,<br>
ohito mudulakkhaṇe;<br>
Yo te sātaṃ na vindāmi,<br>
tirojanapadāgato.</p>
<p><a class='sc' id='10'></a><a class='pts' id='pts5.296'></a><a class='ms' id='p_23J_591'></a><a class='msdiv' id='msdiv10'></a>Yadā maṃ <span class='var' id='note430' title='bhūkuṭiṃ (bj, pts1)'>bhakuṭiṃ</span> katvā,<br>
<span class='var' id='note431' title='rājaputti udikkhasi (bj, pts1)'>rājaputtī udikkhati</span>;<br>
Āḷāriko tadā homi,<br>
rañño <span class='var' id='note432' title='maddassa thīpure (bj, pts1)'>maddassantepure</span>.</p>
<p><a class='sc' id='11'></a><a class='ms' id='p_23J_592'></a><a class='msdiv' id='msdiv11'></a>Yadā umhayamānā maṃ,<br>
<span class='var' id='note433' title='rājaputti udikkhasi (bj, pts1)'>rājaputtī udikkhati</span>;<br>
Nāḷāriko tadā homi,<br>
rājā homi tadā kuso”.</p>
<p><a class='sc' id='12'></a><a class='ms' id='p_23J_593'></a><a class='msdiv' id='msdiv12'></a>“Sace hi vacanaṃ saccaṃ,<br>
nemittānaṃ bhavissati;<br>
Neva me tvaṃ patī assa,<br>
kāmaṃ chindantu sattadhā”.</p>
<p><a class='sc' id='13'></a><a class='ms' id='p_23J_594'></a><a class='msdiv' id='msdiv13'></a>“Sace hi vacanaṃ saccaṃ,<br>
aññesaṃ yadi vā mamaṃ;<br>
Neva tuyhaṃ patī atthi,<br>
añño sīhassarā kusā”.</p>
<p><a class='sc' id='14'></a><a class='pts' id='pts5.297'></a><a class='ms' id='p_23J_595'></a><a class='msdiv' id='msdiv14'></a>“Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
olokeyya pabhāvatī.</p>
<p><a class='sc' id='15'></a><a class='ms' id='p_23J_596'></a><a class='msdiv' id='msdiv15'></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
ālapeyya pabhāvatī.</p>
<p><a class='sc' id='16'></a><a class='ms' id='p_23J_597'></a><a class='msdiv' id='msdiv16'></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
umhāyeyya pabhāvatī.</p>
<p><a class='sc' id='17'></a><a class='ms' id='p_23J_598'></a><a class='msdiv' id='msdiv17'></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pamhāyeyya pabhāvatī.</p>
<p><a class='sc' id='18'></a><a class='ms' id='p_23J_599'></a><a class='msdiv' id='msdiv18'></a>Nekkhaṃ gīvaṃ te kāressaṃ,<br>
patvā khujje kusāvatiṃ;<br>
Sace maṃ nāganāsūrū,<br>
pāṇīhi upasamphuse”.</p>
<p><a class='sc' id='19'></a><a class='pts' id='pts5.298'></a><a class='ms' id='p_23J_600'></a><a class='msdiv' id='msdiv19'></a>“Na hi nūnāyaṃ rājaputtī,<br>
kuse sātampi vindati;<br>
Āḷārike bhate pose,<br>
vetanena anatthike”.</p>
<p><a class='sc' id='20'></a><a class='ms' id='p_23J_601'></a><a class='msdiv' id='msdiv20'></a>“Na hi <span class='var' id='note434' title='nūna ayaṃ (bj, s2, s3)'>nūnāyaṃ sā</span> khujjā,<br>
labhati jivhāya chedanaṃ;<br>
Sunisitena satthena,<br>
evaṃ dubbhāsitaṃ bhaṇaṃ”.</p>
<p><a class='sc' id='21'></a><a class='ms' id='p_23J_602'></a><a class='msdiv' id='msdiv21'></a>“Mā naṃ rūpena pāmesi,<br>
ārohena pabhāvati;<br>
Mahāyasoti katvāna,<br>
karassu rucire piyaṃ.</p>
<p><a class='sc' id='22'></a><a class='ms' id='p_23J_603'></a><a class='msdiv' id='msdiv22'></a>Mā naṃ rūpena pāmesi,<br>
ārohena pabhāvati;<br>
Mahaddhanoti katvāna,<br>
karassu rucire piyaṃ.</p>
<p><a class='sc' id='23'></a><a class='ms' id='p_23J_604'></a><a class='msdiv' id='msdiv23'></a>Mā naṃ rūpena pāmesi,<br>
ārohena pabhāvati;<br>
Mahabbaloti katvāna,<br>
karassu rucire piyaṃ.</p>
<p><a class='sc' id='24'></a><a class='ms' id='p_23J_605'></a><a class='msdiv' id='msdiv24'></a>Mā naṃ rūpena pāmesi,<br>
ārohena pabhāvati;<br>
Mahāraṭṭhoti katvāna,<br>
karassu rucire piyaṃ.</p>
<p><a class='sc' id='25'></a><a class='ms' id='p_23J_606'></a><a class='msdiv' id='msdiv25'></a>Mā naṃ rūpena pāmesi,<br>
ārohena pabhāvati;<br>
Mahārājāti katvāna,<br>
karassu rucire piyaṃ.</p>
<p><a class='sc' id='26'></a><a class='ms' id='p_23J_607'></a><a class='msdiv' id='msdiv26'></a>Mā naṃ rūpena pāmesi,<br>
ārohena pabhāvati;<br>
Sīhassaroti katvāna,<br>
karassu rucire piyaṃ.</p>
<p><a class='sc' id='27'></a><a class='ms' id='p_23J_608'></a><a class='msdiv' id='msdiv27'></a>Mā naṃ rūpena pāmesi,<br>
ārohena pabhāvati;<br>
Vaggussaroti katvāna,<br>
karassu rucire piyaṃ.</p>
<p><a class='sc' id='28'></a><a class='ms' id='p_23J_609'></a><a class='msdiv' id='msdiv28'></a>Mā naṃ rūpena pāmesi,<br>
ārohena pabhāvati;<br>
Bindussaroti katvāna,<br>
karassu rucire piyaṃ.</p>
<p><a class='sc' id='29'></a><a class='ms' id='p_23J_610'></a><a class='msdiv' id='msdiv29'></a>Mā naṃ rūpena pāmesi,<br>
ārohena pabhāvati;<br>
Mañjussaroti katvāna,<br>
karassu rucire piyaṃ.</p>
<p><a class='sc' id='30'></a><a class='ms' id='p_23J_611'></a><a class='msdiv' id='msdiv30'></a>Mā naṃ rūpena pāmesi,<br>
ārohena pabhāvati;<br>
<span class='var' id='note435' title='madhurassaroti (bj, s2, s3)'>Madhussaroti</span> katvāna,<br>
karassu rucire piyaṃ.</p>
<p><a class='sc' id='31'></a><a class='ms' id='p_23J_612'></a><a class='msdiv' id='msdiv31'></a>Mā naṃ rūpena pāmesi,<br>
ārohena pabhāvati;<br>
Satasippoti katvāna,<br>
karassu rucire piyaṃ.</p>
<p><a class='sc' id='32'></a><a class='ms' id='p_23J_613'></a><a class='msdiv' id='msdiv32'></a>Mā naṃ rūpena pāmesi,<br>
ārohena pabhāvati;<br>
Khattiyotipi <span class='var' id='note436' title='karitvāna (bj)'>katvāna</span>,<br>
karassu rucire piyaṃ.</p>
<p><a class='sc' id='33'></a><a class='ms' id='p_23J_614'></a><a class='msdiv' id='msdiv33'></a>Mā naṃ rūpena pāmesi,<br>
ārohena pabhāvati;<br>
Kusarājāti katvāna,<br>
karassu rucire piyaṃ”.</p>
<p><a class='sc' id='34'></a><a class='pts' id='pts5.301'></a><a class='ms' id='p_23J_615'></a><a class='msdiv' id='msdiv34'></a>“Ete nāgā upatthaddhā,<br>
sabbe tiṭṭhanti <span class='var' id='note437' title='vammikā (s2, s3)'>vammitā</span>;<br>
Purā maddanti pākāraṃ,<br>
ānentetaṃ pabhāvatiṃ”.</p>
<p><a class='sc' id='35'></a><a class='ms' id='p_23J_616'></a><a class='msdiv' id='msdiv35'></a>“Satta <span class='var' id='note438' title='khaṇḍe (bj, pts1)'>bile</span> karitvāna,<br>
ahametaṃ pabhāvatiṃ;<br>
Khattiyānaṃ padassāmi,<br>
ye maṃ hantuṃ idhāgatā”.</p>
<p><a class='sc' id='36'></a><a class='ms' id='p_23J_617'></a><a class='msdiv' id='msdiv36'></a>“Avuṭṭhahi rājaputtī,<br>
sāmā koseyyavāsinī;<br>
Assupuṇṇehi nettehi,<br>
dāsīgaṇapurakkhatā”.</p>
<p><a class='sc' id='37'></a><a class='pts' id='pts5.302'></a><a class='ms' id='p_23J_618'></a><a class='msdiv' id='msdiv37'></a>“Taṃ nūna kakkūpanisevitaṃ mukhaṃ,<br>
Ādāsadantātharupaccavekkhitaṃ;<br>
Subhaṃ sunettaṃ virajaṃ anaṅgaṇaṃ,<br>
Chuddhaṃ vane ṭhassati khattiyehi.</p>
<p><a class='sc' id='38'></a><a class='ms' id='p_23J_619'></a><a class='msdiv' id='msdiv38'></a>Te nūna me asite vellitagge,<br>
Kese mudū candanasāralitte;<br>
Samākule sīvathikāya majjhe,<br>
Pādehi gijjhā <span class='var' id='note439' title='parikaḍḍhayanti (bj, s2, s3, pts1)'>parikaḍḍhissanti</span>.</p>
<p><a class='sc' id='39'></a><a class='ms' id='p_23J_620'></a><a class='msdiv' id='msdiv39'></a>Tā nūna me tambanakhā sulomā,<br>
Bāhā mudū candanasāralittā;<br>
Chinnā vane ujjhitā khattiyehi,<br>
Gayha <span class='var' id='note440' title='vako (pts1)'>dhaṅko</span> gacchati yenakāmaṃ.</p>
<p><a class='sc' id='40'></a><a class='ms' id='p_23J_621'></a><a class='msdiv' id='msdiv40'></a>Te nūna tālūpanibhe alambe,<br>
Nisevite kāsikacandanena;<br>
Thanesu me <span class='var' id='note441' title='lambahīti (pts1)'>lambissati</span> <span class='var' id='note442' title='sigālo (bj, s2, s3, pts1)'>siṅgālo</span>,<br>
Mātūva putto taruṇo tanūjo.</p>
<p><a class='sc' id='41'></a><a class='ms' id='p_23J_622'></a><a class='msdiv' id='msdiv41'></a>Taṃ nūna soṇiṃ puthulaṃ sukoṭṭitaṃ,<br>
Nisevitaṃ kañcanamekhalāhi;<br>
Chinnaṃ vane khattiyehī avatthaṃ,<br>
<span class='var' id='note443' title='siṅgālasaṅghā parikaḍḍhayanti (bj) | sigālasaṅghā parikaḍḍhayanti (s2, s3) | gayhā vako gacchati yenakāmaṃ (pts1)'>Siṅgālasaṅghā parikaḍḍhissanti</span>.</p>
<p><a class='sc' id='42'></a><a class='ms' id='p_23J_623'></a><a class='msdiv' id='msdiv42'></a>Soṇā <span class='var' id='note444' title='vakā (pts1)'>dhaṅkā</span> siṅgālā ca,<br>
ye caññe santi dāṭhino;<br>
Ajarā nūna hessanti,<br>
bhakkhayitvā pabhāvatiṃ.</p>
<p><a class='sc' id='43'></a><a class='ms' id='p_23J_624'></a><a class='msdiv' id='msdiv43'></a>Sace maṃsāni hariṃsu,<br>
khattiyā dūragāmino;<br>
Aṭṭhīni amma yācitvā,<br>
anupathe dahātha naṃ.</p>
<p><a class='sc' id='44'></a><a class='ms' id='p_23J_625'></a><a class='msdiv' id='msdiv44'></a>Khettāni amma kāretvā,<br>
kaṇikārettha <span class='var' id='note445' title='ropaye (s2, s3, mr)'>ropaya</span>;<br>
Yadā te pupphitā assu,<br>
hemantānaṃ himaccaye;<br>
Sareyyātha <span class='var' id='note446' title='mama (pts1)'>mamaṃ</span> amma,<br>
evaṃvaṇṇā pabhāvatī”.</p>
<p><a class='sc' id='45'></a><a class='pts' id='pts5.303'></a><a class='ms' id='p_23J_626'></a><a class='msdiv' id='msdiv45'></a>“Tassā mātā udaṭṭhāsi,<br>
khattiyā devavaṇṇinī;<br>
Disvā asiñca sūnañca,<br>
rañño maddassantepure”.</p>
<p><a class='sc' id='46'></a><a class='ms' id='p_23J_627'></a><a class='msdiv' id='msdiv46'></a>“Iminā nūna asinā,<br>
susaññaṃ tanumajjhimaṃ;<br>
Dhītaraṃ <span class='var' id='note447' title='mama (bj) | maddo (pts1)'>madda</span> hantvāna,<br>
khattiyānaṃ <span class='var' id='note448' title='padassatīti (pts1) | padassati (mr)'>padassasi</span>.</p>
<p><a class='sc' id='47'></a><a class='ms' id='p_23J_628'></a><a class='msdiv' id='msdiv47'></a>Na me akāsi vacanaṃ,<br>
atthakāmāya puttike;<br>
Sājja lohitasañchannā,<br>
<span class='var' id='note449' title='gañchisi (bj, pts1)'>gacchasi</span> yamasādhanaṃ.</p>
<p><a class='sc' id='48'></a><a class='ms' id='p_23J_629'></a><a class='msdiv' id='msdiv48'></a>Evamāpajjatī poso,<br>
pāpiyañca nigacchati;<br>
Yo ve hitānaṃ vacanaṃ,<br>
<span class='var' id='note450' title='na karaṃ (bj)'>na karoti</span> atthadassinaṃ.</p>
<p><a class='sc' id='49'></a><a class='ms' id='p_23J_630'></a><a class='msdiv' id='msdiv49'></a><span class='var' id='note451' title='tvaṃ amma (bj) | saceva ajja (s2, s3) | tvaṃ ajja (pts1)'>Sace ca ajja</span> <span class='var' id='note452' title='vāresi (pts1)'>dhāresi</span>,<br>
kumāraṃ cārudassanaṃ;<br>
Kusena jātaṃ khattiyaṃ,<br>
suvaṇṇamaṇimekhalaṃ;<br>
<span class='var' id='note453' title='pūjitā (pts1)'>Pūjitaṃ</span> ñātisaṅghehi,<br>
na <span class='var' id='note454' title='gañchisi (bj, pts1)'>gacchasi</span> yamakkhayaṃ.</p>
<p><a class='sc' id='50'></a><a class='ms' id='p_23J_631'></a><a class='msdiv' id='msdiv50'></a>Yatthassu bherī nadati,<br>
kuñjaro ca <span class='var' id='note455' title='paṭikujjati (bj) | nikuñjati (pts1)'>nikūjati</span>;<br>
Khattiyānaṃ kule bhadde,<br>
kiṃ nu sukhataraṃ tato.</p>
<p><a class='sc' id='51'></a><a class='ms' id='p_23J_632'></a><a class='msdiv' id='msdiv51'></a>Asso <span class='var' id='note456' title='asso hasisati (bj) | asso hasiyati (s2, s3) | asso ca siṃsati (pts1)'>ca sisati</span> dvāre,<br>
kumāro uparodati;<br>
Khattiyānaṃ kule bhadde,<br>
kiṃ nu sukhataraṃ tato.</p>
<p><a class='sc' id='52'></a><a class='ms' id='p_23J_633'></a><a class='msdiv' id='msdiv52'></a>Mayūrakoñcābhirude,<br>
kokilābhinikūjite;<br>
Khattiyānaṃ kule bhadde,<br>
kiṃ nu sukhataraṃ tato”.</p>
<p><a class='sc' id='53'></a><a class='pts' id='pts5.305'></a><a class='ms' id='p_23J_634'></a><a class='msdiv' id='msdiv53'></a>“Kahaṃ nu so sattumaddano,<br>
pararaṭṭhappamaddano;<br>
Kuso soḷārapaññāṇo,<br>
yo no dukkhā pamocaye”.</p>
<p><a class='sc' id='54'></a><a class='ms' id='p_23J_635'></a><a class='msdiv' id='msdiv54'></a>“Idheva so sattumaddano,<br>
pararaṭṭhappamaddano;<br>
Kuso soḷārapaññāṇo,<br>
yo te <span class='var' id='note457' title='yo no dukkhā pamocaye (bj) | yo ne sabbe vadhissati (s2, s3) | so no sabbe vadhissatīti (pts1)'>sabbe vadhissati</span>”.</p>
<p><a class='sc' id='55'></a><a class='ms' id='p_23J_636'></a><a class='msdiv' id='msdiv55'></a>“Ummattikā nu bhaṇasi,<br>
<span class='var' id='note458' title='ādu bālāva bhāsasi (bj, pts1)'>Andhabālā pabhāsasi</span>;<br>
Kuso ce āgato assa,<br>
Kiṃ <span class='var' id='note459' title='kiṃ nu (s2, s3, mr)'>na</span> jānemu taṃ mayaṃ”.</p>
<p><a class='sc' id='56'></a><a class='pts' id='pts5.306'></a><a class='ms' id='p_23J_637'></a><a class='msdiv' id='msdiv56'></a>“Eso āḷāriko poso,<br>
kumārīpuramantare;<br>
Daḷhaṃ katvāna saṃvelliṃ,<br>
kumbhiṃ dhovati oṇato”.</p>
<p><a class='sc' id='57'></a><a class='ms' id='p_23J_638'></a><a class='msdiv' id='msdiv57'></a>“Veṇī tvamasi caṇḍālī,<br>
adūsi kulagandhinī;<br>
Kathaṃ maddakule jātā,<br>
dāsaṃ kayirāsi kāmukaṃ”.</p>
<p><a class='sc' id='58'></a><a class='ms' id='p_23J_639'></a><a class='msdiv' id='msdiv58'></a>“Namhi veṇī na caṇḍālī,<br>
na camhi kulagandhinī;<br>
Okkākaputto bhaddante,<br>
tvaṃ nu dāsoti maññasi”.</p>
<p><a class='sc' id='59'></a><a class='ms' id='p_23J_640'></a><a class='msdiv' id='msdiv59'></a>“Yo brāhmaṇasahassāni,<br>
sadā bhojeti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class='sc' id='60'></a><a class='pts' id='pts5.307'></a><a class='ms' id='p_23J_641'></a><a class='msdiv' id='msdiv60'></a>Yassa nāgasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class='sc' id='61'></a><a class='ms' id='p_23J_642'></a><a class='msdiv' id='msdiv61'></a>Yassa assasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class='sc' id='62'></a><a class='ms' id='p_23J_643'></a><a class='msdiv' id='msdiv62'></a>Yassa rathasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi.</p>
<p><a class='sc' id='63'></a><a class='ms' id='p_23J_644'></a><span class='var' id='note460' title=' ayaṃ gāthā pā1 potthakeyeva'>Yassa usabhasahassāni,<br>
sadā yojenti vīsatiṃ;<br>
Okkākaputto bhaddante,<br>
tvaṃ nu dāsoti maññasi</span>.</p>
<p><a class='sc' id='64'></a><a class='ms' id='p_23J_645'></a><a class='msdiv' id='msdiv63'></a>Yassa dhenusahassāni,<br>
sadā <span class='var' id='note462' title='duyhanti vīsati (bj, pts1) | dūhanti vīsati (s2, s3)'>duhanti vīsatiṃ</span>;<br>
Okkākaputto bhaddante,<br>
tvaṃ nu dāsoti maññasi”.</p>
<p><a class='sc' id='65'></a><a class='ms' id='p_23J_646'></a><a class='msdiv' id='msdiv64'></a>“Taggha te dukkaṭaṃ bāle,<br>
yaṃ khattiyaṃ mahabbalaṃ;<br>
Nāgaṃ maṇḍūkavaṇṇena,<br>
<span class='var' id='note463' title='na taṃ (bj, pts1)'>na naṃ</span> <span class='var' id='note464' title='akkhāsi āgataṃ (bj) | akkhāsi māgataṃ (s2, s3)'>akkhāsidhāgataṃ</span>”.</p>
<p><a class='sc' id='66'></a><a class='ms' id='p_23J_647'></a><a class='msdiv' id='msdiv65'></a>“Aparādhaṃ mahārāja,<br>
tvaṃ no khama rathesabha;<br>
Yaṃ taṃ aññātavesena,<br>
nāññāsimhā idhāgataṃ”.</p>
<p><a class='sc' id='67'></a><a class='ms' id='p_23J_648'></a><a class='msdiv' id='msdiv66'></a>“Mādisassa na taṃ channaṃ,<br>
yohaṃ āḷāriko bhave;<br>
Tvaññeva me pasīdassu,<br>
natthi te deva dukkaṭaṃ”.</p>
<p><a class='sc' id='68'></a><a class='pts' id='pts5.308'></a><a class='ms' id='p_23J_649'></a><a class='msdiv' id='msdiv67'></a>“Gaccha bāle khamāpehi,<br>
kusarājaṃ mahabbalaṃ;<br>
Khamāpito kuso <span class='var' id='note465' title='kusarājā (sabbattha)'>rājā</span>,<br>
so te dassati jīvitaṃ”.</p>
<p><a class='sc' id='69'></a><a class='ms' id='p_23J_650'></a><a class='msdiv' id='msdiv68'></a>“Pitussa vacanaṃ sutvā,<br>
devavaṇṇī pabhāvatī;<br>
Sirasā aggahī pāde,<br>
kusarājaṃ mahabbalaṃ”.</p>
<p><a class='sc' id='70'></a><a class='ms' id='p_23J_651'></a><a class='msdiv' id='msdiv69'></a>“Yāmā ratyo atikkantā,<br>
tāmā deva tayā vinā;<br>
Vande te sirasā pāde,<br>
mā me kujjha rathesabha.</p>
<p><a class='sc' id='71'></a><a class='ms' id='p_23J_652'></a><a class='msdiv' id='msdiv70'></a><span class='var' id='note466' title='saccan (bj, s2, s3) | sacaṃ (pts1)'>Sabbaṃ</span> te paṭijānāmi,<br>
mahārāja suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.</p>
<p><a class='sc' id='72'></a><a class='ms' id='p_23J_653'></a><a class='msdiv' id='msdiv71'></a>Evañce yācamānāya,<br>
vacanaṃ me na kāhasi;<br>
Idāni maṃ tāto hantvā,<br>
khattiyānaṃ padassati”.</p>
<p><a class='sc' id='73'></a><a class='ms' id='p_23J_654'></a><a class='msdiv' id='msdiv72'></a>“Evaṃ te yācamānāya,<br>
kiṃ na kāhāmi te vaco;<br>
Vikuddho tyasmi kalyāṇi,<br>
mā tvaṃ bhāyi pabhāvati.</p>
<p><a class='sc' id='74'></a><a class='pts' id='pts5.309'></a><a class='ms' id='p_23J_655'></a><a class='msdiv' id='msdiv73'></a><span class='var' id='note467' title='saccan (bj, s2, s3) | sacaṃ (pts1)'>Sabbaṃ</span> te paṭijānāmi,<br>
rājaputti suṇohi me;<br>
Na cāpi appiyaṃ tuyhaṃ,<br>
kareyyāmi ahaṃ puna.</p>
<p><a class='sc' id='75'></a><a class='ms' id='p_23J_656'></a><a class='msdiv' id='msdiv74'></a>Tava kāmā hi sussoṇi,<br>
<span class='var' id='note468' title='bahuṃ (bj, pts1, mr) | bahu (s2, s3)'>pahu</span> dukkhaṃ <span class='var' id='note469' title='titikkhissaṃ (pts1)'>titikkhisaṃ</span>;<br>
Bahuṃ maddakulaṃ hantvā,<br>
nayituṃ taṃ pabhāvati”.</p>
<p><a class='sc' id='76'></a><a class='ms' id='p_23J_657'></a><a class='msdiv' id='msdiv75'></a>“Yojayantu rathe asse,<br>
nānācitte samāhite;<br>
Atha dakkhatha me vegaṃ,<br>
<span class='var' id='note470' title='vidhamentassa (sabbattha)'>vidhamantassa</span> sattavo”.</p>
<p><a class='sc' id='77'></a><a class='ms' id='p_23J_658'></a><a class='msdiv' id='msdiv76'></a>“Tañca tattha udikkhiṃsu,<br>
rañño maddassantepure;<br>
Vijambhamānaṃ sīhaṃva,<br>
phoṭentaṃ diguṇaṃ bhujaṃ.</p>
<p><a class='sc' id='78'></a><a class='pts' id='pts5.310'></a><a class='ms' id='p_23J_659'></a><a class='msdiv' id='msdiv77'></a>Hatthikkhandhañca āruyha,<br>
āropetvā pabhāvatiṃ;<br>
Saṅgāmaṃ otaritvāna,<br>
sīhanādaṃ nadī kuso.</p>
<p><a class='sc' id='79'></a><a class='ms' id='p_23J_660'></a><a class='msdiv' id='msdiv78'></a>Tassa taṃ nadato sutvā,<br>
sīhassevitare migā;<br>
Khattiyā vipalāyiṃsu,<br>
<span class='var' id='note471' title='kusaddasabhayaṭṭitā (bj) | kusasaddabhayaṭṭhitā (pts1)'>kusasaddabhayaṭṭitā</span>.</p>
<p><a class='sc' id='80'></a><a class='ms' id='p_23J_661'></a><a class='msdiv' id='msdiv79'></a>Hatthārohā anīkaṭṭhā,<br>
rathikā pattikārakā;<br>
Aññamaññassa chindanti,<br>
kusasaddabhayaṭṭitā.</p>
<p><a class='sc' id='81'></a><a class='ms' id='p_23J_662'></a><a class='msdiv' id='msdiv80'></a>Tasmiṃ saṅgāmasīsasmiṃ,<br>
passitvā <span class='var' id='note472' title='tuṭṭhamānaso (bj)'>haṭṭhamānaso</span>;<br>
Kusassa rañño devindo,<br>
adā verocanaṃ maṇiṃ.</p>
<p><a class='sc' id='82'></a><a class='ms' id='p_23J_663'></a><a class='msdiv' id='msdiv81'></a>So taṃ vijitvā saṅgāmaṃ,<br>
laddhā verocanaṃ maṇiṃ;<br>
Hatthikkhandhagato rājā,<br>
pāvekkhi nagaraṃ puraṃ.</p>
<p><a class='sc' id='83'></a><a class='ms' id='p_23J_664'></a><a class='msdiv' id='msdiv82'></a><span class='var' id='note473' title='jīvagāhaṃ (bj, pts1)'>Jīvaggāhaṃ</span> gahetvāna,<br>
bandhitvā satta khattiye;<br>
Sasurassupanāmesi,<br>
ime te deva sattavo.</p>
<p><a class='sc' id='84'></a><a class='ms' id='p_23J_665'></a><a class='msdiv' id='msdiv83'></a>Sabbeva te vasaṃ gatā,<br>
amittā vihatā tava;<br>
Kāmaṃ karohi te tayā,<br>
muñca vā te hanassu vā”.</p>
<p><a class='sc' id='85'></a><a class='pts' id='pts5.311'></a><a class='ms' id='p_23J_666'></a><a class='msdiv' id='msdiv84'></a>“Tuyheva sattavo ete,<br>
na hi te mayha sattavo;<br>
Tvaññeva no mahārāja,<br>
muñca vā te hanassu vā”.</p>
<p><a class='sc' id='86'></a><a class='ms' id='p_23J_667'></a><a class='msdiv' id='msdiv85'></a>“Imā te dhītaro satta,<br>
devakaññūpamā subhā;<br>
Dadāhi nesaṃ ekekaṃ,<br>
hontu jāmātaro tava”.</p>
<p><a class='sc' id='87'></a><a class='ms' id='p_23J_668'></a><a class='msdiv' id='msdiv86'></a>“Amhākañceva tāsañca,<br>
tvaṃ no sabbesamissaro;<br>
Tvaññeva no mahārāja,<br>
dehi nesaṃ yadicchasi”.</p>
<p><a class='sc' id='88'></a><a class='ms' id='p_23J_669'></a><a class='msdiv' id='msdiv87'></a>Ekamekassa ekekaṃ,<br>
adā sīhassaro kuso;<br>
Khattiyānaṃ tadā tesaṃ,<br>
rañño maddassa dhītaro.</p>
<p><a class='sc' id='89'></a><a class='ms' id='p_23J_670'></a><a class='msdiv' id='msdiv88'></a>Pīṇitā tena lābhena,<br>
tuṭṭhā sīhassare kuse;<br>
Sakaraṭṭhāni pāyiṃsu,<br>
khattiyā satta tāvade.</p>
<p><a class='sc' id='90'></a><a class='ms' id='p_23J_671'></a><a class='msdiv' id='msdiv89'></a>Pabhāvatiñca ādāya,<br>
maṇiṃ verocanaṃ <span class='var' id='note474' title='tadā (pts1)'>subhaṃ</span>;<br>
Kusāvatiṃ kuso rājā,<br>
agamāsi mahabbalo.</p>
<p><a class='sc' id='91'></a><a class='ms' id='p_23J_672'></a><a class='msdiv' id='msdiv90'></a>Tyassu ekarathe yantā,<br>
pavisantā kusāvatiṃ;<br>
Samānā vaṇṇarūpena,<br>
<span class='var' id='note475' title='nāññamaññamatirocayuṃ (bj)'>nāññamaññātirocisuṃ</span>.</p>
<p><a class='sc' id='92'></a><a class='ms' id='p_23J_673'></a><a class='msdiv' id='msdiv91'></a>Mātā puttena <span class='var' id='note476' title='saṅgañchi (bj, s2, s3, pts1)'>saṅgacchi</span>,<br>
ubhayo ca jayampatī;<br>
Samaggā te tadā āsuṃ,<br>
phītaṃ dharaṇimāvasunti.</p>
</blockquote>
<p class='endsutta'><a class='sc' id='93'></a><a class='ms' id='p_23J_674'></a>Kusajātakaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
