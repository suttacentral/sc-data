<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='ja504' lang='pli'>
<header>
<ul>
<li class='division'>Jātaka</li>
<li>Vīsatinipāta</li>
<li>Mātaṅgavagga</li>
</ul>
<h1>504. Bhallātiyajātaka</h1>
</header>
<blockquote class='gatha'>
<p><a class='sc' id='1'></a><a class='pts' id='pts4.438'></a><a class='ms' id='p_22J_3045'></a><a class='msdiv' id='msdiv186'></a><span class='var' id='note1910' title='bhallāṭiyo (bj, pts1)'>Bhallātiyo</span> nāma ahosi rājā,<br>
Raṭṭhaṃ pahāya migavaṃ acāri so;<br>
Agamā girivaraṃ gandhamādanaṃ,<br>
<span class='var' id='note1911' title='sampupphitaṃ (bj, pts1)'>Supupphitaṃ</span> kimpurisānuciṇṇaṃ.</p>
<p><a class='sc' id='2'></a><a class='ms' id='p_22J_3046'></a><a class='msdiv' id='msdiv187'></a>Sāḷūrasaṃghañca nisedhayitvā,<br>
<span class='var' id='note1912' title='dhanu (s2, s3, pts1)'>Dhanuṃ</span> kalāpañca so nikkhipitvā;<br>
Upāgami vacanaṃ vattukāmo,<br>
Yatthaṭṭhitā kimpurisā ahesuṃ.</p>
<p><a class='sc' id='3'></a><a class='ms' id='p_22J_3047'></a><a class='msdiv' id='msdiv188'></a>“Himaccaye hemavatāya tīre,<br>
Kimidhaṭṭhitā mantayavho abhiṇhaṃ;<br>
Pucchāmi vo mānusadehavaṇṇe,<br>
<span class='var' id='note1913' title='kathaṃ nu (mr)'>Kathaṃ vo</span> jānanti manussaloke”.</p>
<p><a class='sc' id='4'></a><a class='pts' id='pts4.439'></a><a class='ms' id='p_22J_3048'></a><a class='msdiv' id='msdiv189'></a>“Mallaṃ giriṃ paṇḍarakaṃ tikūṭaṃ,<br>
<span class='var' id='note1914' title='sītodiyā (bj, pts1) | sītodikā (?)'>Sītodakā</span> anuvicarāma najjo;<br>
Migā manussāva nibhāsavaṇṇā,<br>
Jānanti no kimpurisāti ludda”.</p>
<p><a class='sc' id='5'></a><a class='ms' id='p_22J_3049'></a><a class='msdiv' id='msdiv190'></a>“Sukiccharūpaṃ <span class='var' id='note1915' title='paridevathavho (?)'>paridevayavho</span>,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane rodatha appatītā.</p>
<p><a class='sc' id='6'></a><a class='ms' id='p_22J_3050'></a><a class='msdiv' id='msdiv191'></a>Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane vilapatha appatītā.</p>
<p><a class='sc' id='7'></a><a class='ms' id='p_22J_3051'></a><a class='msdiv' id='msdiv192'></a>Sukiccharūpaṃ paridevayavho,<br>
Āliṅgito cāsi piyo piyāya;<br>
Pucchāmi vo mānusadehavaṇṇe,<br>
Kimidha vane socatha appatītā”.</p>
<p><a class='sc' id='8'></a><a class='ms' id='p_22J_3052'></a><a class='msdiv' id='msdiv193'></a>“<span class='var' id='note1916' title='mayamekarattaṃ (bj) | mayekarattiṃ (pts1)'>Mayekarattaṃ</span> vippavasimha ludda,<br>
Akāmakā aññamaññaṃ sarantā;<br>
Tamekarattaṃ anutappamānā,<br>
Socāma ‘sā ratti punaṃ na hessati’”.</p>
<p><a class='sc' id='9'></a><a class='pts' id='pts4.440'></a><a class='ms' id='p_22J_3053'></a><a class='msdiv' id='msdiv194'></a>“Yamekarattaṃ anutappathetaṃ,<br>
Dhanaṃ va naṭṭhaṃ pitaraṃ va petaṃ;<br>
Pucchāmi vo mānusadehavaṇṇe,<br>
Kathaṃ vinā vāsamakappayittha”.</p>
<p><a class='sc' id='10'></a><a class='ms' id='p_22J_3054'></a><a class='msdiv' id='msdiv195'></a>“<span class='var' id='note1917' title='yayimaṃ (bj)'>Yamimaṃ</span> nadiṃ passasi sīghasotaṃ,<br>
<span class='var' id='note1918' title='nānādumacchadanaṃ selakuṭaṃ (bj) | nānādumacchādana selakūlaṃ (s2, s3) | nānādumacchadanaṃ selakūṭaṃ (pts1) | nānādumasañchannaṃ selakūlaṃ (mr)'>Nānādumacchādanaṃ selakūlaṃ</span>;<br>
Taṃ me piyo uttari vassakāle,<br>
Mamañca maññaṃ anubandhatīti.</p>
<p><a class='sc' id='11'></a><a class='ms' id='p_22J_3055'></a><a class='msdiv' id='msdiv196'></a>Ahañca aṅkolakamocināmi,<br>
Atimuttakaṃ sattaliyothikañca;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class='sc' id='12'></a><a class='ms' id='p_22J_3056'></a><a class='msdiv' id='msdiv197'></a>Ahañcidaṃ kuravakamocināmi,<br>
Uddālakā <span class='var' id='note1919' title='... sindhuvāritā (s2, s3, mr) | ... sinduvāritā (pts1)'>pāṭalisindhuvārakā</span>;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class='sc' id='13'></a><a class='ms' id='p_22J_3057'></a><a class='msdiv' id='msdiv198'></a>Ahañca sālassa supupphitassa,<br>
Oceyya pupphāni karomi mālaṃ;<br>
‘Piyo ca me hehiti mālabhārī,<br>
Ahañca naṃ mālinī ajjhupessaṃ’.</p>
<p><a class='sc' id='14'></a><a class='ms' id='p_22J_3058'></a><a class='msdiv' id='msdiv199'></a>Ahañca sālassa supupphitassa,<br>
Oceyya pupphāni karomi bhāraṃ;<br>
Idañca no hehiti santharatthaṃ,<br>
<span class='var' id='note1920' title='yatthajjamaṃ (bj, pts1)'>Yatthajjimaṃ</span> <span class='var' id='note1921' title='viharissāmu (pts1)'>viharissāma</span> rattiṃ.</p>
<p><a class='sc' id='15'></a><a class='ms' id='p_22J_3059'></a><a class='msdiv' id='msdiv200'></a>Ahañca kho <span class='var' id='note1922' title='aggalu (s2, s3, mr) | akaluṃ (pts1)'>agaḷuṃ</span> candanañca,<br>
Silāya piṃsāmi pamattarūpā;<br>
‘Piyo ca me hehiti rositaṅgo,<br>
Ahañca naṃ rositā ajjhupessaṃ’.</p>
<p><a class='sc' id='16'></a><a class='pts' id='pts4.441'></a><a class='ms' id='p_22J_3060'></a><a class='msdiv' id='msdiv201'></a>Athāgamā salilaṃ sīghasotaṃ,<br>
Nudaṃ sāle salaḷe kaṇṇikāre;<br>
<span class='var' id='note1923' title='apūratha (bj, pts1) | āpūrathe (s2, s3)'>Āpūratha</span> tena muhuttakena,<br>
Sāyaṃ nadī āsi mayā suduttarā.</p>
<p><a class='sc' id='17'></a><a class='ms' id='p_22J_3061'></a><a class='msdiv' id='msdiv202'></a>Ubhosu tīresu mayaṃ tadā ṭhitā,<br>
Sampassantā ubhayo aññamaññaṃ;<br>
Sakimpi rodāma sakiṃ hasāma,<br>
Kicchena no <span class='var' id='note1924' title='agamā (bj, s2, s3, pts1)'>āgamā</span> saṃvarī sā.</p>
<p><a class='sc' id='18'></a><a class='ms' id='p_22J_3062'></a><a class='msdiv' id='msdiv203'></a><span class='var' id='note1925' title='pāto ca (bj, s2, s3, pts1)'>Pātova</span> kho uggate sūriyamhi,<br>
Catukkaṃ nadiṃ uttariyāna ludda;<br>
Āliṅgiyā aññamaññaṃ mayaṃ ubho,<br>
Sakimpi rodāma sakiṃ hasāma.</p>
<p><a class='sc' id='19'></a><a class='ms' id='p_22J_3063'></a><a class='msdiv' id='msdiv204'></a>Tīhūnakaṃ sattasatāni ludda,<br>
Yamidha mayaṃ vippavasimha pubbe;<br>
<span class='var' id='note1926' title='vāsekimaṃ (bj, pts1)'>Vassekimaṃ</span> jīvitaṃ bhūmipāla,<br>
Ko nīdha kantāya vinā vaseyya”.</p>
<p><a class='sc' id='20'></a><a class='ms' id='p_22J_3064'></a><a class='msdiv' id='msdiv205'></a>“Āyuñca vo kīvatako nu samma,<br>
Sacepi jānātha vadetha āyuṃ;<br>
Anussavā vuḍḍhato āgamā vā,<br>
Akkhātha me taṃ avikampamānā”.</p>
<p><a class='sc' id='21'></a><a class='ms' id='p_22J_3065'></a><a class='msdiv' id='msdiv206'></a>“Āyuñca no vassasahassaṃ ludda,<br>
Na cantarā pāpako atthi rogo;<br>
<span class='var' id='note1927' title='appaṃva (s2, s3, mr)'>Appañca</span> dukkhaṃ sukhameva bhiyyo,<br>
Avītarāgā vijahāma jīvitaṃ”.</p>
<p><a class='sc' id='22'></a><a class='pts' id='pts4.443'></a><a class='ms' id='p_22J_3066'></a><a class='msdiv' id='msdiv207'></a>“Idañca sutvāna amānusānaṃ,<br>
Bhallātiyo ittara jīvitanti;<br>
Nivattatha na migavaṃ acari,<br>
Adāsi dānāni abhuñji bhoge.</p>
<p><a class='sc' id='23'></a><a class='ms' id='p_22J_3067'></a><a class='msdiv' id='msdiv208'></a>Idañca sutvāna amānusānaṃ,<br>
Sammodatha mā kalahaṃ akattha;<br>
Mā vo tapī attakammāparādho,<br>
Yathāpi te kimpurisekarattaṃ.</p>
<p><a class='sc' id='24'></a><a class='ms' id='p_22J_3068'></a><a class='msdiv' id='msdiv209'></a>Idañca sutvāna amānusānaṃ,<br>
Sammodatha mā vivādaṃ akattha;<br>
Mā vo tapī attakammāparādho,<br>
Yathāpi te kimpurisekarattaṃ”.</p>
<p><a class='sc' id='25'></a><a class='ms' id='p_22J_3069'></a><a class='msdiv' id='msdiv210'></a>“<span class='var' id='note1928' title='vividha (bj, s2, s3)'>Vividhaṃ</span> adhimanā suṇomahaṃ,<br>
Vacanapathaṃ tava atthasaṃhitaṃ;<br>
<span class='var' id='note1929' title='muñca (bj, pts1)'>Muñcaṃ</span> giraṃ nudaseva me daraṃ,<br>
Samaṇa sukhāvaha jīva me ciran”ti.</p>
</blockquote>
<p class='endsutta'><a class='sc' id='26'></a><a class='ms' id='p_22J_3070'></a><span class='var' id='note1930' title='bhallāṭiyajātakaṃ (bj, pts1)'>Bhallātiyajātakaṃ</span> aṭṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
