<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag5.12">
<article>
<div class="hgroup">
<p class="division">Theragāthā</p>
<p>Pañcakanipāta</p>
<p>Paṭhamavagga</p>
<h1>5.12. Kosiyattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns370"></a><a class="vnp" id="vnp370"></a><a class="pts" id="pts41"></a><a class="ms" id="p_19Th1_633"></a><a class="msdiv" id="msdiv370"></a>“Yo ve garūnaṃ vacanaññu dhīro,<br>
Vase ca tamhi janayetha pemaṃ;<br>
So bhattimā nāma ca hoti paṇḍito,<br>
Ñatvā ca dhammesu visesi assa.</p>
<p><a class="sc" id="2"></a><a class="vns" id="vns371"></a><a class="vnp" id="vnp371"></a><a class="ms" id="p_19Th1_634"></a><a class="msdiv" id="msdiv371"></a>Yaṃ āpadā uppatitā uḷārā,<br>
Nakkhambhayante paṭisaṅkhayantaṃ;<br>
So thāmavā nāma ca hoti paṇḍito,<br>
Ñatvā ca dhammesu visesi assa.</p>
<p><a class="sc" id="3"></a><a class="vns" id="vns372"></a><a class="vnp" id="vnp372"></a><a class="ms" id="p_19Th1_635"></a><a class="msdiv" id="msdiv372"></a>Yo ve samuddova ṭhito anejo,<br>
Gambhīrapañño nipuṇatthadassī;<br>
Asaṃhāriyo nāma ca hoti paṇḍito,<br>
Ñatvā ca dhammesu visesi assa.</p>
<p><a class="sc" id="4"></a><a class="vns" id="vns373"></a><a class="vnp" id="vnp373"></a><a class="ms" id="p_19Th1_636"></a><a class="msdiv" id="msdiv373"></a>Bahussuto dhammadharo ca hoti,<br>
Dhammassa hoti anudhammacārī;<br>
So tādiso nāma ca hoti paṇḍito,<br>
Ñatvā ca dhammesu visesi assa.</p>
<p><a class="sc" id="5"></a><a class="vns" id="vns374"></a><a class="vnp" id="vnp374"></a><a class="ms" id="p_19Th1_637"></a><a class="msdiv" id="msdiv374"></a>Atthañca yo jānāti bhāsitassa,<br>
Atthañca ñatvāna tathā karoti;<br>
Atthantaro nāma sa hoti paṇḍito,<br>
Ñatvā ca dhammesu visesi assā”ti.</p>
</blockquote>
<p class="endsutta"><a class="ms" id="p_19Th1_638"></a>… Kosiyo thero ….</p>
<p class="endsection"><a class="ms" id="p_19Th1_639"></a>Pañcakanipāto niṭṭhito.</p>
<p class="uddana"><a class="ms" id="p_19Th1_640"></a>Tatruddānaṃ</p>
<blockquote class="uddanagatha">
<p><a class="sc" id="6"></a><a class="ms" id="p_19Th1_641"></a>Rājadatto subhūto ca,<br>
girimānandasumanā;<br>
Vaḍḍho ca kassapo thero,<br>
gayākassapavakkalī.</p>
<p><a class="sc" id="7"></a><a class="ms" id="p_19Th1_642"></a>Vijito yasadatto ca,<br>
soṇo kosiyasavhayo;<br>
Saṭṭhi ca pañca gāthāyo,<br>
therā ca ettha dvādasāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
