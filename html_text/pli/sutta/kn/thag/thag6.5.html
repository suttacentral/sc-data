<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag6.5">
<article>
<div class="hgroup">
<p class="division">Theragāthā</p>
<p>Chakkanipāta</p>
<p>Paṭhamavagga</p>
<h1>6.5. Mālukyaputtattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns399"></a><a class="vnp" id="vnp399"></a><a class="ms" id="p_19Th1_671"></a><a class="msdiv" id="msdiv399"></a>“Manujassa pamattacārino,<br>
Taṇhā vaḍḍhati māluvā viya;<br>
So <span class="var" id="note207" title="plavati (bj, mr) | pariplavati (s2, s3) | palavatī (pts1-2)">plavatī</span> hurā huraṃ,<br>
Phalamicchaṃva vanasmi vānaro.</p>
<p><a class="sc" id="2"></a><a class="vns" id="vns400"></a><a class="vnp" id="vnp400"></a><a class="ms" id="p_19Th1_672"></a><a class="msdiv" id="msdiv400"></a>Yaṃ esā <span class="var" id="note208" title="sahatī (pts1-2, mr)">sahate</span> jammī,<br>
taṇhā loke visattikā;<br>
Sokā tassa pavaḍḍhanti,<br>
<span class="var" id="note209" title="abhivuṭṭhaṃva (s2, s3, pts2) | abhivaḍḍhaṃva (pts1, mr)">abhivaṭṭhaṃva</span> bīraṇaṃ.</p>
<p><a class="sc" id="3"></a><a class="vns" id="vns401"></a><a class="vnp" id="vnp401"></a><a class="ms" id="p_19Th1_673"></a><a class="msdiv" id="msdiv401"></a>Yo cetaṃ <span class="var" id="note210" title="sahatī (pts1-2, mr)">sahate</span> jammiṃ,<br>
taṇhaṃ loke duraccayaṃ;<br>
Sokā tamhā papatanti,<br>
udabindūva pokkharā.</p>
<p><a class="sc" id="4"></a><a class="vns" id="vns402"></a><a class="vnp" id="vnp402"></a><a class="pts" id="pts44"></a><a class="ms" id="p_19Th1_674"></a><a class="msdiv" id="msdiv402"></a>Taṃ vo vadāmi bhaddaṃ vo,<br>
yāvantettha samāgatā;<br>
Taṇhāya mūlaṃ khaṇatha,<br>
usīratthova bīraṇaṃ;<br>
Mā vo naḷaṃva sotova,<br>
māro bhañji punappunaṃ.</p>
<p><a class="sc" id="5"></a><a class="vns" id="vns403"></a><a class="vnp" id="vnp403"></a><a class="ms" id="p_19Th1_675"></a><a class="msdiv" id="msdiv403"></a>Karotha buddhavacanaṃ,<br>
khaṇo vo mā upaccagā;<br>
Khaṇātītā hi socanti,<br>
nirayamhi samappitā.</p>
<p><a class="sc" id="6"></a> <a class="vns" id="vns404"></a><a class="vnp" id="vnp404"></a><a class="ms" id="p_19Th1_676"></a><a class="msdiv" id="msdiv404"></a>Pamādo rajo <span class="var" id="note212" title="pamādo rajo sabbadā (bj, mr) | pamādo rajo (s2, s3, pts1-2)">pamādo</span>,<br>
pamādānupatito rajo;<br>
Appamādena vijjāya,<br>
abbahe sallamattano”ti.</p>
</blockquote>
<p class="endsutta"><a class="ms" id="p_19Th1_677"></a>… <span class="var" id="note213" title="māluṅkyaputto (bj, s2, s3, pts1-2)">Mālukyaputto</span> thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p>
</aside>
</section>
</div>
</body>
</html>
