<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
</head>
<body>
<div id="text" lang="pli">
<section class="sutta" id="thag10.2">
<article>
<div class="hgroup">
<p class="division">Theragāthā</p>
<p>Dasakanipāta</p>
<p>Paṭhamavagga</p>
<h1>10.2. Ekavihāriyattheragāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns537"></a><a class="vnp" id="vnp537"></a><a class="ms" id="p_19Th1_841"></a><a class="msdiv" id="msdiv537"></a>“Purato pacchato vāpi,<br>
aparo ce na vijjati;<br>
Atīva phāsu bhavati,<br>
ekassa vasato vane.</p>
<p><a class="sc" id="2"></a><a class="vns" id="vns538"></a><a class="vnp" id="vnp538"></a><a class="ms" id="p_19Th1_842"></a><a class="msdiv" id="msdiv538"></a>Handa eko gamissāmi,<br>
araññaṃ buddhavaṇṇitaṃ;<br>
<span class="var" id="note265" title="phāsuṃ (s2, s3, pts1-2)">Phāsu</span> ekavihārissa,<br>
pahitattassa bhikkhuno.</p>
<p><a class="sc" id="3"></a><a class="vns" id="vns539"></a><a class="vnp" id="vnp539"></a><a class="ms" id="p_19Th1_843"></a><a class="msdiv" id="msdiv539"></a>Yogi-pītikaraṃ rammaṃ,<br>
mattakuñjarasevitaṃ;<br>
Eko attavasī khippaṃ,<br>
pavisissāmi kānanaṃ.</p>
<p><a class="sc" id="4"></a><a class="vns" id="vns540"></a><a class="vnp" id="vnp540"></a><a class="ms" id="p_19Th1_844"></a><a class="msdiv" id="msdiv540"></a>Supupphite sītavane,<br>
sītale girikandare;<br>
Gattāni parisiñcitvā,<br>
caṅkamissāmi ekako.</p>
<p><a class="sc" id="5"></a><a class="vns" id="vns541"></a><a class="vnp" id="vnp541"></a><a class="ms" id="p_19Th1_845"></a><a class="msdiv" id="msdiv541"></a>Ekākiyo adutiyo,<br>
ramaṇīye mahāvane;<br>
Kadāhaṃ viharissāmi,<br>
katakicco anāsavo.</p>
<p><a class="sc" id="6"></a><a class="vns" id="vns542"></a><a class="vnp" id="vnp542"></a><a class="ms" id="p_19Th1_846"></a><a class="msdiv" id="msdiv542"></a>Evaṃ me kattukāmassa,<br>
adhippāyo samijjhatu;<br>
Sādhayissāmahaṃyeva,<br>
nāñño aññassa kārako.</p>
<p><a class="sc" id="7"></a><a class="vns" id="vns543"></a><a class="vnp" id="vnp543"></a><a class="ms" id="p_19Th1_847"></a><a class="msdiv" id="msdiv543"></a>Esa bandhāmi sannāhaṃ,<br>
pavisissāmi kānanaṃ;<br>
Na tato nikkhamissāmi,<br>
appatto āsavakkhayaṃ.</p>
<p><a class="sc" id="8"></a><a class="vns" id="vns544"></a><a class="vnp" id="vnp544"></a><a class="ms" id="p_19Th1_848"></a><a class="msdiv" id="msdiv544"></a>Mālute upavāyante,<br>
sīte <span class="var" id="note266" title="... gandhake (s2, s3, pts1-2, mr)">surabhigandhike</span>;<br>
Avijjaṃ dālayissāmi,<br>
nisinno nagamuddhani.</p>
<p><a class="sc" id="9"></a><a class="vns" id="vns545"></a><a class="vnp" id="vnp545"></a><a class="ms" id="p_19Th1_849"></a><a class="msdiv" id="msdiv545"></a>Vane kusumasañchanne,<br>
pabbhāre nūna sītale;<br>
Vimuttisukhena sukhito,<br>
ramissāmi giribbaje.</p>
<p><a class="sc" id="10"></a><a class="vns" id="vns546"></a><a class="vnp" id="vnp546"></a><a class="pts" id="pts58"></a><a class="ms" id="p_19Th1_850"></a><a class="msdiv" id="msdiv546"></a>Sohaṃ paripuṇṇasaṅkappo,<br>
cando <span class="var" id="note267" title="paṇṇaraso (s2, s3) | pannarase (pts2)">pannaraso</span> yathā;<br>
Sabbāsavaparikkhīṇo,<br>
natthi dāni punabbhavo”ti.</p>
</blockquote>
<p class="endsutta"><a class="ms" id="p_19Th1_851"></a>… Ekavihāriyo thero ….</p>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
