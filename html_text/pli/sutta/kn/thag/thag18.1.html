<!DOCTYPE html>
<html>
<head>
<meta charset="utf-8"/>
<meta content="Pali text from the Mahāsaṅgīti Tipiṭaka Buddhavasse 2500" name="description"/>
<title></title>
</head>
<body>
<div id="text" lang="pli">
<section class="sutta" id="thag18.1">
<article>
<div class="hgroup">
<p class="division">Theragāthā</p>
<p>Cattā­līsa­nipāta</p>
<p>Paṭhamavagga</p>
<h1>18.1. Mahā­kassa­pat­thera­gāthā</h1>
</div>
<blockquote class="gatha">
<p><a class="sc" id="1"></a><a class="vns" id="vns1054"></a><a class="vnp" id="vnp1051"></a><a class="pts" id="pts94"></a><a class="ms" id="p_19Th1_1409"></a><a class="msdiv" id="msdiv1054"></a>“Na gaṇena purakkhato care,<br/>
Vimano hoti samādhi dullabho;<br/>
Nānā­jana­saṅgaho dukho,<br/>
Iti disvāna gaṇaṃ na rocaye.</p>
<p><a class="sc" id="2"></a><a class="vns" id="vns1055"></a><a class="vnp" id="vnp1052"></a><a class="ms" id="p_19Th1_1410"></a><a class="msdiv" id="msdiv1055"></a>Na kulāni upabbaje muni,<br/>
Vimano hoti samādhi dullabho;<br/>
So ussukko rasānugiddho,<br/>
Atthaṃ riñcati yo sukhāvaho.</p>
<p><a class="sc" id="3"></a><a class="vns" id="vns1056"></a><a class="vnp" id="vnp1053"></a><a class="ms" id="p_19Th1_1411"></a><a class="msdiv" id="msdiv1056"></a>Paṅkoti hi naṃ avedayuṃ,<br/>
Yāyaṃ vandanapūjanā kulesu;<br/>
Sukhumaṃ sallaṃ durubbahaṃ,<br/>
Sakkāro kāpurisena dujjaho.</p>
<p><a class="sc" id="4"></a> <a class="vns" id="vns1057"></a><a class="vnp" id="vnp1054"></a><a class="ms" id="p_19Th1_1412"></a><a class="msdiv" id="msdiv1057"></a>Senāsanamhā oruyha,<br/>
nagaraṃ piṇḍāya pāvisiṃ;<br/>
Bhuñjantaṃ purisaṃ kuṭṭhiṃ,<br/>
sakkaccaṃ taṃ upaṭṭhahiṃ.</p>
<p><a class="sc" id="5"></a><a class="vns" id="vns1058"></a><a class="vnp" id="vnp1055"></a><a class="ms" id="p_19Th1_1413"></a><a class="msdiv" id="msdiv1058"></a>So <span class="var" id="note457" title="taṃ (pts1, mr)">me</span> pakkena hatthena,<br/>
ālopaṃ upanāmayi;<br/>
Ālopaṃ pakkhipantassa,<br/>
<span class="var" id="note458" title="aṅgulī pettha (bj, pts1-2, mr)">aṅguli cettha</span> chijjatha.</p>
<p><a class="sc" id="6"></a><a class="vns" id="vns1059"></a><a class="vnp" id="vnp1056"></a><a class="ms" id="p_19Th1_1414"></a><a class="msdiv" id="msdiv1059"></a><span class="var" id="note459" title="kuḍḍamūlañca (bj, s2, s3, pts1) | kuḍḍamūlaṃ vā (pts2)">Kuṭṭamūlañca</span> nissāya,<br/>
ālopaṃ taṃ abhuñjisaṃ;<br/>
Bhuñjamāne <span class="var" id="note460" title="va (bj) | ca (s2, s3, pts1)">vā</span> bhutte vā,<br/>
jegucchaṃ me na vijjati.</p>
<p><a class="sc" id="7"></a><a class="vns" id="vns1060"></a><a class="vnp" id="vnp1057"></a><a class="ms" id="p_19Th1_1415"></a><a class="msdiv" id="msdiv1060"></a>Uttiṭṭhapiṇḍo āhāro,<br/>
pūtimuttañca osadhaṃ;<br/>
Senāsanaṃ rukkhamūlaṃ,<br/>
paṃsukūlañca cīvaraṃ;<br/>
Yassete <span class="var" id="note461" title="abhibhuñjati (?)">abhisambhutvā</span>,<br/>
sa ve cātuddiso naro.</p>
<p><a class="sc" id="8"></a><a class="vns" id="vns1061"></a><a class="vnp" id="vnp1058"></a><a class="ms" id="p_19Th1_1416"></a><a class="msdiv" id="msdiv1061"></a>Yattha eke vihaññanti,<br/>
āruhantā siluccayaṃ;<br/>
<span class="var" id="note462" title="tattha (bj, s2, s3, pts2)">Tassa</span> buddhassa dāyādo,<br/>
sampajāno patissato;<br/>
Iddhi­balenu­patthad­dho,<br/>
kassapo abhirūhati.</p>
<p><a class="sc" id="9"></a><a class="vns" id="vns1062"></a><a class="vnp" id="vnp1059"></a><a class="ms" id="p_19Th1_1417"></a><a class="msdiv" id="msdiv1062"></a>Piṇḍa­pāta­paṭik­kanto,<br/>
selamāruyha kassapo;<br/>
Jhāyati anupādāno,<br/>
pahīna­bhaya­bhe­ravo.</p>
<p><a class="sc" id="10"></a><a class="vns" id="vns1063"></a><a class="vnp" id="vnp1060"></a><a class="ms" id="p_19Th1_1418"></a><a class="msdiv" id="msdiv1063"></a>Piṇḍa­pāta­paṭik­kanto,<br/>
selamāruyha kassapo;<br/>
Jhāyati anupādāno,<br/>
ḍayhamānesu nibbuto.</p>
<p><a class="sc" id="11"></a><a class="vns" id="vns1064"></a><a class="vnp" id="vnp1061"></a><a class="ms" id="p_19Th1_1419"></a><a class="msdiv" id="msdiv1064"></a>Piṇḍa­pāta­paṭik­kanto,<br/>
selamāruyha kassapo;<br/>
Jhāyati anupādāno,<br/>
katakicco anāsavo.</p>
<p><a class="sc" id="12"></a><a class="vns" id="vns1065"></a><a class="vnp" id="vnp1062"></a><a class="pts" id="pts95"></a><a class="ms" id="p_19Th1_1420"></a><a class="msdiv" id="msdiv1065"></a>Kareri­mā­lāvitatā,<br/>
bhūmibhāgā manoramā;<br/>
Kuñjarābhirudā rammā,<br/>
te selā ramayanti maṃ.</p>
<p><a class="sc" id="13"></a><a class="vns" id="vns1066"></a><a class="vnp" id="vnp1063"></a><a class="ms" id="p_19Th1_1421"></a><a class="msdiv" id="msdiv1066"></a>Nīlabbhavaṇṇā rucirā,<br/>
vārisītā sucindharā;<br/>
Inda­gopaka­sañ­channā,<br/>
te selā ramayanti maṃ.</p>
<p><a class="sc" id="14"></a><a class="vns" id="vns1067"></a><a class="vnp" id="vnp1064"></a><a class="ms" id="p_19Th1_1422"></a><a class="msdiv" id="msdiv1067"></a>Nīlabbha­kūṭa­sadisā,<br/>
kūṭā­gāra­varūpamā;<br/>
Vāraṇābhirudā rammā,<br/>
te selā ramayanti maṃ.</p>
<p><a class="sc" id="15"></a><a class="vns" id="vns1068"></a><a class="vnp" id="vnp1065"></a><a class="ms" id="p_19Th1_1423"></a><a class="msdiv" id="msdiv1068"></a>Abhivuṭṭhā rammatalā,<br/>
nagā isibhi sevitā;<br/>
Abbhunnaditā sikhīhi,<br/>
te selā ramayanti maṃ.</p>
<p><a class="sc" id="16"></a><a class="vns" id="vns1069"></a><a class="vnp" id="vnp1066"></a><a class="ms" id="p_19Th1_1424"></a><a class="msdiv" id="msdiv1069"></a>Alaṃ jhāyitukāmassa,<br/>
pahitattassa me sato;<br/>
Alaṃ me <span class="var" id="note463" title="attakāmassa (?)">atthakāmassa</span>,<br/>
pahitattassa bhikkhuno.</p>
<p><a class="sc" id="17"></a><a class="vns" id="vns1070"></a><a class="vnp" id="vnp1067"></a><a class="ms" id="p_19Th1_1425"></a><a class="msdiv" id="msdiv1070"></a>Alaṃ me phāsukāmassa,<br/>
pahitattassa bhikkhuno;<br/>
Alaṃ me yogakāmassa,<br/>
pahitattassa tādino.</p>
<p><a class="sc" id="18"></a><a class="vns" id="vns1071"></a><a class="vnp" id="vnp1068"></a><a class="ms" id="p_19Th1_1426"></a><a class="msdiv" id="msdiv1071"></a>Umāpupphena samānā,<br/>
gaganā­vabbha­chā­ditā;<br/>
Nānā­dija­gaṇā­kiṇṇā,<br/>
te selā ramayanti maṃ.</p>
<p><a class="sc" id="19"></a><a class="vns" id="vns1072"></a><a class="vnp" id="vnp1069"></a><a class="ms" id="p_19Th1_1427"></a><a class="msdiv" id="msdiv1072"></a>Anākiṇṇā gahaṭṭhehi,<br/>
miga­saṅgha­nisevitā;<br/>
Nānā­dija­gaṇā­kiṇṇā,<br/>
te selā ramayanti maṃ.</p>
<p><a class="sc" id="20"></a><a class="vns" id="vns1073"></a><a class="vnp" id="vnp1070"></a><a class="ms" id="p_19Th1_1428"></a><a class="msdiv" id="msdiv1073"></a>Acchodikā puthusilā,<br/>
gonaṅgula­migā­yutā;<br/>
Ambu­sevāla­sañ­channā,<br/>
te selā ramayanti maṃ.</p>
<p><a class="sc" id="21"></a><a class="vns" id="vns1074"></a><a class="vnp" id="vnp1071"></a><a class="ms" id="p_19Th1_1429"></a><a class="msdiv" id="msdiv1074"></a>Na pañcaṅgikena turiyena,<br/>
Rati me hoti tādisī;<br/>
Yathā ekaggacittassa,<br/>
Sammā dhammaṃ vipassato.</p>
<p><a class="sc" id="22"></a><a class="vns" id="vns1075"></a><a class="vnp" id="vnp1072"></a><a class="ms" id="p_19Th1_1430"></a><a class="msdiv" id="msdiv1075"></a>Kammaṃ bahukaṃ na kāraye,<br/>
Parivajjeyya janaṃ na uyyame;<br/>
Ussukko so rasānugiddho,<br/>
Atthaṃ riñcati yo sukhāvaho.</p>
<p><a class="sc" id="23"></a><a class="vns" id="vns1076"></a><a class="vnp" id="vnp1073"></a><a class="ms" id="p_19Th1_1431"></a><a class="msdiv" id="msdiv1076"></a>Kammaṃ bahukaṃ na kāraye,<br/>
Parivajjeyya anatta­neyya­metaṃ;<br/>
Kicchati kāyo kilamati,<br/>
Dukkhito so samathaṃ na vindati.</p>
<p><a class="sc" id="24"></a><a class="vns" id="vns1077"></a><a class="vnp" id="vnp1074"></a><a class="ms" id="p_19Th1_1432"></a><a class="msdiv" id="msdiv1077"></a>Oṭṭhap­pahata­mat­tena,<br/>
attānampi na passati;<br/>
Patthaddhagīvo carati,<br/>
ahaṃ seyyoti maññati.</p>
<p><a class="sc" id="25"></a><a class="vns" id="vns1078"></a><a class="vnp" id="vnp1075"></a><a class="ms" id="p_19Th1_1433"></a><a class="msdiv" id="msdiv1078"></a>Aseyyo seyyasamānaṃ,<br/>
bālo maññati attānaṃ;<br/>
Na taṃ viññū pasaṃsanti,<br/>
patthad­dha­mānasaṃ naraṃ.</p>
<p><a class="sc" id="26"></a><a class="vns" id="vns1079"></a><a class="vnp" id="vnp1076"></a><a class="ms" id="p_19Th1_1434"></a><a class="msdiv" id="msdiv1079"></a>Yo ca seyyohamasmīti,<br/>
nāhaṃ seyyoti vā pana;<br/>
Hīno <span class="var" id="note464" title="hīnohaṃ sadiso (s2, s3, pts1-2)">taṃsadiso</span> vāti,<br/>
vidhāsu na vikampati.</p>
<p><a class="sc" id="27"></a><a class="vns" id="vns1080"></a><a class="vnp" id="vnp1077"></a><a class="pts" id="pts96"></a><a class="ms" id="p_19Th1_1435"></a><a class="msdiv" id="msdiv1080"></a>Paññavantaṃ <span class="var" id="note465" title="tathāvādiṃ (s2, s3, pts1)">tathā tādiṃ</span>,<br/>
sīlesu susamāhitaṃ;<br/>
Cetosa­matha­ma­nuttaṃ,<br/>
<span class="var" id="note466" title="taṃ ve (bj, s2, s3, pts2) | tañ ca (pts1)">tañce</span> viññū pasaṃsare.</p>
<p><a class="sc" id="28"></a><a class="vns" id="vns1081"></a><a class="vnp" id="vnp1078"></a><a class="ms" id="p_19Th1_1436"></a><a class="msdiv" id="msdiv1081"></a>Yassa sabrahmacārīsu,<br/>
gāravo nūpalabbhati;<br/>
Ārakā hoti saddhammā,<br/>
nabhato puthavī yathā.</p>
<p><a class="sc" id="29"></a><a class="vns" id="vns1082"></a><a class="vnp" id="vnp1079"></a><a class="ms" id="p_19Th1_1437"></a><a class="msdiv" id="msdiv1082"></a>Yesañca hiriottappaṃ,<br/>
sadā sammā upaṭṭhitaṃ;<br/>
Virūḷhab­rahma­cariyā te,<br/>
tesaṃ khīṇā punabbhavā.</p>
<p><a class="sc" id="30"></a><a class="vns" id="vns1083"></a><a class="vnp" id="vnp1080"></a><a class="ms" id="p_19Th1_1438"></a><a class="msdiv" id="msdiv1083"></a>Uddhato capalo bhikkhu,<br/>
paṃsukūlena pāruto;<br/>
Kapīva sīhacammena,<br/>
na so tenupasobhati.</p>
<p><a class="sc" id="31"></a><a class="vns" id="vns1084"></a><a class="vnp" id="vnp1081"></a><a class="ms" id="p_19Th1_1439"></a><a class="msdiv" id="msdiv1084"></a>Anuddhato acapalo,<br/>
nipako saṃvutindriyo;<br/>
Sobhati paṃsukūlena,<br/>
sīhova girigabbhare.</p>
<p><a class="sc" id="32"></a><a class="vns" id="vns1085"></a><a class="vnp" id="vnp1082"></a><a class="ms" id="p_19Th1_1440"></a><a class="msdiv" id="msdiv1085"></a>Ete sambahulā devā,<br/>
iddhimanto yasassino;<br/>
Dasa­deva­sahas­sāni,<br/>
sabbe te brahmakāyikā.</p>
<p><a class="sc" id="33"></a><a class="vns" id="vns1086"></a><a class="vnp" id="vnp1083"></a><a class="ms" id="p_19Th1_1441"></a><a class="msdiv" id="msdiv1086"></a>Dhamma­senā­patiṃ <span class="var" id="note467" title="dhīraṃ (s2, s3, pts1)">vīraṃ</span>,<br/>
mahājhāyiṃ samāhitaṃ;<br/>
Sāriputtaṃ namassantā,<br/>
tiṭṭhanti pañjalīkatā.</p>
<p><a class="sc" id="34"></a><a class="vns" id="vns1087"></a><a class="vnp" id="vnp1084"></a><a class="ms" id="p_19Th1_1442"></a><a class="msdiv" id="msdiv1087"></a>‘Namo te purisājañña,<br/>
namo te purisuttama;<br/>
Yassa te nābhijānāma,<br/>
yampi nissāya <span class="var" id="note468" title="jhāyasi (pts2, Ma-aka)">jhāyati</span>.</p>
<p><a class="sc" id="35"></a><a class="vns" id="vns1088"></a><a class="vnp" id="vnp1085"></a><a class="ms" id="p_19Th1_1443"></a><a class="msdiv" id="msdiv1088"></a>Accheraṃ vata buddhānaṃ,<br/>
gambhīro gocaro sako;<br/>
Ye mayaṃ nābhijānāma,<br/>
vāla­vedhi­sa­māgatā’.</p>
<p><a class="sc" id="36"></a><a class="vns" id="vns1089"></a><a class="vnp" id="vnp1086"></a><a class="ms" id="p_19Th1_1444"></a><a class="msdiv" id="msdiv1089"></a>Taṃ tathā devakāyehi,<br/>
pūjitaṃ pūjanārahaṃ;<br/>
Sāriputtaṃ tadā disvā,<br/>
kappinassa sitaṃ ahu.</p>
<p><a class="sc" id="37"></a><a class="vns" id="vns1090"></a><a class="vnp" id="vnp1087"></a><a class="ms" id="p_19Th1_1445"></a><a class="msdiv" id="msdiv1090"></a>Yāvatā bud­dha­khettamhi,<br/>
ṭhapayitvā mahāmuniṃ;<br/>
Dhutaguṇe visiṭṭhohaṃ,<br/>
sadiso me na vijjati.</p>
<p><a class="sc" id="38"></a><a class="vns" id="vns1091"></a><a class="vnp" id="vnp1088"></a><a class="ms" id="p_19Th1_1446"></a><a class="msdiv" id="msdiv1091"></a>Pariciṇṇo mayā satthā,<br/>
kataṃ buddhassa sāsanaṃ;<br/>
Ohito garuko bhāro,<br/>
natthi dāni punabbhavo.</p>
<p><a class="sc" id="39"></a><a class="vns" id="vns1092"></a><a class="vnp" id="vnp1089"></a><a class="ms" id="p_19Th1_1447"></a><a class="msdiv" id="msdiv1092"></a>Na cīvare na sayane,<br/>
bhojane nupalimpati;<br/>
Gotamo anappameyyo,<br/>
muḷālapupphaṃ vimalaṃva;<br/>
Ambunā nekkhammaninno,<br/>
tibhavā­bhi­nissaṭo.</p>
<p><a class="sc" id="40"></a><a class="vns" id="vns1093"></a><a class="vnp" id="vnp1090"></a><a class="ms" id="p_19Th1_1448"></a><a class="msdiv" id="msdiv1093"></a>Sati­paṭṭhā­na­gīvo so,<br/>
saddhāhattho mahāmuni;<br/>
Paññāsīso mahāñāṇī,<br/>
sadā carati nibbuto”ti.</p>
</blockquote>
<p class="endsutta"><a class="ms" id="p_19Th1_1449"></a>… Mahākassapo thero ….</p>
<p class="endsection"><a class="ms" id="p_19Th1_1450"></a>Cattā­līsa­nipāto niṭṭhito.</p>
<p class="uddana"><a class="ms" id="p_19Th1_1451"></a>Tatruddānaṃ</p>
<blockquote class="uddanagatha">
<p><a class="sc" id="41"></a><a class="ms" id="p_19Th1_1452"></a>Cattā­līsa­nipātamhi,<br/>
mahā­kassa­pasav­hayo;<br/>
Ekova thero gāthāyo,<br/>
cattālīsa duvepi cāti.</p>
</blockquote>
</article>
<aside id="metaarea">
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, 2005. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class="editor">Blake Walshe</span> and <span class="editor">Bhikkhu Sujato</span>.</p></aside>
</section>
</div>
</body>
</html>
