<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv21' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>21. Aṅkurapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns257'></a><a class='pts2ed' id='pts2ed32'></a><a class='ms' id='p_19Pv_281'></a><a class='msdiv' id='msdiv257'></a>“Yassa atthāya gacchāma,<br>
kambojaṃ dhanahārakā;<br>
Ayaṃ kāmadado yakkho,<br>
imaṃ yakkhaṃ nayāmase.</p>
<p><a class='sc' id='2'></a><a class='vns' id='vns258'></a><a class='ms' id='p_19Pv_282'></a><a class='msdiv' id='msdiv258'></a>Imaṃ yakkhaṃ gahetvāna,<br>
Sādhukena pasayha vā;<br>
Yānaṃ āropayitvāna,<br>
Khippaṃ gacchāma dvārakan”ti.</p>
<p><a class='sc' id='3'></a><a class='vns' id='vns259'></a><a class='ms' id='p_19Pv_283'></a><a class='msdiv' id='msdiv259'></a>“Yassa rukkhassa chāyāya,<br>
nisīdeyya sayeyya vā;<br>
Na tassa sākhaṃ bhañjeyya,<br>
mittadubbho hi pāpako”ti.</p>
<p><a class='sc' id='4'></a><a class='vns' id='vns260'></a><a class='ms' id='p_19Pv_284'></a><a class='msdiv' id='msdiv260'></a>“Yassa rukkhassa chāyāya,<br>
nisīdeyya sayeyya vā;<br>
Khandhampi tassa chindeyya,<br>
attho ce tādiso siyā”ti.</p>
<p><a class='sc' id='5'></a><a class='vns' id='vns261'></a><a class='ms' id='p_19Pv_285'></a><a class='msdiv' id='msdiv261'></a>“Yassa rukkhassa chāyāya,<br>
nisīdeyya sayeyya vā;<br>
Na tassa pattaṃ <span class='var' id='note84' title='hiṃseyya (mr)'>bhindeyya</span>,<br>
mittadubbho hi pāpako”ti.</p>
<p><a class='sc' id='6'></a><a class='vns' id='vns262'></a><a class='ms' id='p_19Pv_286'></a><a class='msdiv' id='msdiv262'></a>“Yassa rukkhassa chāyāya,<br>
nisīdeyya sayeyya vā;<br>
Samūlampi taṃ <span class='var' id='note85' title='abbūheyya (bj) | abbuyha (s2, s3) | abhuyha (pts1-2) | ubbahe (?)'>abbuhe</span>,<br>
attho ce tādiso siyā”ti.</p>
<p><a class='sc' id='7'></a><a class='vns' id='vns263'></a><a class='ms' id='p_19Pv_287'></a><a class='msdiv' id='msdiv263'></a>“Yassekarattimpi ghare vaseyya,<br>
Yatthannapānaṃ puriso labhetha;<br>
Na tassa pāpaṃ manasāpi cintaye,<br>
Kataññutā sappurisehi vaṇṇitā.</p>
<p><a class='sc' id='8'></a><a class='vns' id='vns264'></a><a class='ms' id='p_19Pv_288'></a><a class='msdiv' id='msdiv264'></a>Yassekarattimpi ghare vaseyya,<br>
Annena pānena upaṭṭhito siyā;<br>
Na tassa pāpaṃ manasāpi cintaye,<br>
Adubbhapāṇī dahate mittadubbhiṃ.</p>
<p><a class='sc' id='9'></a><a class='vns' id='vns265'></a><a class='ms' id='p_19Pv_289'></a><a class='msdiv' id='msdiv265'></a>Yo pubbe katakalyāṇo,<br>
pacchā pāpena hiṃsati;<br>
<span class='var' id='note86' title='adubbhipāṇīhato (mr)'>Allapāṇihato</span> poso,<br>
na so bhadrāni passatī”ti.</p>
<p><a class='sc' id='10'></a><a class='vns' id='vns266'></a><a class='ms' id='p_19Pv_290'></a><a class='msdiv' id='msdiv266'></a>“Nāhaṃ devena vā manussena vā,<br>
Issariyena vāhaṃ suppasayho;<br>
Yakkhohamasmi paramiddhipatto,<br>
Dūraṅgamo vaṇṇabalūpapanno”ti.</p>
<p><a class='sc' id='11'></a><a class='vns' id='vns267'></a><a class='ms' id='p_19Pv_291'></a><a class='msdiv' id='msdiv267'></a>“Pāṇi te sabbaso vaṇṇo,<br>
pañcadhāro madhussavo;<br>
Nānārasā paggharanti,<br>
maññehaṃ taṃ purindadan”ti.</p>
<p><a class='sc' id='12'></a><a class='vns' id='vns268'></a><a class='ms' id='p_19Pv_292'></a><a class='msdiv' id='msdiv268'></a>“Nāmhi devo na gandhabbo,<br>
nāpi sakko purindado;<br>
Petaṃ maṃ aṅkura jānāhi,<br>
<span class='var' id='note87' title='bheruvamhā (bj, pts1-2)'>roruvamhā</span> idhāgatan”ti.</p>
<p><a class='sc' id='13'></a><a class='vns' id='vns269'></a><a class='pts2ed' id='pts2ed33'></a><a class='ms' id='p_19Pv_293'></a><a class='msdiv' id='msdiv269'></a>“Kiṃsīlo kiṃsamācāro,<br>
roruvasmiṃ pure tuvaṃ;<br>
Kena te brahmacariyena,<br>
puññaṃ pāṇimhi ijjhatī”ti.</p>
<p><a class='sc' id='14'></a><a class='vns' id='vns270'></a><a class='ms' id='p_19Pv_294'></a><a class='msdiv' id='msdiv270'></a>“Tunnavāyo pure āsiṃ,<br>
roruvasmiṃ tadā ahaṃ;<br>
Sukicchavutti kapaṇo,<br>
na me vijjati dātave.</p>
<p><a class='sc' id='15'></a><a class='vns' id='vns271'></a><a class='ms' id='p_19Pv_295'></a><a class='msdiv' id='msdiv271'></a><span class='var' id='note88' title='āvesanañca (bj, pts1-2)'>Nivesanañca</span> me āsi,<br>
asayhassa upantike;<br>
Saddhassa dānapatino,<br>
katapuññassa lajjino.</p>
<p><a class='sc' id='16'></a><a class='vns' id='vns272'></a><a class='ms' id='p_19Pv_296'></a><a class='msdiv' id='msdiv272'></a>Tattha yācanakāyanti,<br>
nānāgottā vanibbakā;<br>
Te ca maṃ tattha pucchanti,<br>
asayhassa nivesanaṃ.</p>
<p><a class='sc' id='17'></a><a class='vns' id='vns273'></a><a class='ms' id='p_19Pv_297'></a><a class='msdiv' id='msdiv273'></a>Kattha gacchāma bhaddaṃ vo,<br>
kattha dānaṃ padīyati;<br>
Tesāhaṃ puṭṭho akkhāmi,<br>
asayhassa nivesanaṃ.</p>
<p><a class='sc' id='18'></a><a class='vns' id='vns274'></a><a class='ms' id='p_19Pv_298'></a><a class='msdiv' id='msdiv274'></a>Paggayha dakkhiṇaṃ bāhuṃ,<br>
ettha gacchatha bhaddaṃ vo;<br>
Ettha dānaṃ padīyati,<br>
asayhassa nivesane.</p>
<p><a class='sc' id='19'></a><a class='vns' id='vns275'></a><a class='ms' id='p_19Pv_299'></a><a class='msdiv' id='msdiv275'></a>Tena pāṇi kāmadado,<br>
tena pāṇi madhussavo;<br>
Tena me brahmacariyena,<br>
puññaṃ pāṇimhi ijjhatī”ti.</p>
<p><a class='sc' id='20'></a><a class='vns' id='vns276'></a><a class='ms' id='p_19Pv_300'></a><a class='msdiv' id='msdiv276'></a>“Na kira tvaṃ adā dānaṃ,<br>
Sakapāṇīhi kassaci;<br>
Parassa dānaṃ anumodamāno,<br>
Pāṇiṃ paggayha pāvadi.</p>
<p><a class='sc' id='21'></a><a class='vns' id='vns277'></a><a class='ms' id='p_19Pv_301'></a><a class='msdiv' id='msdiv277'></a>Tena pāṇi kāmadado,<br>
tena pāṇi madhussavo;<br>
Tena te brahmacariyena,<br>
puññaṃ pāṇimhi ijjhati.</p>
<p><a class='sc' id='22'></a><a class='vns' id='vns278'></a><a class='ms' id='p_19Pv_302'></a><a class='msdiv' id='msdiv278'></a>Yo so dānamadā bhante,<br>
pasanno sakapāṇibhi;<br>
So hitvā mānusaṃ dehaṃ,<br>
kiṃ nu so disataṃ gato”ti.</p>
<p><a class='sc' id='23'></a><a class='vns' id='vns279'></a><a class='ms' id='p_19Pv_303'></a><a class='msdiv' id='msdiv279'></a>“Nāhaṃ pajānāmi asayhasāhino,<br>
Aṅgīrasassa gatiṃ āgatiṃ vā;<br>
Sutañca me vessavaṇassa santike,<br>
Sakkassa sahabyataṃ gato asayho”ti.</p>
<p><a class='sc' id='24'></a><a class='vns' id='vns280'></a><a class='ms' id='p_19Pv_304'></a><a class='msdiv' id='msdiv280'></a>“Alameva kātuṃ kalyāṇaṃ,<br>
dānaṃ dātuṃ yathārahaṃ;<br>
Pāṇiṃ kāmadadaṃ disvā,<br>
ko puññaṃ na karissati.</p>
<p><a class='sc' id='25'></a><a class='vns' id='vns281'></a><a class='ms' id='p_19Pv_305'></a><a class='msdiv' id='msdiv281'></a>So hi nūna ito gantvā,<br>
anuppatvāna dvārakaṃ;<br>
Dānaṃ paṭṭhapayissāmi,<br>
yaṃ mamassa sukhāvahaṃ.</p>
<p><a class='sc' id='26'></a><a class='vns' id='vns282'></a><a class='ms' id='p_19Pv_306'></a><a class='msdiv' id='msdiv282'></a>Dassāmannañca pānañca,<br>
vatthasenāsanāni ca;<br>
Papañca udapānañca,<br>
dugge saṅkamanāni cā”ti.</p>
<p><a class='sc' id='27'></a><a class='vns' id='vns283'></a><a class='ms' id='p_19Pv_307'></a><a class='msdiv' id='msdiv283'></a>“Kena te aṅgulī <span class='var' id='note89' title='kuṇṭhā (bj, pts2) | kuṇḍā (s2, s3, pts1)'>kuṇā</span>,<br>
mukhañca <span class='var' id='note90' title='kuṇḍalīkataṃ (bj, s2, s3, pts1-2, mr)'>kuṇalīkataṃ</span>;<br>
Akkhīni ca paggharanti,<br>
kiṃ pāpaṃ pakataṃ tayā”ti.</p>
<p><a class='sc' id='28'></a><a class='vns' id='vns284'></a><a class='pts2ed' id='pts2ed34'></a><a class='ms' id='p_19Pv_308'></a><a class='msdiv' id='msdiv284'></a>“Aṅgīrasassa gahapatino,<br>
Saddhassa gharamesino;<br>
Tassāhaṃ dānavissagge,<br>
Dāne adhikato ahuṃ.</p>
<p><a class='sc' id='29'></a><a class='vns' id='vns285'></a><a class='ms' id='p_19Pv_309'></a><a class='msdiv' id='msdiv285'></a>Tattha yācanake disvā,<br>
āgate bhojanatthike;<br>
Ekamantaṃ apakkamma,<br>
akāsiṃ kuṇaliṃ mukhaṃ.</p>
<p><a class='sc' id='30'></a><a class='vns' id='vns286'></a><a class='ms' id='p_19Pv_310'></a><a class='msdiv' id='msdiv286'></a>Tena me aṅgulī kuṇā,<br>
mukhañca kuṇalīkataṃ;<br>
Akkhīni me paggharanti,<br>
taṃ pāpaṃ pakataṃ mayā”ti.</p>
<p><a class='sc' id='31'></a><a class='vns' id='vns287'></a><a class='ms' id='p_19Pv_311'></a><a class='msdiv' id='msdiv287'></a>“Dhammena te kāpurisa,<br>
mukhañca kuṇalīkataṃ;<br>
Akkhīni ca paggharanti,<br>
yaṃ taṃ parassa dānassa;<br>
Akāsi kuṇaliṃ mukhaṃ.</p>
<p><a class='sc' id='32'></a><a class='vns' id='vns288'></a><a class='ms' id='p_19Pv_312'></a><a class='msdiv' id='msdiv288'></a>Kathaṃ hi dānaṃ dadamāno,<br>
kareyya parapattiyaṃ;<br>
Annaṃ pānaṃ khādanīyaṃ,<br>
vatthasenāsanāni ca.</p>
<p><a class='sc' id='33'></a><a class='vns' id='vns289'></a><a class='ms' id='p_19Pv_313'></a><a class='msdiv' id='msdiv289'></a>So hi nūna ito gantvā,<br>
anuppatvāna dvārakaṃ;<br>
Dānaṃ paṭṭhapayissāmi,<br>
yaṃ mamassa sukhāvahaṃ.</p>
<p><a class='sc' id='34'></a><a class='vns' id='vns290'></a><a class='ms' id='p_19Pv_314'></a><a class='msdiv' id='msdiv290'></a>Dassāmannañca pānañca,<br>
vatthasenāsanāni ca;<br>
Papañca udapānañca,<br>
dugge saṅkamanāni cā”ti.</p>
<p><a class='sc' id='35'></a><a class='vns' id='vns291'></a><a class='ms' id='p_19Pv_315'></a><a class='msdiv' id='msdiv291'></a>Tato hi so nivattitvā,<br>
anuppatvāna dvārakaṃ;<br>
Dānaṃ paṭṭhapayi aṅkuro,<br>
<span class='var' id='note91' title='yantaṃ assa (s2, s3) | yantamassa (pts1, mr)'>yaṃtumassa</span> sukhāvahaṃ.</p>
<p><a class='sc' id='36'></a><a class='vns' id='vns292'></a><a class='ms' id='p_19Pv_316'></a><a class='msdiv' id='msdiv292'></a>Adā annañca pānañca,<br>
vatthasenāsanāni ca;<br>
Papañca udapānañca,<br>
vippasannena cetasā.</p>
<p><a class='sc' id='37'></a><a class='vns' id='vns293'></a><a class='ms' id='p_19Pv_317'></a><a class='msdiv' id='msdiv293'></a>Ko chāto ko ca tasito,<br>
ko vatthaṃ paridahissati;<br>
Kassa santāni yoggāni,<br>
ito yojentu vāhanaṃ.</p>
<p><a class='sc' id='38'></a><a class='vns' id='vns294'></a><a class='ms' id='p_19Pv_318'></a><a class='msdiv' id='msdiv294'></a>Ko chatticchati gandhañca,<br>
ko mālaṃ ko upāhanaṃ;<br>
Itissu tattha ghosenti,<br>
kappakā <span class='var' id='note92' title='pāṭavā (mr)'>sūdamāgadhā</span>;<br>
Sadā sāyañca pāto ca,<br>
aṅkurassa nivesane.</p>
<p><a class='sc' id='39'></a><a class='vns' id='vns295'></a><a class='ms' id='p_19Pv_319'></a><a class='msdiv' id='msdiv295'></a>“‘Sukhaṃ supati aṅkuro’,<br>
iti jānāti maṃ jano;<br>
Dukkhaṃ supāmi <span class='var' id='note93' title='sindhuka (s2, s3) | sindhuka (mr)'>sindhaka</span>,<br>
yaṃ na passāmi yācake.</p>
<p><a class='sc' id='40'></a><a class='vns' id='vns296'></a><a class='ms' id='p_19Pv_320'></a><a class='msdiv' id='msdiv296'></a>‘Sukhaṃ supati aṅkuro’,<br>
iti jānāti maṃ jano;<br>
Dukkhaṃ sindhaka supāmi,<br>
appake su vanibbake”ti.</p>
<p><a class='sc' id='41'></a><a class='vns' id='vns297'></a><a class='ms' id='p_19Pv_321'></a><a class='msdiv' id='msdiv297'></a>“Sakko ce te varaṃ dajjā,<br>
tāvatiṃsānamissaro;<br>
Kissa sabbassa lokassa,<br>
varamāno varaṃ vare”ti.</p>
<p><a class='sc' id='42'></a><a class='vns' id='vns298'></a><a class='ms' id='p_19Pv_322'></a><a class='msdiv' id='msdiv298'></a>“Sakko ce me varaṃ dajjā,<br>
tāvatiṃsānamissaro;<br>
Kāluṭṭhitassa me sato,<br>
sūriyuggamanaṃ pati;<br>
Dibbā bhakkhā pātubhaveyyuṃ,<br>
sīlavanto ca yācakā.</p>
<p><a class='sc' id='43'></a><a class='vns' id='vns299'></a><a class='pts2ed' id='pts2ed35'></a><a class='ms' id='p_19Pv_323'></a><a class='msdiv' id='msdiv299'></a>Dadato me na khīyetha,<br>
datvā nānutapeyyahaṃ;<br>
Dadaṃ cittaṃ pasādeyyaṃ,<br>
etaṃ sakkaṃ varaṃ vare”ti.</p>
<p><a class='sc' id='44'></a><a class='vns' id='vns300'></a><a class='ms' id='p_19Pv_324'></a><a class='msdiv' id='msdiv300'></a>“Na sabbavittāni pare pavecche,<br>
Dadeyya dānañca dhanañca rakkhe;<br>
Tasmā hi dānā dhanameva seyyo,<br>
Atippadānena kulā na honti.</p>
<p><a class='sc' id='45'></a><a class='vns' id='vns301'></a><a class='ms' id='p_19Pv_325'></a><a class='msdiv' id='msdiv301'></a>Adānamatidānañca,<br>
Nappasaṃsanti paṇḍitā;<br>
Tasmā hi dānā dhanameva seyyo,<br>
Samena vatteyya sa dhīradhammo”ti.</p>
<p><a class='sc' id='46'></a><a class='vns' id='vns302'></a><a class='ms' id='p_19Pv_326'></a><a class='msdiv' id='msdiv302'></a>“Aho vata re ahameva dajjaṃ,<br>
Santo ca maṃ sappurisā bhajeyyuṃ;<br>
Meghova ninnāni <span class='var' id='note94' title='ninnānabhipūrayanto (bj, pts2) | ninnāni hi pūrayanto (s2, s3, pts1)'>paripūrayanto</span>,<br>
Santappaye sabbavanibbakānaṃ.</p>
<p><a class='sc' id='47'></a><a class='vns' id='vns303'></a><a class='ms' id='p_19Pv_327'></a><a class='msdiv' id='msdiv303'></a>Yassa yācanake disvā,<br>
mukhavaṇṇo pasīdati;<br>
Datvā attamano hoti,<br>
taṃ gharaṃ vasato sukhaṃ.</p>
<p><a class='sc' id='48'></a><a class='vns' id='vns304'></a><a class='ms' id='p_19Pv_328'></a><a class='msdiv' id='msdiv304'></a>Yassa yācanake disvā,<br>
mukhavaṇṇo pasīdati;<br>
Datvā attamano hoti,<br>
esā yaññassa sampadā.</p>
<p><a class='sc' id='49'></a><a class='vns' id='vns305'></a><a class='ms' id='p_19Pv_329'></a><a class='msdiv' id='msdiv305'></a>Pubbeva dānā sumano,<br>
dadaṃ cittaṃ pasādaye;<br>
Datvā attamano hoti,<br>
esā yaññassa sampadā”ti.</p>
<p><a class='sc' id='50'></a><a class='vns' id='vns306'></a><a class='ms' id='p_19Pv_330'></a><a class='msdiv' id='msdiv306'></a>Saṭṭhi vāhasahassāni,<br>
aṅkurassa nivesane;<br>
Bhojanaṃ dīyate niccaṃ,<br>
<span class='var' id='note96' title='yaññapekkhassa (bj)'>puññapekkhassa</span> jantuno.</p>
<p><a class='sc' id='51'></a><a class='vns' id='vns307'></a><a class='ms' id='p_19Pv_331'></a><a class='msdiv' id='msdiv307'></a><span class='var' id='note97' title='tisahassāni sūdā hi (bj, pts2) | tisahassāni sūdāni (s2, s3, mr) | janā tisahassā sūdā (pts1)'>Tisahassāni sūdāni hi</span>,<br>
āmuttamaṇikuṇḍalā;<br>
Aṅkuraṃ upajīvanti,<br>
dāne yaññassa <span class='var' id='note98' title='vyāvaṭā (bj, pts2) | pāvaṭā (s2, s3, pts1)'>vāvaṭā</span>.</p>
<p><a class='sc' id='52'></a><a class='vns' id='vns308'></a><a class='ms' id='p_19Pv_332'></a><a class='msdiv' id='msdiv308'></a>Saṭṭhi purisasahassāni,<br>
āmuttamaṇikuṇḍalā;<br>
Aṅkurassa mahādāne,<br>
kaṭṭhaṃ phālenti māṇavā.</p>
<p><a class='sc' id='53'></a><a class='vns' id='vns309'></a><a class='ms' id='p_19Pv_333'></a><a class='msdiv' id='msdiv309'></a>Soḷasitthisahassāni,<br>
sabbālaṅkārabhūsitā;<br>
Aṅkurassa mahādāne,<br>
vidhā piṇḍenti nāriyo.</p>
<p><a class='sc' id='54'></a><a class='vns' id='vns310'></a><a class='ms' id='p_19Pv_334'></a><a class='msdiv' id='msdiv310'></a>Soḷasitthisahassāni,<br>
sabbālaṅkārabhūsitā;<br>
Aṅkurassa mahādāne,<br>
dabbigāhā upaṭṭhitā.</p>
<p><a class='sc' id='55'></a><a class='vns' id='vns311'></a><a class='ms' id='p_19Pv_335'></a><a class='msdiv' id='msdiv311'></a>Bahuṃ bahūnaṃ pādāsi,<br>
ciraṃ pādāsi khattiyo;<br>
Sakkaccañca sahatthā ca,<br>
cittīkatvā punappunaṃ.</p>
<p><a class='sc' id='56'></a><a class='vns' id='vns312'></a><a class='ms' id='p_19Pv_336'></a><a class='msdiv' id='msdiv312'></a>Bahū māse ca pakkhe ca,<br>
utusaṃvaccharāni ca;<br>
Mahādānaṃ pavattesi,<br>
aṅkuro dīghamantaraṃ.</p>
<p><a class='sc' id='57'></a><a class='vns' id='vns313'></a><a class='pts2ed' id='pts2ed36'></a><a class='ms' id='p_19Pv_337'></a><a class='msdiv' id='msdiv313'></a>Evaṃ datvā yajitvā ca,<br>
aṅkuro dīghamantaraṃ;<br>
So hitvā mānusaṃ dehaṃ,<br>
tāvatiṃsūpago ahu.</p>
<p><a class='sc' id='58'></a><a class='vns' id='vns314'></a><a class='ms' id='p_19Pv_338'></a><a class='msdiv' id='msdiv314'></a>Kaṭacchubhikkhaṃ datvāna,<br>
anuruddhassa indako;<br>
So hitvā mānusaṃ dehaṃ,<br>
tāvatiṃsūpago ahu.</p>
<p><a class='sc' id='59'></a><a class='vns' id='vns315'></a><a class='ms' id='p_19Pv_339'></a><a class='msdiv' id='msdiv315'></a>Dasahi ṭhānehi aṅkuraṃ,<br>
indako atirocati;<br>
Rūpe sadde rase gandhe,<br>
phoṭṭhabbe ca manorame.</p>
<p><a class='sc' id='60'></a><a class='vns' id='vns316'></a><a class='ms' id='p_19Pv_340'></a><a class='msdiv' id='msdiv316'></a>Āyunā yasasā ceva,<br>
vaṇṇena ca sukhena ca;<br>
Ādhipaccena aṅkuraṃ,<br>
indako atirocati.</p>
<p><a class='sc' id='61'></a><a class='vns' id='vns317'></a><a class='ms' id='p_19Pv_341'></a><span class='var' id='note99' title='mahādānaṃ tayā dinnaṃ,'>()</span></p>
<p><a class='sc' id='62'></a><a class='vns' id='vns318'></a><a class='ms' id='p_19Pv_342'></a><a class='msdiv' id='msdiv317'></a>Tāvatiṃse yadā buddho,<br>
silāyaṃ paṇḍukambale;<br>
Pāricchattakamūlamhi,<br>
vihāsi purisuttamo.</p>
<p><a class='sc' id='63'></a><a class='vns' id='vns319'></a><a class='ms' id='p_19Pv_343'></a><a class='msdiv' id='msdiv318'></a>Dasasu lokadhātūsu,<br>
sannipatitvāna devatā;<br>
Payirupāsanti sambuddhaṃ,<br>
vasantaṃ nagamuddhani.</p>
<p><a class='sc' id='64'></a><a class='vns' id='vns320'></a><a class='ms' id='p_19Pv_344'></a><a class='msdiv' id='msdiv319'></a>Na koci devo vaṇṇena,<br>
sambuddhaṃ atirocati;<br>
Sabbe deve <span class='var' id='note100' title='adhigayha (bj, pts1-2) | atiggayha (mr)'>atikkamma</span>,<br>
sambuddhova virocati.</p>
<p><a class='sc' id='65'></a><a class='vns' id='vns321'></a><a class='ms' id='p_19Pv_345'></a><a class='msdiv' id='msdiv320'></a>Yojanāni dasa dve ca,<br>
aṅkuroyaṃ tadā ahu;<br>
<span class='var' id='note101' title='avidūre ca buddhassa (pts1) | avidūre sambuddhassa (pts2, mr)'>Avidūreva buddhassa</span>,<br>
indako atirocati.</p>
<p><a class='sc' id='66'></a><a class='vns' id='vns322'></a><a class='ms' id='p_19Pv_346'></a><a class='msdiv' id='msdiv321'></a>Oloketvāna sambuddho,<br>
Aṅkurañcāpi indakaṃ;<br>
Dakkhiṇeyyaṃ <span class='var' id='note102' title='pabhāvento (bj, pts1-2)'>sambhāvento</span>,<br>
Idaṃ vacanamabravi.</p>
<p><a class='sc' id='67'></a><a class='vns' id='vns323'></a><a class='ms' id='p_19Pv_347'></a><a class='msdiv' id='msdiv322'></a>“Mahādānaṃ tayā dinnaṃ,<br>
<span class='var' id='note103' title='aṅkuro (bj)'>aṅkura</span> dīghamantaraṃ;<br>
<span class='var' id='note104' title='suvidūre (mr)'>Atidūre</span> nisinnosi,<br>
āgaccha mama santike”ti.</p>
<p><a class='sc' id='68'></a><a class='vns' id='vns324'></a><a class='ms' id='p_19Pv_348'></a><a class='msdiv' id='msdiv323'></a>Codito bhāvitattena,<br>
aṅkuro idamabravi;<br>
“Kiṃ mayhaṃ tena dānena,<br>
dakkhiṇeyyena suññataṃ.</p>
<p><a class='sc' id='69'></a><a class='vns' id='vns325'></a><a class='ms' id='p_19Pv_349'></a><a class='msdiv' id='msdiv324'></a>Ayaṃ so indako yakkho,<br>
dajjā dānaṃ parittakaṃ;<br>
Atirocati amhehi,<br>
cando tāragaṇe yathā”ti.</p>
<p><a class='sc' id='70'></a><a class='vns' id='vns326'></a><a class='ms' id='p_19Pv_350'></a><a class='msdiv' id='msdiv325'></a>“Ujjaṅgale yathā khette,<br>
bījaṃ bahumpi ropitaṃ;<br>
Na vipulaphalaṃ hoti,<br>
napi toseti kassakaṃ.</p>
<p><a class='sc' id='71'></a><a class='vns' id='vns327'></a><a class='ms' id='p_19Pv_351'></a><a class='msdiv' id='msdiv326'></a>Tatheva dānaṃ bahukaṃ,<br>
dussīlesu patiṭṭhitaṃ;<br>
Na vipulaphalaṃ hoti,<br>
napi toseti dāyakaṃ.</p>
<p><a class='sc' id='72'></a><a class='vns' id='vns328'></a><a class='ms' id='p_19Pv_352'></a><a class='msdiv' id='msdiv327'></a>Yathāpi bhaddake khette,<br>
bījaṃ appampi ropitaṃ;<br>
Sammā dhāraṃ pavecchante,<br>
phalaṃ toseti kassakaṃ.</p>
<p><a class='sc' id='73'></a><a class='vns' id='vns329'></a><a class='ms' id='p_19Pv_353'></a><a class='msdiv' id='msdiv328'></a>Tatheva sīlavantesu,<br>
guṇavantesu tādisu;<br>
Appakampi kataṃ kāraṃ,<br>
puññaṃ hoti mahapphalan”ti.</p>
<p><a class='sc' id='74'></a><a class='vns' id='vns330'></a><a class='pts2ed' id='pts2ed37'></a><a class='ms' id='p_19Pv_354'></a><a class='msdiv' id='msdiv329'></a>Viceyya dānaṃ dātabbaṃ,<br>
yattha dinnaṃ mahapphalaṃ;<br>
Viceyya dānaṃ datvāna,<br>
saggaṃ gacchanti dāyakā.</p>
<p><a class='sc' id='75'></a><a class='vns' id='vns331'></a><a class='ms' id='p_19Pv_355'></a><a class='msdiv' id='msdiv330'></a>Viceyya dānaṃ sugatappasatthaṃ,<br>
Ye dakkhiṇeyyā idha jīvaloke;<br>
Etesu dinnāni mahapphalāni,<br>
Bījāni vuttāni yathā sukhetteti.</p>
</blockquote>
<p class='endsutta'><a class='sc' id='76'></a><a class='ms' id='p_19Pv_356'></a>Aṅkurapetavatthu navamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
