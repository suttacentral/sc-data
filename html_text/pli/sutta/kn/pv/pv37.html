<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv37' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>37. Serīsakapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns606'></a><a class='ms' id='p_19Pv_652'></a><a class='msdiv' id='msdiv604'></a>“Suṇotha yakkhassa vāṇijāna ca,<br>
Samāgamo yattha tadā ahosi;<br>
Yathā kathaṃ itaritarena cāpi,<br>
Subhāsitaṃ tañca suṇātha sabbe.</p>
<p><a class='sc' id='2'></a><a class='vns' id='vns607'></a><a class='ms' id='p_19Pv_653'></a><a class='msdiv' id='msdiv605'></a>Yo so ahu rājā pāyāsi <span class='var' id='note230' title='nāmo (bj)'>nāma</span>,<br>
Bhummānaṃ sahabyagato yasassī;<br>
So modamānova sake vimāne,<br>
Amānuso mānuse ajjhabhāsī”ti.</p>
<p><a class='sc' id='3'></a><a class='vns' id='vns608'></a><a class='ms' id='p_19Pv_654'></a><a class='msdiv' id='msdiv606'></a>“Vaṅke araññe amanussaṭṭhāne,<br>
Kantāre appodake appabhakkhe;<br>
Suduggame vaṇṇupathassa majjhe,<br>
Vaṅkambhayā naṭṭhamanā manussā.</p>
<p><a class='sc' id='4'></a><a class='vns' id='vns609'></a><a class='ms' id='p_19Pv_655'></a><a class='msdiv' id='msdiv607'></a>Nayidha phalā mūlamayā ca santi,<br>
Upādānaṃ natthi kutodha <span class='var' id='note231' title='bhikkhā (s2, s3) | bhikkho (mr)'>bhakkho</span>;<br>
Aññatra paṃsūhi ca vālukāhi ca,<br>
Tatāhi uṇhāhi ca dāruṇāhi ca.</p>
<p><a class='sc' id='5'></a><a class='vns' id='vns610'></a><a class='ms' id='p_19Pv_656'></a><a class='msdiv' id='msdiv608'></a>Ujjaṅgalaṃ tattamivaṃ kapālaṃ,<br>
Anāyasaṃ paralokena tulyaṃ;<br>
Luddānamāvāsamidaṃ purāṇaṃ,<br>
Bhūmippadeso abhisattarūpo.</p>
<p><a class='sc' id='6'></a><a class='vns' id='vns611'></a><a class='ms' id='p_19Pv_657'></a><a class='msdiv' id='msdiv609'></a>Atha tumhe kena vaṇṇena,<br>
Kimāsamānā imaṃ padesaṃ hi;<br>
Anupaviṭṭhā sahasā samacca,<br>
Lobhā bhayā atha vā sampamūḷhā”ti.</p>
<p><a class='sc' id='7'></a><a class='vns' id='vns612'></a><a class='ms' id='p_19Pv_658'></a><a class='msdiv' id='msdiv610'></a>“Magadhesu aṅgesu ca satthavāhā,<br>
Āropayitvā paṇiyaṃ puthuttaṃ;<br>
Te yāmase sindhusovīrabhūmiṃ,<br>
Dhanatthikā uddayaṃ patthayānā.</p>
<p><a class='sc' id='8'></a><a class='vns' id='vns613'></a><a class='ms' id='p_19Pv_659'></a><a class='msdiv' id='msdiv611'></a>Divā pipāsaṃ nadhivāsayantā,<br>
Yoggānukampañca samekkhamānā;<br>
Etena vegena āyāma sabbe,<br>
Rattiṃ maggaṃ paṭipannā vikāle.</p>
<p><a class='sc' id='9'></a><a class='vns' id='vns614'></a><a class='ms' id='p_19Pv_660'></a><a class='msdiv' id='msdiv612'></a>Te duppayātā aparaddhamaggā,<br>
Andhākulā vippanaṭṭhā araññe;<br>
Suduggame vaṇṇupathassa majjhe,<br>
Disaṃ na jānāma pamūḷhacittā.</p>
<p><a class='sc' id='10'></a><a class='vns' id='vns615'></a><a class='ms' id='p_19Pv_661'></a><a class='msdiv' id='msdiv613'></a>Idañca disvāna adiṭṭhapubbaṃ,<br>
Vimānaseṭṭhañca tavañca yakkha;<br>
Tatuttariṃ jīvitamāsamānā,<br>
Disvā patītā sumanā udaggā”ti.</p>
<p><a class='sc' id='11'></a><a class='vns' id='vns616'></a><a class='ms' id='p_19Pv_662'></a><a class='msdiv' id='msdiv614'></a>“Pāraṃ samuddassa imañca vaṇṇuṃ,<br>
<span class='var' id='note232' title='vettaṃ paraṃ (s2, s3) | vettācāraṃ (mr)'>Vettācaraṃ</span> saṅkupathañca maggaṃ;<br>
Nadiyo pana pabbatānañca duggā,<br>
Puthuddisā gacchatha bhogahetu.</p>
<p><a class='sc' id='12'></a><a class='vns' id='vns617'></a><a class='ms' id='p_19Pv_663'></a><a class='msdiv' id='msdiv615'></a>Pakkhandiyāna vijitaṃ paresaṃ,<br>
Verajjake mānuse pekkhamānā;<br>
Yaṃ vo sutaṃ vā atha vāpi diṭṭhaṃ,<br>
Accherakaṃ taṃ vo suṇoma tātā”ti.</p>
<p><a class='sc' id='13'></a><a class='vns' id='vns618'></a><a class='ms' id='p_19Pv_664'></a><a class='msdiv' id='msdiv616'></a>“Itopi accherataraṃ kumāra,<br>
Na no sutaṃ vā atha vāpi diṭṭhaṃ;<br>
Atītamānussakameva sabbaṃ,<br>
Disvā na tappāma anomavaṇṇaṃ.</p>
<p><a class='sc' id='14'></a><a class='vns' id='vns619'></a><a class='ms' id='p_19Pv_665'></a><a class='msdiv' id='msdiv617'></a>Vehāyasaṃ pokkharañño savanti,<br>
<span class='var' id='note233' title='pahūtamālyā (bj, s2, s3)'>Pahūtamalyā</span> bahupuṇḍarīkā;<br>
Dumā cime niccaphalūpapannā,<br>
Atīva gandhā surabhiṃ pavāyanti.</p>
<p><a class='sc' id='15'></a><a class='vns' id='vns620'></a><a class='ms' id='p_19Pv_666'></a><a class='msdiv' id='msdiv618'></a>Veḷūriyathambhā satamussitāse,<br>
Silāpavāḷassa ca āyataṃsā;<br>
Masāragallā sahalohitaṅgā,<br>
Thambhā ime jotirasāmayāse.</p>
<p><a class='sc' id='16'></a><a class='vns' id='vns621'></a><a class='ms' id='p_19Pv_667'></a><a class='msdiv' id='msdiv619'></a>Sahassathambhaṃ atulānubhāvaṃ,<br>
Tesūpari sādhumidaṃ vimānaṃ;<br>
Ratanantaraṃ kañcanavedimissaṃ,<br>
Tapanīyapaṭṭehi ca sādhuchannaṃ.</p>
<p><a class='sc' id='17'></a><a class='vns' id='vns622'></a><a class='ms' id='p_19Pv_668'></a><a class='msdiv' id='msdiv620'></a>Jambonaduttattamidaṃ sumaṭṭho,<br>
Pāsādasopānaphalūpapanno;<br>
Daḷho ca <span class='var' id='note234' title='vaggu sumukho susaṃgato (bj) | vaggū ca susaṅgato ca (s2, s3)'>vaggu ca susaṅgato ca</span>,<br>
Atīva nijjhānakhamo manuñño.</p>
<p><a class='sc' id='18'></a><a class='vns' id='vns623'></a><a class='ms' id='p_19Pv_669'></a><a class='msdiv' id='msdiv621'></a>Ratanantarasmiṃ bahuannapānaṃ,<br>
Parivārito accharāsaṅgaṇena;<br>
Murajaālambaratūriyaghuṭṭho,<br>
Abhivanditosi thutivandanāya.</p>
<p><a class='sc' id='19'></a><a class='vns' id='vns624'></a><a class='ms' id='p_19Pv_670'></a><a class='msdiv' id='msdiv622'></a>So modasi nārigaṇappabodhano,<br>
Vimānapāsādavare manorame;<br>
Acintiyo sabbaguṇūpapanno,<br>
Rājā yathā vessavaṇo <span class='var' id='note235' title='nalinyā (bj, s2, s3) | naḷiññaṃ (mr)'>naḷinyā</span>.</p>
<p><a class='sc' id='20'></a><a class='vns' id='vns625'></a><a class='ms' id='p_19Pv_671'></a><a class='msdiv' id='msdiv623'></a>Devo nu āsi udavāsi yakkho,<br>
Udāhu devindo manussabhūto;<br>
Pucchanti taṃ vāṇijā satthavāhā,<br>
Ācikkha ko nāma tuvaṃsi yakkho”ti.</p>
<p><a class='sc' id='21'></a><a class='vns' id='vns626'></a><a class='ms' id='p_19Pv_672'></a><a class='msdiv' id='msdiv624'></a>“Serīsako nāma ahamhi yakkho,<br>
Kantāriyo vaṇṇupathamhi gutto;<br>
Imaṃ padesaṃ abhipālayāmi,<br>
Vacanakaro vessavaṇassa rañño”ti.</p>
<p><a class='sc' id='22'></a><a class='vns' id='vns627'></a><a class='ms' id='p_19Pv_673'></a><a class='msdiv' id='msdiv625'></a>“Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ manuññan”ti.</p>
<p><a class='sc' id='23'></a><a class='vns' id='vns628'></a><a class='ms' id='p_19Pv_674'></a><a class='msdiv' id='msdiv626'></a>“Nādhiccaladdhaṃ na pariṇāmajaṃ me,<br>
Na sayaṃkataṃ na hi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ manuññan”ti.</p>
<p><a class='sc' id='24'></a><a class='vns' id='vns629'></a><a class='ms' id='p_19Pv_675'></a><a class='msdiv' id='msdiv627'></a>“Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ vimānan”ti.</p>
<p><a class='sc' id='25'></a><a class='vns' id='vns630'></a><a class='ms' id='p_19Pv_676'></a><a class='msdiv' id='msdiv628'></a>“Mamaṃ pāyāsīti ahu samaññā,<br>
Rajjaṃ yadā kārayiṃ kosalānaṃ;<br>
Natthikadiṭṭhi kadariyo pāpadhammo,<br>
Ucchedavādī ca tadā ahosiṃ.</p>
<p><a class='sc' id='26'></a><a class='vns' id='vns631'></a><a class='ms' id='p_19Pv_677'></a><a class='msdiv' id='msdiv629'></a>Samaṇo ca kho āsi kumārakassapo,<br>
Bahussuto cittakathī uḷāro;<br>
So me tadā dhammakathaṃ abhāsi,<br>
Diṭṭhivisūkāni vinodayī me.</p>
<p><a class='sc' id='27'></a><a class='vns' id='vns632'></a><a class='ms' id='p_19Pv_678'></a><a class='msdiv' id='msdiv630'></a>Tāhaṃ tassa dhammakathaṃ suṇitvā,<br>
Upāsakattaṃ paṭivedayissaṃ;<br>
Pāṇātipātā virato ahosiṃ,<br>
Loke adinnaṃ parivajjayissaṃ;<br>
Amajjapo no ca musā abhāṇiṃ,<br>
Sakena dārena ca ahosi tuṭṭho.</p>
<p><a class='sc' id='28'></a><a class='vns' id='vns633'></a><a class='ms' id='p_19Pv_679'></a><a class='msdiv' id='msdiv631'></a>Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teheva kammehi apāpakehi,<br>
Puññehi me laddhamidaṃ vimānan”ti.</p>
<p><a class='sc' id='29'></a><a class='vns' id='vns634'></a><a class='ms' id='p_19Pv_680'></a><a class='msdiv' id='msdiv632'></a>“Saccaṃ kirāhaṃsu narā sapaññā,<br>
Anaññathā vacanaṃ paṇḍitānaṃ;<br>
Yahiṃ yahiṃ gacchati puññakammo,<br>
Tahiṃ tahiṃ modati kāmakāmī.</p>
<p><a class='sc' id='30'></a><a class='vns' id='vns635'></a><a class='ms' id='p_19Pv_681'></a><a class='msdiv' id='msdiv633'></a>Yahiṃ yahiṃ sokapariddavo ca,<br>
Vadho ca bandho ca parikkileso;<br>
Tahiṃ tahiṃ gacchati pāpakammo,<br>
Na muccati duggatiyā kadācī”ti.</p>
<p><a class='sc' id='31'></a><a class='vns' id='vns636'></a><a class='ms' id='p_19Pv_682'></a><a class='msdiv' id='msdiv634'></a>“Sammūḷharūpova jano ahosi,<br>
Asmiṃ muhutte kalalīkatova;<br>
Janassimassa tuyhañca kumāra,<br>
Appaccayo kena nu kho ahosī”ti.</p>
<p><a class='sc' id='32'></a><a class='vns' id='vns637'></a><a class='ms' id='p_19Pv_683'></a><a class='msdiv' id='msdiv635'></a>“Ime <span class='var' id='note236' title='ime sirisūpavanā ca (bj) | ime sirisapavanā (s2, s3) | ime pi sirīsavanā ca (pts2, mr)'>ca sirīsavanā</span> tātā,<br>
Dibbā gandhā surabhī sampavanti;<br>
Te sampavāyanti imaṃ vimānaṃ,<br>
Divā ca ratto ca tamaṃ nihantvā.</p>
<p><a class='sc' id='33'></a><a class='vns' id='vns638'></a><a class='ms' id='p_19Pv_684'></a><a class='msdiv' id='msdiv636'></a>Imesañca kho vassasataccayena,<br>
Sipāṭikā phalati ekamekā;<br>
Mānussakaṃ vassasataṃ atītaṃ,<br>
Yadagge kāyamhi idhūpapanno.</p>
<p><a class='sc' id='34'></a><a class='vns' id='vns639'></a><a class='ms' id='p_19Pv_685'></a><a class='msdiv' id='msdiv637'></a>Disvānahaṃ vassasatāni pañca,<br>
Asmiṃ vimāne ṭhatvāna tātā;<br>
Āyukkhayā puññakkhayā cavissaṃ,<br>
Teneva sokena pamucchitosmī”ti.</p>
<p><a class='sc' id='35'></a><a class='vns' id='vns640'></a><a class='ms' id='p_19Pv_686'></a><a class='msdiv' id='msdiv638'></a>“Kathaṃ nu soceyya tathāvidho so,<br>
Laddhā vimānaṃ atulaṃ cirāya;<br>
Ye cāpi kho ittaramupapannā,<br>
Te nūna soceyyuṃ parittapuññā”ti.</p>
<p><a class='sc' id='36'></a><a class='vns' id='vns641'></a><a class='ms' id='p_19Pv_687'></a><a class='msdiv' id='msdiv639'></a>“Anucchaviṃ ovadiyañca me taṃ,<br>
Yaṃ maṃ tumhe peyyavācaṃ vadetha;<br>
Tumhe ca kho tātā mayānuguttā,<br>
Yenicchakaṃ tena paletha sotthin”ti.</p>
<p><a class='sc' id='37'></a><a class='vns' id='vns642'></a><a class='ms' id='p_19Pv_688'></a><a class='msdiv' id='msdiv640'></a>“Gantvā mayaṃ sindhusovīrabhūmiṃ,<br>
Dhanatthikā uddayaṃ patthayānā;<br>
Yathāpayogā paripuṇṇacāgā,<br>
Kāhāma serīsamahaṃ uḷāran”ti.</p>
<p><a class='sc' id='38'></a><a class='vns' id='vns643'></a><a class='ms' id='p_19Pv_689'></a><a class='msdiv' id='msdiv641'></a>“Mā ceva serīsamahaṃ akattha,<br>
Sabbañca vo bhavissati yaṃ vadetha;<br>
Pāpāni kammāni vivajjayātha,<br>
Dhammānuyogañca adhiṭṭhahātha.</p>
<p><a class='sc' id='39'></a><a class='vns' id='vns644'></a><a class='ms' id='p_19Pv_690'></a><a class='msdiv' id='msdiv642'></a>Upāsako atthi imamhi saṃghe,<br>
Bahussuto sīlavatūpapanno;<br>
Saddho ca cāgī ca supesalo ca,<br>
Vicakkhaṇo santusito mutīmā.</p>
<p><a class='sc' id='40'></a><a class='vns' id='vns645'></a><a class='ms' id='p_19Pv_691'></a><a class='msdiv' id='msdiv643'></a>Sañjānamāno na musā bhaṇeyya,<br>
Parūpaghātāya na cetayeyya;<br>
Vebhūtikaṃ pesuṇaṃ no kareyya,<br>
Saṇhañca vācaṃ sakhilaṃ bhaṇeyya.</p>
<p><a class='sc' id='41'></a><a class='vns' id='vns646'></a><a class='ms' id='p_19Pv_692'></a><a class='msdiv' id='msdiv644'></a>Sagāravo sappatisso vinīto,<br>
Apāpako adhisīle visuddho;<br>
So mātaraṃ pitarañcāpi jantu,<br>
Dhammena poseti ariyavutti.</p>
<p><a class='sc' id='42'></a><a class='vns' id='vns647'></a><a class='ms' id='p_19Pv_693'></a><a class='msdiv' id='msdiv645'></a>Maññe so mātāpitūnaṃ kāraṇā,<br>
Bhogāni pariyesati na attahetu;<br>
Mātāpitūnañca yo accayena,<br>
Nekkhammapoṇo carissati brahmacariyaṃ.</p>
<p><a class='sc' id='43'></a><a class='vns' id='vns648'></a><a class='ms' id='p_19Pv_694'></a><a class='msdiv' id='msdiv646'></a>Ujū avaṅko asaṭho amāyo,<br>
Na lesakappena ca vohareyya;<br>
So tādiso sukatakammakārī,<br>
Dhamme ṭhito kinti labhetha dukkhaṃ.</p>
<p><a class='sc' id='44'></a><a class='vns' id='vns649'></a><a class='ms' id='p_19Pv_695'></a><a class='msdiv' id='msdiv647'></a>Taṃ kāraṇā pātukatomhi attanā,<br>
Tasmā dhammaṃ passatha vāṇijāse;<br>
Aññatra teniha <span class='var' id='note237' title='bhasmi (s2, s3) | bhasma (mr)'>bhasmī</span> bhavetha,<br>
Andhākulā vippanaṭṭhā araññe;<br>
Taṃ khippamānena lahuṃ parena,<br>
Sukho have sappurisena saṅgamo”ti.</p>
<p><a class='sc' id='45'></a><a class='vns' id='vns650'></a><a class='ms' id='p_19Pv_696'></a><a class='msdiv' id='msdiv648'></a>“Kiṃ nāma so kiñca karoti kammaṃ,<br>
Kiṃ nāmadheyyaṃ kiṃ pana tassa gottaṃ;<br>
Mayampi naṃ daṭṭhukāmamha yakkha,<br>
Yassānukampāya idhāgatosi;<br>
Lābhā hi tassa yassa tuvaṃ pihesī”ti.</p>
<p><a class='sc' id='46'></a><a class='vns' id='vns651'></a><a class='ms' id='p_19Pv_697'></a><a class='msdiv' id='msdiv649'></a>“Yo kappako sambhavanāmadheyyo,<br>
Upāsako kocchaphalūpajīvī;<br>
Jānātha naṃ tumhākaṃ pesiyo so,<br>
Mā kho naṃ hīḷittha supesalo so”ti.</p>
<p><a class='sc' id='47'></a><a class='vns' id='vns652'></a><a class='ms' id='p_19Pv_698'></a><a class='msdiv' id='msdiv650'></a>“Jānāmase yaṃ tvaṃ pavadesi yakkha,<br>
Na kho naṃ jānāma sa edisoti;<br>
Mayampi naṃ pūjayissāma yakkha,<br>
Sutvāna tuyhaṃ vacanaṃ uḷāran”ti.</p>
<p><a class='sc' id='48'></a><a class='vns' id='vns653'></a><a class='ms' id='p_19Pv_699'></a><a class='msdiv' id='msdiv651'></a>“Ye keci imasmiṃ satthe manussā,<br>
Daharā mahantā athavāpi majjhimā;<br>
Sabbeva te ālambantu vimānaṃ,<br>
Passantu puññānaṃ phalaṃ kadariyā”ti.</p>
<p><a class='sc' id='49'></a><a class='vns' id='vns654'></a><a class='ms' id='p_19Pv_700'></a><a class='msdiv' id='msdiv652'></a>Te tattha sabbeva “ahaṃ pure”ti,<br>
Taṃ kappakaṃ tattha <span class='var' id='note238' title='purakkhipitvā (bj, pts2) | purakkhitvā (s2, s3, pts1)'>purakkhatvā</span>;<br>
Sabbeva te ālambiṃsu vimānaṃ,<br>
Masakkasāraṃ viya vāsavassa.</p>
<p><a class='sc' id='50'></a><a class='vns' id='vns655'></a><a class='ms' id='p_19Pv_701'></a><a class='msdiv' id='msdiv653'></a>Te tattha sabbeva “ahaṃ pure”ti,<br>
Upāsakattaṃ paṭivedayiṃsu;<br>
Pāṇātipātā paṭiviratā ahesuṃ,<br>
Loke adinnaṃ parivajjayiṃsu;<br>
Amajjapā no ca musā bhaṇiṃsu,<br>
Sakena dārena ca ahesuṃ tuṭṭhā.</p>
<p><a class='sc' id='51'></a><a class='vns' id='vns656'></a><a class='ms' id='p_19Pv_702'></a><a class='msdiv' id='msdiv654'></a>Te tattha sabbeva “ahaṃ pure”ti,<br>
Upāsakattaṃ paṭivedayitvā;<br>
Pakkāmi sattho anumodamāno,<br>
Yakkhiddhiyā anumato punappunaṃ.</p>
<p><a class='sc' id='52'></a><a class='vns' id='vns657'></a><a class='ms' id='p_19Pv_703'></a><a class='msdiv' id='msdiv655'></a>Gantvāna te sindhusovīrabhūmiṃ,<br>
Dhanatthikā <span class='var' id='note239' title='udrayaṃ (bj) | udaya (pts1, mr)'>uddayaṃ</span> patthayānā;<br>
Yathāpayogā paripuṇṇalābhā,<br>
Paccāgamuṃ pāṭaliputtamakkhataṃ.</p>
<p><a class='sc' id='53'></a><a class='vns' id='vns658'></a><a class='ms' id='p_19Pv_704'></a><a class='msdiv' id='msdiv656'></a>Gantvāna te saṃgharaṃ sotthivanto,<br>
Puttehi dārehi samaṅgibhūtā;<br>
Ānandī vittā sumanā patītā,<br>
Akaṃsu serīsamahaṃ uḷāraṃ;<br>
Serīsakaṃ te pariveṇaṃ māpayiṃsu.</p>
<p><a class='sc' id='54'></a><a class='vns' id='vns659'></a><a class='ms' id='p_19Pv_705'></a><a class='msdiv' id='msdiv657'></a>Etādisā sappurisāna sevanā,<br>
Mahatthikā dhammaguṇāna sevanā;<br>
Ekassa atthāya upāsakassa,<br>
Sabbeva sattā <span class='var' id='note240' title='sukhino (mr)'>sukhitā</span> ahesunti.</p>
</blockquote>
<p class='endsutta'><a class='sc' id='55'></a><a class='ms' id='p_19Pv_706'></a><span class='var' id='note241' title='serissakapetavatthu (bj, s2, s3, pts1-2)'>Serīsakapetavatthu</span> dutiyaṃ.<br>
Bhāṇavāraṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
