<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv16' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>16. Nandāpetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns168'></a><a class='pts2ed' id='pts2ed23'></a><a class='ms' id='p_19Pv_187'></a><a class='msdiv' id='msdiv168'></a>“Kāḷī dubbaṇṇarūpāsi,<br>
pharusā bhīrudassanā;<br>
Piṅgalāsi kaḷārāsi,<br>
na taṃ maññāmi mānusin”ti.</p>
<p><a class='sc' id='2'></a><a class='vns' id='vns169'></a><a class='ms' id='p_19Pv_188'></a><a class='msdiv' id='msdiv169'></a>“Ahaṃ nandā nandisena,<br>
bhariyā te pure ahuṃ;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class='sc' id='3'></a><a class='vns' id='vns170'></a><a class='ms' id='p_19Pv_189'></a><a class='msdiv' id='msdiv170'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.</p>
<p><a class='sc' id='4'></a><a class='vns' id='vns171'></a><a class='ms' id='p_19Pv_190'></a><a class='msdiv' id='msdiv171'></a>“<span class='var' id='note53' title='caṇḍī pharusavācā ca (bj, pts2) | caṇḍī ca pharusā cāsi (s2, s3)'>Caṇḍī ca pharusā cāsiṃ</span>,<br>
<span class='var' id='note54' title='caṇḍapharusavācā tayidhāsiṃ agāravā (pts1)'>tayi cāpi agāravā</span>;<br>
Tāhaṃ duruttaṃ vatvāna,<br>
petalokaṃ ito gatā”ti.</p>
<p><a class='sc' id='5'></a><a class='vns' id='vns172'></a><a class='ms' id='p_19Pv_191'></a><a class='msdiv' id='msdiv172'></a>“Handuttarīyaṃ dadāmi te,<br>
imaṃ dussaṃ nivāsaya;<br>
<span class='var' id='note55' title='idaṃ (bj-a)'>Imaṃ</span> dussaṃ nivāsetvā,<br>
ehi nessāmi taṃ gharaṃ.</p>
<p><a class='sc' id='6'></a><a class='vns' id='vns173'></a><a class='ms' id='p_19Pv_192'></a><a class='msdiv' id='msdiv173'></a>Vatthañca annapānañca,<br>
lacchasi tvaṃ gharaṃ gatā;<br>
Putte ca te passissasi,<br>
suṇisāyo ca dakkhasī”ti.</p>
<p><a class='sc' id='7'></a><a class='vns' id='vns174'></a><a class='ms' id='p_19Pv_193'></a><a class='msdiv' id='msdiv174'></a>“Hatthena hatthe te dinnaṃ,<br>
na mayhaṃ upakappati;<br>
Bhikkhū ca sīlasampanne,<br>
vītarāge bahussute.</p>
<p><a class='sc' id='8'></a><a class='vns' id='vns175'></a><a class='ms' id='p_19Pv_194'></a><a class='msdiv' id='msdiv175'></a>Tappehi annapānena,<br>
mama dakkhiṇamādisa;<br>
Tadāhaṃ sukhitā hessaṃ,<br>
sabbakāmasamiddhinī”ti.</p>
<p><a class='sc' id='9'></a><a class='vns' id='vns176'></a><a class='ms' id='p_19Pv_195'></a><a class='msdiv' id='msdiv176'></a>Sādhūti so paṭissutvā,<br>
dānaṃ vipulamākiri;<br>
Annaṃ pānaṃ khādanīyaṃ,<br>
vatthasenāsanāni ca;<br>
Chattaṃ gandhañca mālañca,<br>
vividhā ca upāhanā.</p>
<p><a class='sc' id='10'></a><a class='vns' id='vns177'></a><a class='ms' id='p_19Pv_196'></a><a class='msdiv' id='msdiv177'></a>Bhikkhū ca sīlasampanne,<br>
vītarāge bahussute;<br>
Tappetvā annapānena,<br>
tassā dakkhiṇamādisī.</p>
<p><a class='sc' id='11'></a><a class='vns' id='vns178'></a><a class='pts2ed' id='pts2ed24'></a><a class='ms' id='p_19Pv_197'></a><a class='msdiv' id='msdiv178'></a>Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.</p>
<p><a class='sc' id='12'></a><a class='vns' id='vns179'></a><a class='ms' id='p_19Pv_198'></a><a class='msdiv' id='msdiv179'></a>Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sāmikaṃ upasaṅkami.</p>
<p><a class='sc' id='13'></a><a class='vns' id='vns180'></a><a class='ms' id='p_19Pv_199'></a><a class='msdiv' id='msdiv180'></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='sc' id='14'></a><a class='vns' id='vns181'></a><a class='ms' id='p_19Pv_200'></a><a class='msdiv' id='msdiv181'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='15'></a><a class='vns' id='vns182'></a><a class='ms' id='p_19Pv_201'></a><a class='msdiv' id='msdiv182'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='16'></a><a class='vns' id='vns183'></a><a class='ms' id='p_19Pv_202'></a><a class='msdiv' id='msdiv183'></a>“Ahaṃ nandā nandisena,<br>
bhariyā te pure ahuṃ;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='17'></a><a class='vns' id='vns184'></a><a class='ms' id='p_19Pv_203'></a><a class='msdiv' id='msdiv184'></a>Tava dinnena dānena,<br>
modāmi akutobhayā;<br>
Ciraṃ jīva gahapati,<br>
saha sabbehi ñātibhi;<br>
Asokaṃ virajaṃ khemaṃ,<br>
āvāsaṃ vasavattinaṃ.</p>
<p><a class='sc' id='18'></a><a class='vns' id='vns185'></a><a class='ms' id='p_19Pv_204'></a><a class='msdiv' id='msdiv185'></a>Idha dhammaṃ caritvāna,<br>
Dānaṃ datvā gahapati;<br>
Vineyya maccheramalaṃ samūlaṃ,<br>
Anindito saggamupehi ṭhānan”ti.</p>
</blockquote>
<p class='endsutta'><a class='sc' id='19'></a><a class='ms' id='p_19Pv_205'></a>Nandāpetivatthu catutthaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
