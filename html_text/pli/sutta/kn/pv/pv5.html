<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv5' lang='pli'>
<header>
<ul>
<li class='division'>Petavatthu</li>
<li>Uragavagga</li>
</ul>
<h1>5. Tirokuṭṭapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns14'></a><a class='ms' id='p_19Pv_19'></a><a class='msdiv' id='msdiv14'></a>“<span class='var' id='note7' title='tirokuḍḍesu (bj, s2, s3, pts1-2)'>Tirokuṭṭesu</span> tiṭṭhanti,<br>
sandhisiṅghāṭakesu ca;<br>
Dvārabāhāsu tiṭṭhanti,<br>
āgantvāna sakaṃ gharaṃ.</p>
<p><a class='sc' id='2'></a><a class='vns' id='vns15'></a><a class='ms' id='p_19Pv_20'></a><a class='msdiv' id='msdiv15'></a>Pahūte annapānamhi,<br>
khajjabhojje upaṭṭhite;<br>
Na tesaṃ koci sarati,<br>
sattānaṃ kammapaccayā.</p>
<p><a class='sc' id='3'></a><a class='vns' id='vns16'></a><a class='pts2ed' id='pts2ed4'></a><a class='ms' id='p_19Pv_21'></a><a class='msdiv' id='msdiv16'></a>Evaṃ dadanti ñātīnaṃ,<br>
ye honti anukampakā;<br>
Suciṃ paṇītaṃ kālena,<br>
kappiyaṃ pānabhojanaṃ;<br>
‘Idaṃ vo ñātīnaṃ hotu,<br>
sukhitā hontu ñātayo’.</p>
<p><a class='sc' id='4'></a><a class='vns' id='vns17'></a><a class='ms' id='p_19Pv_22'></a><a class='msdiv' id='msdiv17'></a>Te ca tattha samāgantvā,<br>
ñātipetā samāgatā;<br>
Pahūte annapānamhi,<br>
sakkaccaṃ anumodare.</p>
<p><a class='sc' id='5'></a><a class='vns' id='vns18'></a><a class='ms' id='p_19Pv_23'></a><a class='msdiv' id='msdiv18'></a>‘Ciraṃ jīvantu no ñātī,<br>
yesaṃ hetu labhāmase;<br>
Amhākañca katā pūjā,<br>
dāyakā ca anipphalā’.</p>
<p><a class='sc' id='6'></a><a class='vns' id='vns19'></a><a class='ms' id='p_19Pv_24'></a><a class='msdiv' id='msdiv19'></a>Na hi tattha kasī atthi,<br>
gorakkhettha na vijjati;<br>
Vaṇijjā tādisī natthi,<br>
hiraññena <span class='var' id='note8' title='kayākkayaṃ (bj, mr) | kayakkayaṃ (pts1-2) | kayokayaṃ (18Kh:69)'>kayākayaṃ</span>;<br>
Ito dinnena yāpenti,<br>
petā <span class='var' id='note9' title='kālakatā (bj, s2, s3, pts1-2)'>kālagatā</span> tahiṃ.</p>
<p><a class='sc' id='7'></a><a class='vns' id='vns20'></a><a class='ms' id='p_19Pv_25'></a><a class='msdiv' id='msdiv20'></a>Unname udakaṃ vuṭṭhaṃ,<br>
yathā ninnaṃ pavattati;<br>
Evamevaṃ ito dinnaṃ,<br>
petānaṃ upakappati.</p>
<p><a class='sc' id='8'></a><a class='vns' id='vns21'></a><a class='ms' id='p_19Pv_26'></a><a class='msdiv' id='msdiv21'></a>Yathā vārivahā pūrā,<br>
paripūrenti sāgaraṃ;<br>
Evamevaṃ ito dinnaṃ,<br>
petānaṃ upakappati.</p>
<p><a class='sc' id='9'></a><a class='vns' id='vns22'></a><a class='ms' id='p_19Pv_27'></a><a class='msdiv' id='msdiv22'></a>‘Adāsi me akāsi me,<br>
ñāti <span class='var' id='note10' title='ñāti mitto (?)'>mittā</span> sakhā ca me’;<br>
Petānaṃ dakkhiṇaṃ dajjā,<br>
pubbe katamanussaraṃ.</p>
<p><a class='sc' id='10'></a><a class='vns' id='vns23'></a><a class='ms' id='p_19Pv_28'></a><a class='msdiv' id='msdiv23'></a>Na hi ruṇṇaṃ vā soko vā,<br>
yā caññā paridevanā;<br>
Na taṃ petānamatthāya,<br>
evaṃ tiṭṭhanti ñātayo.</p>
<p><a class='sc' id='11'></a><a class='vns' id='vns24'></a><a class='ms' id='p_19Pv_29'></a><a class='msdiv' id='msdiv24'></a>Ayañca kho dakkhiṇā dinnā,<br>
saṃghamhi suppatiṭṭhitā;<br>
Dīgharattaṃ hitāyassa,<br>
ṭhānaso upakappati.</p>
<p><a class='sc' id='12'></a><a class='vns' id='vns25'></a><a class='ms' id='p_19Pv_30'></a><a class='msdiv' id='msdiv25'></a>So ñātidhammo ca ayaṃ nidassito,<br>
Petāna pūjā ca katā uḷārā;<br>
Balañca bhikkhūnamanuppadinnaṃ,<br>
Tumhehi puññaṃ pasutaṃ anappakan”ti.</p>
</blockquote>
<p class='endsutta'><a class='sc' id='13'></a><a class='ms' id='p_19Pv_31'></a><span class='var' id='note11' title='tirokuḍḍapetavatthu (bj, s2, s3, pts1-2)'>Tirokuṭṭapetavatthu</span> pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
