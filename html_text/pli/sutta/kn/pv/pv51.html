<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv51' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>51. Saṭṭhikūṭapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns808'></a><a class='ms' id='p_19Pv_869'></a><a class='msdiv' id='msdiv806'></a>“Kiṃ nu ummattarūpova,<br>
Migo bhantova dhāvasi;<br>
Nissaṃsayaṃ <span class='var' id='note300' title='pāpakammaṃ (s2, s3, pts1)'>pāpakammanto</span>,<br>
Kiṃ nu saddāyase tuvan”ti.</p>
<p><a class='sc' id='2'></a><a class='vns' id='vns809'></a><a class='ms' id='p_19Pv_870'></a><a class='msdiv' id='msdiv807'></a>“Ahaṃ bhadante petomhi,<br>
duggato yamalokiko;<br>
Pāpakammaṃ karitvāna,<br>
petalokaṃ ito gato.</p>
<p><a class='sc' id='3'></a><a class='vns' id='vns810'></a><a class='ms' id='p_19Pv_871'></a><a class='msdiv' id='msdiv808'></a>Saṭṭhi kūṭasahassāni,<br>
paripuṇṇāni sabbaso;<br>
Sīse mayhaṃ nipatanti,<br>
te bhindanti ca matthakan”ti.</p>
<p><a class='sc' id='4'></a><a class='vns' id='vns811'></a><a class='ms' id='p_19Pv_872'></a><a class='msdiv' id='msdiv809'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
idaṃ dukkhaṃ nigacchasi.</p>
<p><a class='sc' id='5'></a><a class='vns' id='vns812'></a><a class='ms' id='p_19Pv_873'></a><a class='msdiv' id='msdiv810'></a>Saṭṭhi kūṭasahassāni,<br>
paripuṇṇāni sabbaso;<br>
Sīse tuyhaṃ nipatanti,<br>
te bhindanti ca matthakan”ti.</p>
<p><a class='sc' id='6'></a><a class='vns' id='vns813'></a><a class='ms' id='p_19Pv_874'></a><a class='msdiv' id='msdiv811'></a>“Athaddasāsiṃ sambuddhaṃ,<br>
sunettaṃ bhāvitindriyaṃ;<br>
Nisinnaṃ rukkhamūlasmiṃ,<br>
jhāyantaṃ akutobhayaṃ.</p>
<p><a class='sc' id='7'></a><a class='vns' id='vns814'></a><a class='ms' id='p_19Pv_875'></a><a class='msdiv' id='msdiv812'></a>Sālittakappahārena,<br>
bhindissaṃ tassa matthakaṃ;<br>
Tassa kammavipākena,<br>
idaṃ dukkhaṃ nigacchisaṃ.</p>
<p><a class='sc' id='8'></a><a class='vns' id='vns815'></a><a class='ms' id='p_19Pv_876'></a><a class='msdiv' id='msdiv813'></a>Saṭṭhi kūṭasahassāni,<br>
Paripuṇṇāni sabbaso;<br>
Sīse mayhaṃ nipatanti,<br>
Te <span class='var' id='note301' title='vo bhindanteva (mr 18Dh.A:14)'>bhindanti ca</span> matthakan”ti.</p>
<p><a class='sc' id='9'></a><a class='vns' id='vns816'></a><a class='ms' id='p_19Pv_877'></a><a class='msdiv' id='msdiv814'></a>“Dhammena te kāpurisa,<br>
saṭṭhikūṭasahassāni;<br>
Paripuṇṇāni sabbaso,<br>
sīse tuyhaṃ nipatanti;<br>
Te bhindanti ca matthakan”ti.</p>
</blockquote>
<p class='endsutta'><a class='sc' id='10'></a><a class='ms' id='p_19Pv_878'></a><span class='var' id='note302' title='saṭṭhikūṭasahassapetavatthu (bj, s2, s3, pts1-2)'>Saṭṭhikūṭapetavatthu</span> soḷasamaṃ.</p>
<p class='endsection'><a class='sc' id='11'></a><a class='ms' id='p_19Pv_879'></a>Mahāvaggo catuttho.</p>
<p class='uddana-intro'><a class='sc' id='12'></a><a class='ms' id='p_19Pv_880'></a>Tassuddānaṃ</p>
<blockquote class='uddanagatha'>
<p><a class='sc' id='13'></a><a class='pts2ed' id='pts2ed95'></a><a class='ms' id='p_19Pv_881'></a>Ambasakkaro serīsako,<br>
piṅgalo revati ucchu;<br>
Dve kumārā duve gūthā,<br>
gaṇapāṭaliambavanaṃ.</p>
<p><a class='sc' id='14'></a><a class='ms' id='p_19Pv_882'></a>Akkharukkhabhogasaṃharā,<br>
seṭṭhiputtasaṭṭhikūṭā;<br>
Iti soḷasavatthūni,<br>
vaggo tena pavuccati.</p>
</blockquote>
<p class='uddana-intro'><a class='sc' id='15'></a><a class='ms' id='p_19Pv_883'></a>Atha vagguddānaṃ</p>
<blockquote class='uddanagatha'>
<p><a class='sc' id='16'></a><a class='ms' id='p_19Pv_884'></a>Urago uparivaggo,<br>
cūḷamahāti catudhā;<br>
Vatthūni ekapaññāsaṃ,<br>
catudhā bhāṇavārato.</p>
</blockquote>
<p class='endbook'><a class='sc' id='17'></a><a class='ms' id='p_19Pv_885'></a>Petavatthupāḷi niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
