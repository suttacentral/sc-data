<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv38' lang='pli'>
<header>
<ul>
<li class='division'>Petavatthu</li>
<li>Mahāvagga</li>
</ul>
<h1>38. Nandakapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns660'></a><a class='pts2ed' id='pts2ed79'></a><a class='ms' id='p_19Pv_707'></a><a class='msdiv' id='msdiv658'></a>Rājā piṅgalako nāma,<br>
Suraṭṭhānaṃ adhipati ahu;<br>
Moriyānaṃ upaṭṭhānaṃ gantvā,<br>
Suraṭṭhaṃ punarāgamā.</p>
<p><a class='sc' id='2'></a><a class='vns' id='vns661'></a><a class='ms' id='p_19Pv_708'></a><a class='msdiv' id='msdiv659'></a>Uṇhe <span class='var' id='note242' title='majjhantike (sabbattha)'>majjhanhike</span> kāle,<br>
Rājā <span class='var' id='note243' title='vaṅkaṃ (pts2, mr)'>paṅkaṃ</span> upāgami;<br>
Addasa maggaṃ ramaṇīyaṃ,<br>
Petānaṃ taṃ <span class='var' id='note244' title='vaṇṇanāpathaṃ (bj, s2, s3, pts1-2)'>vaṇṇupathaṃ</span>.</p>
</blockquote>
<p><a class='sc' id='3'></a><a class='ms' id='p_19Pv_709'></a><a class='msdiv' id='msdiv660'></a>Sārathiṃ āmantayī rājā—</p>
<blockquote class='gatha'>
<p><a class='sc' id='4'></a><a class='vns' id='vns662'></a><a class='ms' id='p_19Pv_710'></a>“Ayaṃ maggo ramaṇīyo,<br>
khemo sovatthiko sivo;<br>
Iminā sārathi yāma,<br>
suraṭṭhānaṃ santike ito”.</p>
<p><a class='sc' id='5'></a><a class='vns' id='vns663'></a><a class='ms' id='p_19Pv_711'></a><a class='msdiv' id='msdiv661'></a>Tena pāyāsi soraṭṭho,<br>
senāya caturaṅginiyā;<br>
Ubbiggarūpo puriso,<br>
soraṭṭhaṃ etadabravi.</p>
<p><a class='sc' id='6'></a><a class='vns' id='vns664'></a><a class='ms' id='p_19Pv_712'></a><a class='msdiv' id='msdiv662'></a>“Kummaggaṃ paṭipannamhā,<br>
bhiṃsanaṃ lomahaṃsanaṃ;<br>
Purato dissati maggo,<br>
pacchato ca na dissati.</p>
<p><a class='sc' id='7'></a><a class='vns' id='vns665'></a><a class='ms' id='p_19Pv_713'></a><a class='msdiv' id='msdiv663'></a>Kummaggaṃ paṭipannamhā,<br>
yamapurisāna santike;<br>
Amānuso vāyati gandho,<br>
ghoso <span class='var' id='note245' title='sūyati (bj, s2, s3, pts1-2)'>suyyati</span> dāruṇo”.</p>
<p><a class='sc' id='8'></a><a class='vns' id='vns666'></a><a class='ms' id='p_19Pv_714'></a><a class='msdiv' id='msdiv664'></a>Saṃviggo rājā soraṭṭho,<br>
sārathiṃ etadabravi;<br>
“Kummaggaṃ paṭipannamhā,<br>
bhiṃsanaṃ lomahaṃsanaṃ;<br>
Purato dissati maggo,<br>
pacchato ca na dissati.</p>
<p><a class='sc' id='9'></a><a class='vns' id='vns667'></a><a class='ms' id='p_19Pv_715'></a><a class='msdiv' id='msdiv665'></a>Kummaggaṃ paṭipannamhā,<br>
yamapurisāna santike;<br>
Amānuso vāyati gandho,<br>
ghoso suyyati dāruṇo”.</p>
<p><a class='sc' id='10'></a><a class='vns' id='vns668'></a><a class='ms' id='p_19Pv_716'></a><a class='msdiv' id='msdiv666'></a>Hatthikkhandhaṃ samāruyha,<br>
Olokento <span class='var' id='note246' title='catuddisā (s2, s3, pts1, mr)'>catuddisaṃ</span>;<br>
<span class='var' id='note247' title='rukkhaṃ nigrodhaṃ (s2, s3, mr)'>Addasa nigrodhaṃ ramaṇīyaṃ</span>,<br>
Pādapaṃ chāyāsampannaṃ;<br>
Nīlabbhavaṇṇasadisaṃ,<br>
Meghavaṇṇasirīnibhaṃ.</p>
<p><a class='sc' id='11'></a><a class='vns' id='vns669'></a><a class='pts2ed' id='pts2ed80'></a><a class='ms' id='p_19Pv_717'></a><a class='msdiv' id='msdiv667'></a>Sārathiṃ āmantayī rājā,<br>
“kiṃ eso dissati brahā;<br>
Nīlabbhavaṇṇasadiso,<br>
meghavaṇṇasirīnibho”.</p>
<p><a class='sc' id='12'></a><a class='vns' id='vns670'></a><a class='ms' id='p_19Pv_718'></a><a class='msdiv' id='msdiv668'></a>“Nigrodho so mahārāja,<br>
pādapo chāyāsampanno;<br>
Nīlabbhavaṇṇasadiso,<br>
meghavaṇṇasirīnibho”.</p>
<p><a class='sc' id='13'></a><a class='vns' id='vns671'></a><a class='ms' id='p_19Pv_719'></a><a class='msdiv' id='msdiv669'></a>Tena pāyāsi soraṭṭho,<br>
yena so dissate brahā;<br>
Nīlabbhavaṇṇasadiso,<br>
meghavaṇṇasirīnibho.</p>
<p><a class='sc' id='14'></a><a class='vns' id='vns672'></a><a class='ms' id='p_19Pv_720'></a><a class='msdiv' id='msdiv670'></a>Hatthikkhandhato oruyha,<br>
rājā rukkhaṃ upāgami;<br>
Nisīdi rukkhamūlasmiṃ,<br>
sāmacco saparijjano;<br>
Pūraṃ pānīyasarakaṃ,<br>
pūve vitte ca addasa.</p>
<p><a class='sc' id='15'></a><a class='vns' id='vns673'></a><a class='ms' id='p_19Pv_721'></a><a class='msdiv' id='msdiv671'></a>Puriso ca devavaṇṇī,<br>
sabbābharaṇabhūsito;<br>
Upasaṅkamitvā rājānaṃ,<br>
soraṭṭhaṃ etadabravi.</p>
<p><a class='sc' id='16'></a><a class='vns' id='vns674'></a><a class='ms' id='p_19Pv_722'></a><a class='msdiv' id='msdiv672'></a>“Svāgataṃ te mahārāja,<br>
atho te adurāgataṃ;<br>
Pivatu devo pānīyaṃ,<br>
pūve khāda arindama”.</p>
<p><a class='sc' id='17'></a><a class='vns' id='vns675'></a><a class='ms' id='p_19Pv_723'></a><a class='msdiv' id='msdiv673'></a>Pivitvā rājā pānīyaṃ,<br>
sāmacco saparijjano;<br>
Pūve khāditvā pitvā ca,<br>
soraṭṭho etadabravi.</p>
<p><a class='sc' id='18'></a><a class='vns' id='vns676'></a><a class='ms' id='p_19Pv_724'></a><a class='msdiv' id='msdiv674'></a>“Devatā nusi gandhabbo,<br>
adu sakko purindado;<br>
Ajānantā taṃ pucchāma,<br>
kathaṃ jānemu taṃ mayan”ti.</p>
<p><a class='sc' id='19'></a><a class='vns' id='vns677'></a><a class='ms' id='p_19Pv_725'></a><a class='msdiv' id='msdiv675'></a>“<span class='var' id='note248' title='namhi (bj, s2, s3, pts1-2)'>Nāmhi</span> devo na gandhabbo,<br>
<span class='var' id='note249' title='napi (bj) | namhi (mr)'>nāpi</span> sakko purindado;<br>
Peto ahaṃ mahārāja,<br>
suraṭṭhā idha māgato”ti.</p>
<p><a class='sc' id='20'></a><a class='vns' id='vns678'></a><a class='ms' id='p_19Pv_726'></a><a class='msdiv' id='msdiv676'></a>“Kiṃsīlo kiṃsamācāro,<br>
suraṭṭhasmiṃ pure tuvaṃ;<br>
Kena te brahmacariyena,<br>
ānubhāvo ayaṃ tavā”ti.</p>
<p><a class='sc' id='21'></a><a class='vns' id='vns679'></a><a class='ms' id='p_19Pv_727'></a><a class='msdiv' id='msdiv677'></a>“Taṃ suṇohi mahārāja,<br>
arindama raṭṭhavaḍḍhana;<br>
Amaccā pārisajjā ca,<br>
brāhmaṇo ca purohito.</p>
<p><a class='sc' id='22'></a><a class='vns' id='vns680'></a><a class='ms' id='p_19Pv_728'></a><a class='msdiv' id='msdiv678'></a>Suraṭṭhasmiṃ ahaṃ deva,<br>
puriso pāpacetaso;<br>
Micchādiṭṭhi ca dussīlo,<br>
kadariyo paribhāsako.</p>
<p><a class='sc' id='23'></a><a class='vns' id='vns681'></a><a class='ms' id='p_19Pv_729'></a><a class='msdiv' id='msdiv679'></a>Dadantānaṃ karontānaṃ,<br>
vārayissaṃ bahujjanaṃ;<br>
Aññesaṃ dadamānānaṃ,<br>
antarāyakaro ahaṃ.</p>
<p><a class='sc' id='24'></a><a class='vns' id='vns682'></a><a class='ms' id='p_19Pv_730'></a><a class='msdiv' id='msdiv680'></a>Vipāko natthi dānassa,<br>
saṃyamassa kuto phalaṃ;<br>
Natthi ācariyo nāma,<br>
adantaṃ ko damessati.</p>
<p><a class='sc' id='25'></a><a class='vns' id='vns683'></a><a class='ms' id='p_19Pv_731'></a><a class='msdiv' id='msdiv681'></a>Samatulyāni bhūtāni,<br>
<span class='var' id='note250' title='kule (s2, s3, pts1, mr)'>kuto</span> jeṭṭhāpacāyiko;<br>
Natthi balaṃ vīriyaṃ vā,<br>
kuto uṭṭhānaporisaṃ.</p>
<p><a class='sc' id='26'></a><a class='vns' id='vns684'></a><a class='ms' id='p_19Pv_732'></a><a class='msdiv' id='msdiv682'></a>Natthi dānaphalaṃ nāma,<br>
na visodheti verinaṃ;<br>
Laddheyyaṃ labhate macco,<br>
<span class='var' id='note251' title='niyatipariṇāmajā (bj, pts2, mr) | nīyati pariṇāmajaṃ (s2, s3, pts1)'>niyatipariṇāmajaṃ</span>.</p>
<p><a class='sc' id='27'></a><a class='vns' id='vns685'></a><a class='pts2ed' id='pts2ed81'></a><a class='ms' id='p_19Pv_733'></a><a class='msdiv' id='msdiv683'></a>Natthi mātā pitā bhātā,<br>
loko natthi ito paraṃ;<br>
Natthi dinnaṃ natthi hutaṃ,<br>
sunihitaṃ na vijjati.</p>
<p><a class='sc' id='28'></a><a class='vns' id='vns686'></a><a class='ms' id='p_19Pv_734'></a><a class='msdiv' id='msdiv684'></a>Yopi haneyya purisaṃ,<br>
<span class='var' id='note252' title='purisassa (s2, s3, mr)'>parassa</span> <span class='var' id='note253' title='chindite (s2, pts1) | chinde (mr)'>chindate</span> siraṃ;<br>
Na koci kañci hanati,<br>
sattannaṃ vivaramantare.</p>
<p><a class='sc' id='29'></a><a class='vns' id='vns687'></a><a class='ms' id='p_19Pv_735'></a><a class='msdiv' id='msdiv685'></a><span class='var' id='note254' title='acchejjabhejjo (bj, pts1-2) | acchejjo abhejjo (s2, s3) | acchejjabhejjo si (mr)'>Acchejjābhejjo hi</span> jīvo,<br>
Aṭṭhaṃso guḷaparimaṇḍalo;<br>
Yojanānaṃ sataṃ pañca,<br>
Ko jīvaṃ chettumarahati.</p>
<p><a class='sc' id='30'></a><a class='vns' id='vns688'></a><a class='ms' id='p_19Pv_736'></a><a class='msdiv' id='msdiv686'></a>Yathā suttaguḷe khitte,<br>
nibbeṭhentaṃ palāyati;<br>
Evamevaṃ ca so jīvo,<br>
nibbeṭhento palāyati.</p>
<p><a class='sc' id='31'></a><a class='vns' id='vns689'></a><a class='ms' id='p_19Pv_737'></a><a class='msdiv' id='msdiv687'></a>Yathā gāmato nikkhamma,<br>
aññaṃ gāmaṃ pavīsati;<br>
Evamevaṃ ca so jīvo,<br>
aññaṃ bondiṃ pavīsati.</p>
<p><a class='sc' id='32'></a><a class='vns' id='vns690'></a><a class='ms' id='p_19Pv_738'></a><a class='msdiv' id='msdiv688'></a>Yathā gehato nikkhamma,<br>
aññaṃ gehaṃ pavīsati;<br>
Evamevaṃ ca so jīvo,<br>
aññaṃ bondiṃ pavīsati.</p>
<p><a class='sc' id='33'></a><a class='vns' id='vns691'></a><a class='ms' id='p_19Pv_739'></a><a class='msdiv' id='msdiv689'></a><span class='var' id='note255' title='cūḷāsīti (bj, s2, s3, pts1-2, mr)'>Cullāsīti</span> <span class='var' id='note256' title='mahākappuno (bj, pts2)'>mahākappino</span>,<br>
satasahassāni hi;<br>
Ye bālā ye ca paṇḍitā,<br>
saṃsāraṃ khepayitvāna;<br>
Dukkhassantaṃ karissare.</p>
<p><a class='sc' id='34'></a><a class='vns' id='vns692'></a><a class='ms' id='p_19Pv_740'></a><a class='msdiv' id='msdiv690'></a>Mitāni sukhadukkhāni,<br>
doṇehi piṭakehi ca;<br>
Jino sabbaṃ pajānāti,<br>
sammūḷhā itarā pajā.</p>
<p><a class='sc' id='35'></a><a class='vns' id='vns693'></a><a class='ms' id='p_19Pv_741'></a><a class='msdiv' id='msdiv691'></a>Evaṃdiṭṭhi pure āsiṃ,<br>
sammūḷho mohapāruto;<br>
Micchādiṭṭhi ca dussīlo,<br>
kadariyo paribhāsako.</p>
<p><a class='sc' id='36'></a><a class='vns' id='vns694'></a><a class='ms' id='p_19Pv_742'></a><a class='msdiv' id='msdiv692'></a>Oraṃ me chahi māsehi,<br>
kālakiriyā bhavissati;<br>
Ekantakaṭukaṃ ghoraṃ,<br>
nirayaṃ papatissahaṃ.</p>
<p><a class='sc' id='37'></a><a class='vns' id='vns695'></a><a class='ms' id='p_19Pv_743'></a><a class='msdiv' id='msdiv693'></a>Catukkaṇṇaṃ catudvāraṃ,<br>
vibhattaṃ bhāgaso mitaṃ;<br>
Ayopākārapariyantaṃ,<br>
ayasā paṭikujjitaṃ.</p>
<p><a class='sc' id='38'></a><a class='vns' id='vns696'></a><a class='ms' id='p_19Pv_744'></a><a class='msdiv' id='msdiv694'></a>Tassa ayomayā bhūmi,<br>
jalitā tejasā yutā;<br>
Samantā yojanasataṃ,<br>
pharitvā tiṭṭhati sabbadā.</p>
<p><a class='sc' id='39'></a><a class='vns' id='vns697'></a><a class='ms' id='p_19Pv_745'></a><a class='msdiv' id='msdiv695'></a><span class='var' id='note258' title='vassasatasahassāni (bj, s2, s3, pts1)'>Vassāni satasahassāni</span>,<br>
ghoso suyyati tāvade;<br>
Lakkho eso mahārāja,<br>
satabhāgavassakoṭiyo.</p>
<p><a class='sc' id='40'></a><a class='vns' id='vns698'></a><a class='ms' id='p_19Pv_746'></a><a class='msdiv' id='msdiv696'></a>Koṭisatasahassāni,<br>
niraye paccare janā;<br>
Micchādiṭṭhī ca dussīlā,<br>
ye ca ariyūpavādino.</p>
<p><a class='sc' id='41'></a><a class='vns' id='vns699'></a><a class='ms' id='p_19Pv_747'></a><a class='msdiv' id='msdiv697'></a>Tatthāhaṃ dīghamaddhānaṃ,<br>
dukkhaṃ vedissa vedanaṃ;<br>
Phalaṃ pāpassa kammassa,<br>
tasmā socāmahaṃ bhusaṃ.</p>
<p><a class='sc' id='42'></a><a class='vns' id='vns700'></a><a class='pts2ed' id='pts2ed82'></a><a class='ms' id='p_19Pv_748'></a><a class='msdiv' id='msdiv698'></a>Taṃ suṇohi mahārāja,<br>
arindama raṭṭhavaḍḍhana;<br>
Dhītā mayhaṃ mahārāja,<br>
uttarā bhaddamatthu te.</p>
<p><a class='sc' id='43'></a><a class='vns' id='vns701'></a><a class='ms' id='p_19Pv_749'></a><a class='msdiv' id='msdiv699'></a>Karoti bhaddakaṃ kammaṃ,<br>
sīlesuposathe ratā;<br>
Saññatā saṃvibhāgī ca,<br>
vadaññū vītamaccharā.</p>
<p><a class='sc' id='44'></a><a class='vns' id='vns702'></a><a class='ms' id='p_19Pv_750'></a><a class='msdiv' id='msdiv700'></a>Akhaṇḍakārī sikkhāya,<br>
suṇhā parakulesu ca;<br>
Upāsikā sakyamunino,<br>
sambuddhassa sirīmato.</p>
<p><a class='sc' id='45'></a><a class='vns' id='vns703'></a><a class='ms' id='p_19Pv_751'></a><a class='msdiv' id='msdiv701'></a>Bhikkhu ca sīlasampanno,<br>
gāmaṃ piṇḍāya pāvisi;<br>
Okkhittacakkhu satimā,<br>
guttadvāro susaṃvuto.</p>
<p><a class='sc' id='46'></a><a class='vns' id='vns704'></a><a class='ms' id='p_19Pv_752'></a><a class='msdiv' id='msdiv702'></a>Sapadānaṃ caramāno,<br>
agamā taṃ nivesanaṃ;<br>
‘Tamaddasa mahārāja,<br>
uttarā bhaddamatthu te’.</p>
<p><a class='sc' id='47'></a><a class='vns' id='vns705'></a><a class='ms' id='p_19Pv_753'></a><a class='msdiv' id='msdiv703'></a>Pūraṃ pānīyasarakaṃ,<br>
pūve vitte ca sā adā;<br>
‘Pitā me kālakato bhante,<br>
tassetaṃ upakappatu’.</p>
<p><a class='sc' id='48'></a><a class='vns' id='vns706'></a><a class='ms' id='p_19Pv_754'></a><a class='msdiv' id='msdiv704'></a>Samanantarānuddiṭṭhe,<br>
vipāko udapajjatha;<br>
Bhuñjāmi kāmakāmīhaṃ,<br>
rājā vessavaṇo yathā.</p>
<p><a class='sc' id='49'></a><a class='vns' id='vns707'></a><a class='ms' id='p_19Pv_755'></a><a class='msdiv' id='msdiv705'></a>Taṃ suṇohi mahārāja,<br>
arindama raṭṭhavaḍḍhana;<br>
Sadevakassa lokassa,<br>
buddho aggo pavuccati;<br>
Taṃ buddhaṃ saraṇaṃ gaccha,<br>
saputtadāro arindama.</p>
<p><a class='sc' id='50'></a><a class='vns' id='vns708'></a><a class='ms' id='p_19Pv_756'></a><a class='msdiv' id='msdiv706'></a>Aṭṭhaṅgikena maggena,<br>
phusanti amataṃ padaṃ;<br>
Taṃ dhammaṃ saraṇaṃ gaccha,<br>
saputtadāro arindama.</p>
<p><a class='sc' id='51'></a><a class='vns' id='vns709'></a><a class='ms' id='p_19Pv_757'></a><a class='msdiv' id='msdiv707'></a>Cattāro <span class='var' id='note259' title=' maggapaṭipannā (sī1, pā1-2)'>ca paṭipannā</span>,<br>
cattāro ca phale ṭhitā;<br>
Esa saṃgho ujubhūto,<br>
paññāsīlasamāhito;<br>
Taṃ saṃghaṃ saraṇaṃ gaccha,<br>
saputtadāro arindama.</p>
<p><a class='sc' id='52'></a><a class='vns' id='vns710'></a><a class='ms' id='p_19Pv_758'></a><a class='msdiv' id='msdiv708'></a>Pāṇātipātā viramassu khippaṃ,<br>
Loke adinnaṃ parivajjayassu;<br>
Amajjapo mā ca musā abhāṇi,<br>
Sakena dārena ca hohi tuṭṭho”ti.</p>
<p><a class='sc' id='53'></a><a class='vns' id='vns711'></a><a class='ms' id='p_19Pv_759'></a><a class='msdiv' id='msdiv709'></a>“Atthakāmosi me yakkha,<br>
hitakāmosi devate;<br>
Karomi tuyhaṃ vacanaṃ,<br>
tvaṃsi ācariyo mama.</p>
<p><a class='sc' id='54'></a><a class='vns' id='vns712'></a><a class='ms' id='p_19Pv_760'></a><a class='msdiv' id='msdiv710'></a>Upemi saraṇaṃ buddhaṃ,<br>
dhammañcāpi anuttaraṃ;<br>
Saṃghañca naradevassa,<br>
gacchāmi saraṇaṃ ahaṃ.</p>
<p><a class='sc' id='55'></a><a class='vns' id='vns713'></a><a class='ms' id='p_19Pv_761'></a><a class='msdiv' id='msdiv711'></a>Pāṇātipātā viramāmi khippaṃ,<br>
Loke adinnaṃ parivajjayāmi;<br>
Amajjapo no ca musā bhaṇāmi,<br>
Sakena dārena ca homi tuṭṭho.</p>
<p><a class='sc' id='56'></a><a class='vns' id='vns714'></a><a class='pts2ed' id='pts2ed83'></a><a class='ms' id='p_19Pv_762'></a><a class='msdiv' id='msdiv712'></a><span class='var' id='note261' title='opuṇāmi (bj, pts2) | ophunāmi (s2, s3, mr) | odhunāmi (pts1) | opunāmi (?)'>Ophuṇāmi</span> mahāvāte,<br>
nadiyā sīghagāmiyā;<br>
Vamāmi pāpikaṃ diṭṭhiṃ,<br>
buddhānaṃ sāsane rato”.</p>
<p><a class='sc' id='57'></a><a class='vns' id='vns715'></a><a class='ms' id='p_19Pv_763'></a><a class='msdiv' id='msdiv713'></a>Idaṃ vatvāna soraṭṭho,<br>
viramitvā <span class='var' id='note262' title='pāpadassanaṃ (s2, s3, pts1, mr)'>pāpadassanā</span>;<br>
Namo bhagavato katvā,<br>
pāmokkho rathamāruhīti.</p>
</blockquote>
<p class='endsutta'><a class='sc' id='58'></a><a class='ms' id='p_19Pv_764'></a><span class='var' id='note263' title='nandakāpetavatthu (s2, s3)'>Nandakapetavatthu</span> tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
