<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv30' lang='pli'>
<header>
<ul>
<li class='division'>Petavatthu</li>
<li>Cūḷavagga</li>
</ul>
<h1>30. Kumārapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns454'></a><a class='ms' id='p_19Pv_490'></a><a class='msdiv' id='msdiv453'></a>Accherarūpaṃ sugatassa ñāṇaṃ,<br>
Satthā yathā puggalaṃ byākāsi;<br>
Ussannapuññāpi bhavanti heke,<br>
Parittapuññāpi bhavanti heke.</p>
<p><a class='sc' id='2'></a><a class='vns' id='vns455'></a><a class='pts2ed' id='pts2ed56'></a><a class='ms' id='p_19Pv_491'></a><a class='msdiv' id='msdiv454'></a>Ayaṃ kumāro sīvathikāya chaḍḍito,<br>
Aṅguṭṭhasnehena yāpeti rattiṃ;<br>
Na yakkhabhūtā na <span class='var' id='note156' title='siriṃsapā (bj, pts1-2) | sirisapā (s2, s3)'>sarīsapā</span> vā,<br>
Viheṭhayeyyuṃ katapuññaṃ kumāraṃ.</p>
<p><a class='sc' id='3'></a><a class='vns' id='vns456'></a><a class='ms' id='p_19Pv_492'></a><a class='msdiv' id='msdiv455'></a>Sunakhāpimassa palihiṃsu pāde,<br>
Dhaṅkā <span class='var' id='note157' title='sigālā (bj, pts2)'>siṅgālā</span> parivattayanti;<br>
Gabbhāsayaṃ pakkhigaṇā haranti,<br>
Kākā pana akkhimalaṃ haranti.</p>
<p><a class='sc' id='4'></a><a class='vns' id='vns457'></a><a class='ms' id='p_19Pv_493'></a><a class='msdiv' id='msdiv456'></a><span class='var' id='note158' title='na imassa (s2, s3, pts1) | nimassa (mr)'>Nayimassa</span> rakkhaṃ vidahiṃsu keci,<br>
Na osadhaṃ sāsapadhūpanaṃ vā;<br>
Nakkhattayogampi <span class='var' id='note159' title='pana uggahesuṃ (s2, s3) | pi na uggahesuṃ (pts1, mr)'>na aggahesuṃ</span>,<br>
Na sabbadhaññānipi ākiriṃsu.</p>
<p><a class='sc' id='5'></a><a class='vns' id='vns458'></a><a class='ms' id='p_19Pv_494'></a><a class='msdiv' id='msdiv457'></a>Etādisaṃ uttamakicchapattaṃ,<br>
Rattābhataṃ sīvathikāya chaḍḍitaṃ;<br>
Nonītapiṇḍaṃva pavedhamānaṃ,<br>
Sasaṃsayaṃ jīvitasāvasesaṃ.</p>
<p><a class='sc' id='6'></a><a class='vns' id='vns459'></a><a class='ms' id='p_19Pv_495'></a><a class='msdiv' id='msdiv458'></a>Tamaddasā devamanussapūjito,<br>
Disvā ca taṃ byākari bhūripañño;<br>
“Ayaṃ kumāro nagarassimassa,<br>
Aggakuliko bhavissati <span class='var' id='note160' title='bhogavā ca (s2, s3, mr)'>bhogato ca</span>”.</p>
<p><a class='sc' id='7'></a><a class='vns' id='vns460'></a><a class='ms' id='p_19Pv_496'></a><a class='msdiv' id='msdiv459'></a>“<span class='var' id='note161' title='kiṃ’sa (?)'>Kissa</span> vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ paccanubhossatiddhin”ti.</p>
<p><a class='sc' id='8'></a><a class='vns' id='vns461'></a><a class='ms' id='p_19Pv_497'></a><a class='msdiv' id='msdiv460'></a>Buddhapamukhassa bhikkhusaṃghassa,<br>
Pūjaṃ akāsi janatā uḷāraṃ;<br>
Tatrassa cittassahu aññathattaṃ,<br>
Vācaṃ abhāsi pharusaṃ asabbhaṃ.</p>
<p><a class='sc' id='9'></a><a class='vns' id='vns462'></a><a class='ms' id='p_19Pv_498'></a><a class='msdiv' id='msdiv461'></a>So taṃ vitakkaṃ pavinodayitvā,<br>
Pītiṃ pasādaṃ paṭiladdhā pacchā;<br>
Tathāgataṃ jetavane vasantaṃ,<br>
Yāguyā upaṭṭhāsi sattarattaṃ.</p>
<p><a class='sc' id='10'></a><a class='vns' id='vns463'></a><a class='ms' id='p_19Pv_499'></a><a class='msdiv' id='msdiv462'></a><span class='var' id='note162' title='taṃ’sa (?)'>Tassa</span> vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Etādisaṃ byasanaṃ pāpuṇitvā,<br>
Taṃ tādisaṃ paccanubhossatiddhiṃ.</p>
<p><a class='sc' id='11'></a><a class='vns' id='vns464'></a><a class='ms' id='p_19Pv_500'></a><a class='msdiv' id='msdiv463'></a>Ṭhatvāna so vassasataṃ idheva,<br>
Sabbehi kāmehi samaṅgibhūto;<br>
Kāyassa bhedā abhisamparāyaṃ,<br>
Sahabyataṃ gacchati vāsavassāti.</p>
</blockquote>
<p class='endsutta'><a class='sc' id='12'></a><a class='ms' id='p_19Pv_501'></a>Kumārapetavatthu pañcamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
