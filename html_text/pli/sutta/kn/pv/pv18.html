<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv18' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>18. Kaṇhapetavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns207'></a><a class='pts2ed' id='pts2ed25'></a><a class='ms' id='p_19Pv_228'></a><a class='msdiv' id='msdiv207'></a>“Uṭṭhehi kaṇha kiṃ sesi,<br>
Ko attho supanena te;<br>
Yo ca tuyhaṃ sako bhātā,<br>
Hadayaṃ <span class='var' id='note61' title='cakkhuñca (bj) | cakkhuṃva (pts2)'>cakkhu ca</span> dakkhiṇaṃ;<br>
Tassa vātā balīyanti,<br>
<span class='var' id='note62' title='ghaṭo jappati (s2, s3, pts1, mr)'>Sasaṃ jappati</span> kesavā”ti.</p>
<p><a class='sc' id='2'></a><a class='vns' id='vns208'></a><a class='ms' id='p_19Pv_229'></a><a class='msdiv' id='msdiv208'></a>“Tassa taṃ vacanaṃ sutvā,<br>
rohiṇeyyassa kesavo;<br>
Taramānarūpo vuṭṭhāsi,<br>
bhātusokena aṭṭito.</p>
<p><a class='sc' id='3'></a><a class='vns' id='vns209'></a><a class='ms' id='p_19Pv_230'></a><a class='msdiv' id='msdiv209'></a>Kiṃ nu ummattarūpova,<br>
kevalaṃ dvārakaṃ imaṃ;<br>
Saso sasoti lapasi,<br>
kīdisaṃ sasamicchasi.</p>
<p><a class='sc' id='4'></a><a class='vns' id='vns210'></a><a class='ms' id='p_19Pv_231'></a><a class='msdiv' id='msdiv210'></a>Sovaṇṇamayaṃ maṇimayaṃ,<br>
Lohamayaṃ atha rūpiyamayaṃ;<br>
Saṅkhasilāpavāḷamayaṃ,<br>
Kārayissāmi te sasaṃ.</p>
<p><a class='sc' id='5'></a><a class='vns' id='vns211'></a><a class='ms' id='p_19Pv_232'></a><a class='msdiv' id='msdiv211'></a>Santi aññepi sasakā,<br>
araññavanagocarā;<br>
Tepi te ānayissāmi,<br>
kīdisaṃ sasamicchasī”ti.</p>
<p><a class='sc' id='6'></a><a class='vns' id='vns212'></a><a class='ms' id='p_19Pv_233'></a><a class='msdiv' id='msdiv212'></a>“Nāhamete sase icche,<br>
ye sasā pathavissitā;<br>
Candato sasamicchāmi,<br>
taṃ me ohara kesavā”ti.</p>
<p><a class='sc' id='7'></a><a class='vns' id='vns213'></a><a class='ms' id='p_19Pv_234'></a><a class='msdiv' id='msdiv213'></a>“So nūna madhuraṃ ñāti,<br>
jīvitaṃ vijahissasi;<br>
Apatthiyaṃ patthayasi,<br>
candato sasamicchasī”ti.</p>
<p><a class='sc' id='8'></a><a class='vns' id='vns214'></a><a class='ms' id='p_19Pv_235'></a><a class='msdiv' id='msdiv214'></a>“Evañce kaṇha jānāsi,<br>
yathaññamanusāsasi;<br>
Kasmā pure mataṃ puttaṃ,<br>
ajjāpi manusocasi.</p>
<p><a class='sc' id='9'></a><a class='vns' id='vns215'></a><a class='ms' id='p_19Pv_236'></a><a class='msdiv' id='msdiv215'></a>Na yaṃ labbhā manussena,<br>
amanussena vā <span class='var' id='note63' title='puna (^ja454#9 [Ghaṭapaṇḍitajātaka])'>pana</span>;<br>
Jāto me mā mari putto,<br>
kuto labbhā alabbhiyaṃ.</p>
<p><a class='sc' id='10'></a><a class='vns' id='vns216'></a><a class='ms' id='p_19Pv_237'></a><a class='msdiv' id='msdiv216'></a>Na mantā mūlabhesajjā,<br>
osadhehi dhanena vā;<br>
Sakkā ānayituṃ kaṇha,<br>
yaṃ petamanusocasi.</p>
<p><a class='sc' id='11'></a><a class='vns' id='vns217'></a><a class='pts2ed' id='pts2ed26'></a><a class='ms' id='p_19Pv_238'></a><a class='msdiv' id='msdiv217'></a>Mahaddhanā mahābhogā,<br>
raṭṭhavantopi khattiyā;<br>
Pahūtadhanadhaññāse,<br>
tepi <span class='var' id='note65' title='natthettha'>no</span> ajarāmarā.</p>
<p><a class='sc' id='12'></a><a class='vns' id='vns218'></a><a class='ms' id='p_19Pv_239'></a><a class='msdiv' id='msdiv218'></a>Khattiyā brāhmaṇā vessā,<br>
suddā caṇḍālapukkusā;<br>
Ete caññe ca jātiyā,<br>
tepi no ajarāmarā.</p>
<p><a class='sc' id='13'></a><a class='vns' id='vns219'></a><a class='ms' id='p_19Pv_240'></a><a class='msdiv' id='msdiv219'></a>Ye mantaṃ parivattenti,<br>
chaḷaṅgaṃ brahmacintitaṃ;<br>
Ete caññe ca vijjāya,<br>
tepi no ajarāmarā.</p>
<p><a class='sc' id='14'></a><a class='vns' id='vns220'></a><a class='ms' id='p_19Pv_241'></a><a class='msdiv' id='msdiv220'></a><span class='var' id='note66' title='isayo cāpi (^vv63#17 [Cūḷarathavimānavatthu])'>Isayo vāpi</span> ye santā,<br>
saññatattā tapassino;<br>
Sarīraṃ tepi kālena,<br>
vijahanti tapassino.</p>
<p><a class='sc' id='15'></a><a class='vns' id='vns221'></a><a class='ms' id='p_19Pv_242'></a><a class='msdiv' id='msdiv221'></a>Bhāvitattā arahanto,<br>
katakiccā anāsavā;<br>
Nikkhipanti imaṃ dehaṃ,<br>
puññapāpaparikkhayā”ti.</p>
<p><a class='sc' id='16'></a><a class='vns' id='vns222'></a><a class='ms' id='p_19Pv_243'></a><a class='msdiv' id='msdiv222'></a>“Ādittaṃ vata maṃ santaṃ,<br>
ghatasittaṃva pāvakaṃ;<br>
Vārinā viya osiñcaṃ,<br>
sabbaṃ nibbāpaye daraṃ.</p>
<p><a class='sc' id='17'></a><a class='vns' id='vns223'></a><a class='ms' id='p_19Pv_244'></a><a class='msdiv' id='msdiv223'></a>Abbahī vata me sallaṃ,<br>
sokaṃ hadayanissitaṃ;<br>
Yo me sokaparetassa,<br>
puttasokaṃ apānudi.</p>
<p><a class='sc' id='18'></a><a class='vns' id='vns224'></a><a class='ms' id='p_19Pv_245'></a><a class='msdiv' id='msdiv224'></a>Svāhaṃ abbūḷhasallosmi,<br>
sītibhūtosmi nibbuto;<br>
Na socāmi na rodāmi,<br>
tava sutvāna <span class='var' id='note67' title='bhāsitaṃ (s2, s3, pts1-2) | māṇava (^ja454#14 [Ghaṭapaṇḍitajātaka])'>bhātika</span>”.</p>
<p><a class='sc' id='19'></a><a class='vns' id='vns225'></a><a class='ms' id='p_19Pv_246'></a><a class='msdiv' id='msdiv225'></a>Evaṃ karonti sappaññā,<br>
ye honti anukampakā;<br>
Nivattayanti sokamhā,<br>
ghaṭo jeṭṭhaṃva bhātaraṃ.</p>
<p><a class='sc' id='20'></a><a class='vns' id='vns226'></a><a class='ms' id='p_19Pv_247'></a><a class='msdiv' id='msdiv226'></a>Yassa etādisā honti,<br>
amaccā paricārakā;<br>
Subhāsitena anventi,<br>
ghaṭo jeṭṭhaṃva bhātaranti.</p>
</blockquote>
<p class='endsutta'><a class='sc' id='21'></a><a class='ms' id='p_19Pv_248'></a>Kaṇhapetavatthu chaṭṭhaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
