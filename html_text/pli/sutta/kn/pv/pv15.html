<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='pv15' lang='pli'>
<header>
<ul>
<li class='division'>Petavatthu</li>
<li>Ubbarivagga</li>
</ul>
<h1>15. Mattāpetivatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns134'></a><a class='ms' id='p_19Pv_152'></a><a class='msdiv' id='msdiv134'></a>“Naggā dubbaṇṇarūpāsi,<br>
kisā dhamanisanthatā;<br>
Upphāsulike kisike,<br>
kā nu tvaṃ idha tiṭṭhasī”ti.</p>
<p><a class='sc' id='2'></a><a class='vns' id='vns135'></a><a class='ms' id='p_19Pv_153'></a><a class='msdiv' id='msdiv135'></a>“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā”ti.</p>
<p><a class='sc' id='3'></a><a class='vns' id='vns136'></a><a class='ms' id='p_19Pv_154'></a><a class='msdiv' id='msdiv136'></a>“Kiṃ nu kāyena vācāya,<br>
manasā dukkaṭaṃ kataṃ;<br>
Kissa kammavipākena,<br>
petalokaṃ ito gatā”ti.</p>
<p><a class='sc' id='4'></a><a class='vns' id='vns137'></a><a class='pts2ed' id='pts2ed20'></a><a class='ms' id='p_19Pv_155'></a><a class='msdiv' id='msdiv137'></a>“Caṇḍī ca pharusā cāsiṃ,<br>
issukī maccharī <span class='var' id='note45' title='saṭhī (si, pts1-2)'>saṭhā</span>;<br>
Tāhaṃ duruttaṃ vatvāna,<br>
petalokaṃ ito gatā”ti.</p>
<p><a class='sc' id='5'></a><a class='vns' id='vns138'></a><a class='ms' id='p_19Pv_156'></a><a class='msdiv' id='msdiv138'></a>“<span class='var' id='note46' title='saccaṃ (s2, s3, c1)'>Sabbaṃ</span> ahampi jānāmi,<br>
yathā tvaṃ caṇḍikā ahu;<br>
Aññañca kho taṃ pucchāmi,<br>
kenāsi paṃsukunthitā”ti.</p>
<p><a class='sc' id='6'></a><a class='vns' id='vns139'></a><a class='ms' id='p_19Pv_157'></a><a class='msdiv' id='msdiv139'></a>“Sīsaṃnhātā tuvaṃ āsi,<br>
sucivatthā alaṅkatā;<br>
Ahañca <span class='var' id='note47' title='kho taṃ (bj, pts1-2, mr)'>kho</span> adhimattaṃ,<br>
samalaṅkatatarā tayā.</p>
<p><a class='sc' id='7'></a><a class='vns' id='vns140'></a><a class='ms' id='p_19Pv_158'></a><a class='msdiv' id='msdiv140'></a>Tassā me pekkhamānāya,<br>
sāmikena samantayi;<br>
Tato me issā vipulā,<br>
kodho me samajāyatha.</p>
<p><a class='sc' id='8'></a><a class='vns' id='vns141'></a><a class='ms' id='p_19Pv_159'></a><a class='msdiv' id='msdiv141'></a>Tato paṃsuṃ gahetvāna,<br>
paṃsunā <span class='var' id='note48' title='taṃ vikīrihaṃ (s2, s3, mr)'>taṃ hi okiriṃ</span>;<br>
Tassa kammavipākena,<br>
tenamhi paṃsukunthitā”ti.</p>
<p><a class='sc' id='9'></a><a class='vns' id='vns142'></a><a class='ms' id='p_19Pv_160'></a><a class='msdiv' id='msdiv142'></a>“Sabbaṃ ahampi jānāmi,<br>
paṃsunā maṃ tvamokiri;<br>
Aññañca kho taṃ pucchāmi,<br>
kena khajjasi kacchuyā”ti.</p>
<p><a class='sc' id='10'></a><a class='vns' id='vns143'></a><a class='ms' id='p_19Pv_161'></a><a class='msdiv' id='msdiv143'></a>“Bhesajjahārī ubhayo,<br>
vanantaṃ agamimhase;<br>
Tvañca bhesajjamāhari,<br>
ahañca kapikacchuno.</p>
<p><a class='sc' id='11'></a><a class='vns' id='vns144'></a><a class='ms' id='p_19Pv_162'></a><a class='msdiv' id='msdiv144'></a>Tassā tyājānamānāya,<br>
seyyaṃ tyāhaṃ samokiriṃ;<br>
Tassa kammavipākena,<br>
tena khajjāmi kacchuyā”ti.</p>
<p><a class='sc' id='12'></a><a class='vns' id='vns145'></a><a class='ms' id='p_19Pv_163'></a><a class='msdiv' id='msdiv145'></a>“Sabbaṃ ahampi jānāmi,<br>
seyyaṃ me tvaṃ samokiri;<br>
Aññañca kho taṃ pucchāmi,<br>
kenāsi naggiyā tuvan”ti.</p>
<p><a class='sc' id='13'></a><a class='vns' id='vns146'></a><a class='ms' id='p_19Pv_164'></a><a class='msdiv' id='msdiv146'></a>“Sahāyānaṃ samayo āsi,<br>
ñātīnaṃ samitī ahu;<br>
Tvañca āmantitā āsi,<br>
sasāminī no ca kho ahaṃ.</p>
<p><a class='sc' id='14'></a><a class='vns' id='vns147'></a><a class='ms' id='p_19Pv_165'></a><a class='msdiv' id='msdiv147'></a>Tassā tyājānamānāya,<br>
dussaṃ tyāhaṃ apānudiṃ;<br>
Tassa kammavipākena,<br>
tenamhi naggiyā ahan”ti.</p>
<p><a class='sc' id='15'></a><a class='vns' id='vns148'></a><a class='ms' id='p_19Pv_166'></a><a class='msdiv' id='msdiv148'></a>“Sabbaṃ ahampi jānāmi,<br>
dussaṃ me tvaṃ apānudi;<br>
Aññañca kho taṃ pucchāmi,<br>
kenāsi gūthagandhinī”ti.</p>
<p><a class='sc' id='16'></a><a class='vns' id='vns149'></a><a class='ms' id='p_19Pv_167'></a><a class='msdiv' id='msdiv149'></a>“Tava gandhañca mālañca,<br>
paccagghañca vilepanaṃ;<br>
Gūthakūpe <span class='var' id='note49' title='adhāresiṃ (s2, s3, mr)'>atāresiṃ</span>,<br>
taṃ pāpaṃ pakataṃ mayā;<br>
Tassa kammavipākena,<br>
tenamhi gūthagandhinī”ti.</p>
<p><a class='sc' id='17'></a><a class='vns' id='vns150'></a><a class='ms' id='p_19Pv_168'></a><a class='msdiv' id='msdiv150'></a>“Sabbaṃ ahampi jānāmi,<br>
taṃ pāpaṃ pakataṃ tayā;<br>
Aññañca kho taṃ pucchāmi,<br>
kenāsi duggatā tuvan”ti.</p>
<p><a class='sc' id='18'></a><a class='vns' id='vns151'></a><a class='ms' id='p_19Pv_169'></a><a class='msdiv' id='msdiv151'></a>“Ubhinnaṃ samakaṃ āsi,<br>
yaṃ gehe vijjate dhanaṃ;<br>
Santesu deyyadhammesu,<br>
dīpaṃ nākāsimattano;<br>
Tassa kammavipākena,<br>
tenamhi duggatā ahaṃ.</p>
<p><a class='sc' id='19'></a><a class='vns' id='vns152'></a><a class='pts2ed' id='pts2ed21'></a><a class='ms' id='p_19Pv_170'></a><a class='msdiv' id='msdiv152'></a>Tadeva maṃ tvaṃ avaca,<br>
‘pāpakammaṃ nisevasi;<br>
Na hi pāpehi kammehi,<br>
sulabhā hoti suggatī’”ti.</p>
<p><a class='sc' id='20'></a><a class='vns' id='vns153'></a><a class='ms' id='p_19Pv_171'></a><a class='msdiv' id='msdiv153'></a>“Vāmato maṃ tvaṃ paccesi,<br>
athopi maṃ usūyasi;<br>
Passa pāpānaṃ kammānaṃ,<br>
vipāko hoti yādiso.</p>
<p><a class='sc' id='21'></a><a class='vns' id='vns154'></a><a class='ms' id='p_19Pv_172'></a><a class='msdiv' id='msdiv154'></a>Te <span class='var' id='note50' title='te gharadāsiyo āsuṃ (bj, s2, s3, pts1-2) | te ghare dāsiyo ceva (mr)'>gharā tā ca dāsiyo</span>,<br>
tānevābharaṇānime;<br>
Te aññe paricārenti,<br>
na bhogā honti sassatā.</p>
<p><a class='sc' id='22'></a><a class='vns' id='vns155'></a><a class='ms' id='p_19Pv_173'></a><a class='msdiv' id='msdiv155'></a>Idāni bhūtassa pitā,<br>
āpaṇā gehamehiti;<br>
Appeva te dade kiñci,<br>
mā su tāva ito agā”ti.</p>
<p><a class='sc' id='23'></a><a class='vns' id='vns156'></a><a class='ms' id='p_19Pv_174'></a><a class='msdiv' id='msdiv156'></a>“Naggā dubbaṇṇarūpāmhi,<br>
kisā dhamanisanthatā;<br>
Kopīnametaṃ itthīnaṃ,<br>
mā maṃ bhūtapitāddasā”ti.</p>
<p><a class='sc' id='24'></a><a class='vns' id='vns157'></a><a class='ms' id='p_19Pv_175'></a><a class='msdiv' id='msdiv157'></a>“Handa kiṃ vā <span class='var' id='note51' title='kiṃ tāhaṃ (bj, pts1-2) | kiṃ tyāhaṃ (s2, s3) | kiṃ vatāhaṃ (mr)'>tyāhaṃ</span> dammi,<br>
Kiṃ vā <span class='var' id='note52' title='kiṃ vā ca te (bj, s2, s3, pts1-2) | kiṃ vidha te (mr)'>tedha</span> karomahaṃ;<br>
Yena tvaṃ sukhitā assa,<br>
Sabbakāmasamiddhinī”ti.</p>
<p><a class='sc' id='25'></a><a class='vns' id='vns158'></a><a class='ms' id='p_19Pv_176'></a><a class='msdiv' id='msdiv158'></a>“Cattāro bhikkhū saṃghato,<br>
cattāro pana puggale;<br>
Aṭṭha bhikkhū bhojayitvā,<br>
mama dakkhiṇamādisa;<br>
Tadāhaṃ sukhitā hessaṃ,<br>
sabbakāmasamiddhinī”ti.</p>
<p><a class='sc' id='26'></a><a class='vns' id='vns159'></a><a class='ms' id='p_19Pv_177'></a><a class='msdiv' id='msdiv159'></a>Sādhūti sā paṭissutvā,<br>
bhojayitvāṭṭha bhikkhavo;<br>
Vatthehacchādayitvāna,<br>
tassā dakkhiṇamādisī.</p>
<p><a class='sc' id='27'></a><a class='vns' id='vns160'></a><a class='ms' id='p_19Pv_178'></a><a class='msdiv' id='msdiv160'></a>Samanantarānuddiṭṭhe,<br>
vipāko udapajjatha;<br>
Bhojanacchādanapānīyaṃ,<br>
dakkhiṇāya idaṃ phalaṃ.</p>
<p><a class='sc' id='28'></a><a class='vns' id='vns161'></a><a class='ms' id='p_19Pv_179'></a><a class='msdiv' id='msdiv161'></a>Tato suddhā sucivasanā,<br>
kāsikuttamadhārinī;<br>
Vicittavatthābharaṇā,<br>
sapattiṃ upasaṅkami.</p>
<p><a class='sc' id='29'></a><a class='vns' id='vns162'></a><a class='ms' id='p_19Pv_180'></a><a class='msdiv' id='msdiv162'></a>“Abhikkantena vaṇṇena,<br>
yā tvaṃ tiṭṭhasi devate;<br>
Obhāsentī disā sabbā,<br>
osadhī viya tārakā.</p>
<p><a class='sc' id='30'></a><a class='vns' id='vns163'></a><a class='ms' id='p_19Pv_181'></a><a class='msdiv' id='msdiv163'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='31'></a><a class='vns' id='vns164'></a><a class='ms' id='p_19Pv_182'></a><a class='msdiv' id='msdiv164'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='32'></a><a class='vns' id='vns165'></a><a class='ms' id='p_19Pv_183'></a><a class='msdiv' id='msdiv165'></a>“Ahaṃ mattā tuvaṃ tissā,<br>
sapattī te pure ahuṃ;<br>
Pāpakammaṃ karitvāna,<br>
petalokaṃ ito gatā.</p>
<p><a class='sc' id='33'></a><a class='vns' id='vns166'></a><a class='ms' id='p_19Pv_184'></a><a class='msdiv' id='msdiv166'></a>Tava dinnena dānena,<br>
modāmi akutobhayā;<br>
Ciraṃ jīvāhi bhagini,<br>
saha sabbehi ñātibhi;<br>
Asokaṃ virajaṃ ṭhānaṃ,<br>
āvāsaṃ vasavattinaṃ.</p>
<p><a class='sc' id='34'></a><a class='vns' id='vns167'></a><a class='pts2ed' id='pts2ed22'></a><a class='ms' id='p_19Pv_185'></a><a class='msdiv' id='msdiv167'></a>Idha dhammaṃ caritvāna,<br>
Dānaṃ datvāna sobhane;<br>
Vineyya maccheramalaṃ samūlaṃ,<br>
Aninditā saggamupehi ṭhānan”ti.</p>
</blockquote>
<p class='endsutta'><a class='sc' id='35'></a><a class='ms' id='p_19Pv_186'></a>Mattāpetivatthu tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
