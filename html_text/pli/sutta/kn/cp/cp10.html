<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='cp10' lang='pli'>
<header>
<ul>
<li class='division'>Cariyāpiṭaka</li>
<li>Akittivagga</li>
<li>Dānapāramī 10</li>
</ul>
<h1>Sasapaṇḍitacariya</h1>
</header>
<blockquote class='gatha'>
<p><a class='sc' id='1'></a><a class='pts1ed' id='pts1ed82'></a><a class='pts2ed' id='pts2ed12'></a><a class='ms' id='p_21Cp_135'></a><a class='msdiv' id='msdiv125'></a>“Punāparaṃ yadā homi,<br>
Sasako pavanacārako;<br>
Tiṇapaṇṇasākaphalabhakkho,<br>
Paraheṭhanavivajjito.</p>
<p><a class='sc' id='2'></a><a class='ms' id='p_21Cp_136'></a><a class='msdiv' id='msdiv126'></a>Makkaṭo ca siṅgālo ca,<br>
suttapoto cahaṃ tadā;<br>
Vasāma ekasāmantā,<br>
<span class='var' id='note32' title='sāyaṃ pāto padissare (pts1-2, mr)'>sāyaṃ pāto ca dissare</span>.</p>
<p><a class='sc' id='3'></a><a class='ms' id='p_21Cp_137'></a><a class='msdiv' id='msdiv127'></a>Ahaṃ te anusāsāmi,<br>
kiriye kalyāṇapāpake;<br>
‘Pāpāni parivajjetha,<br>
kalyāṇe abhinivissatha’.</p>
<p><a class='sc' id='4'></a><a class='ms' id='p_21Cp_138'></a><a class='msdiv' id='msdiv128'></a>Uposathamhi divase,<br>
candaṃ disvāna pūritaṃ;<br>
Etesaṃ tattha ācikkhiṃ,<br>
‘divaso ajjuposatho.</p>
<p><a class='sc' id='5'></a><a class='ms' id='p_21Cp_139'></a><a class='msdiv' id='msdiv129'></a>Dānāni paṭiyādetha,<br>
dakkhiṇeyyassa dātave;<br>
Datvā dānaṃ dakkhiṇeyye,<br>
upavassathuposathaṃ’.</p>
<p><a class='sc' id='6'></a><a class='ms' id='p_21Cp_140'></a><a class='msdiv' id='msdiv130'></a>Te me sādhūti vatvāna,<br>
yathāsatti yathābalaṃ;<br>
Dānāni paṭiyādetvā,<br>
dakkhiṇeyyaṃ <span class='var' id='note33' title='gavesiyuṃ (si) | gavesiṃsuṃ (pts1) | gavesayyuṃ (mr)'>gavesisuṃ</span>.</p>
<p><a class='sc' id='7'></a><a class='ms' id='p_21Cp_141'></a><a class='msdiv' id='msdiv131'></a>Ahaṃ nisajja cintesiṃ,<br>
dānaṃ dakkhiṇanucchavaṃ;<br>
‘Yadihaṃ labhe dakkhiṇeyyaṃ,<br>
kiṃ me dānaṃ bhavissati.</p>
<p><a class='sc' id='8'></a><a class='ms' id='p_21Cp_142'></a><a class='msdiv' id='msdiv132'></a>Na me atthi tilā muggā,<br>
māsā vā taṇḍulā ghataṃ;<br>
Ahaṃ tiṇena yāpemi,<br>
na sakkā tiṇa dātave.</p>
<p><a class='sc' id='9'></a><a class='ms' id='p_21Cp_143'></a><a class='msdiv' id='msdiv133'></a>Yadi koci eti dakkhiṇeyyo,<br>
Bhikkhāya mama santike;<br>
Dajjāhaṃ sakamattānaṃ,<br>
Na so tuccho gamissati’.</p>
<p><a class='sc' id='10'></a><a class='ms' id='p_21Cp_144'></a><a class='msdiv' id='msdiv134'></a>Mama saṅkappamaññāya,<br>
sakko brāhmaṇavaṇṇinā;<br>
Āsayaṃ me upāgacchi,<br>
dānavīmaṃsanāya me.</p>
<p><a class='sc' id='11'></a><a class='ms' id='p_21Cp_145'></a><a class='msdiv' id='msdiv135'></a>Tamahaṃ disvāna santuṭṭho,<br>
idaṃ vacanamabraviṃ;<br>
‘Sādhu khosi anuppatto,<br>
ghāsahetu mamantike.</p>
<p><a class='sc' id='12'></a><a class='ms' id='p_21Cp_146'></a><a class='msdiv' id='msdiv136'></a>Adinnapubbaṃ dānavaraṃ,<br>
ajja dassāmi te ahaṃ;<br>
Tuvaṃ sīlaguṇūpeto,<br>
ayuttaṃ te paraheṭhanaṃ.</p>
<p><a class='sc' id='13'></a><a class='ms' id='p_21Cp_147'></a><a class='msdiv' id='msdiv137'></a>Ehi aggiṃ padīpehi,<br>
nānākaṭṭhe samānaya;<br>
Ahaṃ pacissamattānaṃ,<br>
pakkaṃ tvaṃ bhakkhayissasi’.</p>
<p><a class='sc' id='14'></a><a class='ms' id='p_21Cp_148'></a><a class='msdiv' id='msdiv138'></a>‘Sādhū’ti so haṭṭhamano,<br>
nānākaṭṭhe samānayi;<br>
Mahantaṃ akāsi citakaṃ,<br>
katvā aṅgāragabbhakaṃ.</p>
<p><a class='sc' id='15'></a><a class='ms' id='p_21Cp_149'></a><a class='msdiv' id='msdiv139'></a>Aggiṃ tattha padīpesi,<br>
yathā so khippaṃ mahā bhave;<br>
Phoṭetvā rajagate gatte,<br>
ekamantaṃ upāvisiṃ.</p>
<p><a class='sc' id='16'></a><a class='ms' id='p_21Cp_150'></a><a class='msdiv' id='msdiv140'></a>Yadā mahākaṭṭhapuñjo,<br>
āditto <span class='var' id='note34' title='dhumadhumāyati (bj) | dhūmam-āyati (pts1) | dhamamāyati (mr)'>dhamadhamāyati</span>;<br>
Taduppatitvā papatiṃ,<br>
majjhe jālasikhantare.</p>
<p><a class='sc' id='17'></a><a class='pts1ed' id='pts1ed83'></a><a class='pts2ed' id='pts2ed13'></a><a class='ms' id='p_21Cp_151'></a><a class='msdiv' id='msdiv141'></a>Yathā sītodakaṃ nāma,<br>
Paviṭṭhaṃ yassa kassaci;<br>
Sameti darathapariḷāhaṃ,<br>
Assādaṃ deti pīti ca.</p>
<p><a class='sc' id='18'></a><a class='ms' id='p_21Cp_152'></a><a class='msdiv' id='msdiv142'></a>Tatheva jalitaṃ aggiṃ,<br>
paviṭṭhassa mamaṃ tadā;<br>
Sabbaṃ sameti darathaṃ,<br>
yathā sītodakaṃ viya.</p>
<p><a class='sc' id='19'></a><a class='ms' id='p_21Cp_153'></a><a class='msdiv' id='msdiv143'></a>Chaviṃ cammaṃ maṃsaṃ nhāruṃ,<br>
Aṭṭhiṃ hadayabandhanaṃ;<br>
Kevalaṃ sakalaṃ kāyaṃ,<br>
Brāhmaṇassa adāsahan”ti. (143)</p>
</blockquote>
<p class='endsutta'><a class='sc' id='20'></a><a class='ms' id='p_21Cp_154'></a>Sasapaṇḍitacariyaṃ dasamaṃ.</p>
<p class='endsection'><a class='sc' id='21'></a><a class='ms' id='p_21Cp_155'></a>Akittivaggo paṭhamo.</p>
<p class='uddana-intro'><a class='sc' id='22'></a><a class='ms' id='p_21Cp_156'></a>Tassuddānaṃ</p>
<blockquote class='uddanagatha'>
<p><a class='sc' id='23'></a><a class='ms' id='p_21Cp_157'></a>Akittibrāhmaṇo saṅkho,<br>
kururājā dhanañcayo;<br>
Mahāsudassano rājā,<br>
mahāgovindabrāhmaṇo.</p>
<p><a class='sc' id='24'></a><a class='ms' id='p_21Cp_158'></a>Nimi candakumāro ca,<br>
sivi vessantaro saso;<br>
Ahameva tadā āsiṃ,<br>
yo te dānavare adā.</p>
<p><a class='sc' id='25'></a><a class='ms' id='p_21Cp_159'></a>Ete dānaparikkhārā,<br>
ete dānassa pāramī;<br>
Jīvitaṃ yācake datvā,<br>
imaṃ pārami pūrayiṃ.</p>
<p><a class='sc' id='26'></a><a class='ms' id='p_21Cp_160'></a>Bhikkhāya upagataṃ disvā,<br>
sakattānaṃ pariccajiṃ;<br>
Dānena me samo natthi,<br>
esā me dānapāramīti.</p>
</blockquote>
<p class='endsutta'><a class='sc' id='27'></a><a class='ms' id='p_21Cp_161'></a><span class='var' id='note35' title='dānapāramitā niṭṭhitā (bj)'>Dānapāraminiddeso niṭṭhito</span>.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
