<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv81' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>81. Kaṇḍakavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns912'></a><a class='ms' id='p_19Vv_1021'></a><a class='msdiv' id='msdiv1171'></a>“Puṇṇamāse yathā cando,<br>
nakkhattaparivārito;<br>
Samantā anupariyāti,<br>
tārakādhipatī sasī.</p>
<p><a class='sc' id='2'></a><a class='vns' id='vns913'></a><a class='ms' id='p_19Vv_1022'></a><a class='msdiv' id='msdiv1172'></a>Tathūpamaṃ idaṃ byamhaṃ,<br>
dibbaṃ devapuramhi ca;<br>
Atirocati vaṇṇena,<br>
udayantova raṃsimā.</p>
<p><a class='sc' id='3'></a><a class='vns' id='vns914'></a><a class='ms' id='p_19Vv_1023'></a><a class='msdiv' id='msdiv1173'></a>Veḷuriyasuvaṇṇassa,<br>
phalikā rūpiyassa ca;<br>
Masāragallamuttāhi,<br>
lohitaṅgamaṇīhi ca.</p>
<p><a class='sc' id='4'></a><a class='vns' id='vns915'></a><a class='ms' id='p_19Vv_1024'></a><a class='msdiv' id='msdiv1174'></a>Citrā manoramā bhūmi,<br>
veḷūriyassa santhatā;<br>
Kūṭāgārā subhā rammā,<br>
pāsādo te sumāpito.</p>
<p><a class='sc' id='5'></a><a class='vns' id='vns916'></a><a class='pts2ed' id='pts2ed119'></a><a class='ms' id='p_19Vv_1025'></a><a class='msdiv' id='msdiv1175'></a>Rammā ca te pokkharaṇī,<br>
puthulomanisevitā;<br>
Acchodakā vippasannā,<br>
sovaṇṇavālukasanthatā.</p>
<p><a class='sc' id='6'></a><a class='vns' id='vns917'></a><a class='ms' id='p_19Vv_1026'></a><a class='msdiv' id='msdiv1176'></a>Nānāpadumasañchannā,<br>
<span class='var' id='note311' title='... samogatā (s2, s3) | ... samotthatā (mr)'>puṇḍarīkasamotatā</span>;<br>
Surabhiṃ sampavāyanti,<br>
manuññā māluteritā.</p>
<p><a class='sc' id='7'></a><a class='vns' id='vns918'></a><a class='ms' id='p_19Vv_1027'></a><a class='msdiv' id='msdiv1177'></a>Tassā te ubhato passe,<br>
vanagumbā sumāpitā;<br>
Upetā puppharukkhehi,<br>
phalarukkhehi cūbhayaṃ.</p>
<p><a class='sc' id='8'></a><a class='vns' id='vns919'></a><a class='ms' id='p_19Vv_1028'></a><a class='msdiv' id='msdiv1178'></a>Sovaṇṇapāde pallaṅke,<br>
muduke <span class='var' id='note312' title='colasanthate (bj) | goṇasanthate (s2, s3, pts1-2)'>gonakatthate</span>;<br>
Nisinnaṃ devarājaṃva,<br>
upatiṭṭhanti accharā.</p>
<p><a class='sc' id='9'></a><a class='vns' id='vns920'></a><a class='ms' id='p_19Vv_1029'></a><a class='msdiv' id='msdiv1179'></a>Sabbābharaṇasañchannā,<br>
nānāmālāvibhūsitā;<br>
Ramenti taṃ mahiddhikaṃ,<br>
vasavattīva modasi.</p>
<p><a class='sc' id='10'></a><a class='vns' id='vns921'></a><a class='ms' id='p_19Vv_1030'></a><a class='msdiv' id='msdiv1180'></a>Bherisaṅkhamudiṅgāhi,<br>
vīṇāhi paṇavehi ca;<br>
Ramasi ratisampanno,<br>
naccagīte suvādite.</p>
<p><a class='sc' id='11'></a><a class='vns' id='vns922'></a><a class='ms' id='p_19Vv_1031'></a><a class='msdiv' id='msdiv1181'></a>Dibbā te vividhā rūpā,<br>
dibbā saddā atho rasā;<br>
Gandhā ca te adhippetā,<br>
phoṭṭhabbā ca manoramā.</p>
<p><a class='sc' id='12'></a><a class='vns' id='vns923'></a><a class='ms' id='p_19Vv_1032'></a><a class='msdiv' id='msdiv1182'></a>Tasmiṃ vimāne pavare,<br>
devaputta mahappabho;<br>
Atirocasi vaṇṇena,<br>
udayantova bhāṇumā.</p>
<p><a class='sc' id='13'></a><a class='vns' id='vns924'></a><a class='ms' id='p_19Vv_1033'></a><a class='msdiv' id='msdiv1183'></a>Dānassa te idaṃ phalaṃ,<br>
atho sīlassa vā pana;<br>
Atho añjalikammassa,<br>
taṃ me akkhāhi pucchito”.</p>
<p><a class='sc' id='14'></a><a class='vns' id='vns925'></a><a class='ms' id='p_19Vv_1034'></a><a class='msdiv' id='msdiv1184'></a>So devaputto attamano,<br>
… pe …<br>
yassa kammassidaṃ phalaṃ.</p>
<p><a class='sc' id='15'></a><a class='vns' id='vns926'></a><a class='ms' id='p_19Vv_1035'></a><a class='msdiv' id='msdiv1185'></a>“Ahaṃ kapilavatthusmiṃ,<br>
sākiyānaṃ puruttame;<br>
Suddhodanassa puttassa,<br>
kaṇḍako sahajo ahaṃ.</p>
<p><a class='sc' id='16'></a><a class='vns' id='vns927'></a><a class='ms' id='p_19Vv_1036'></a><a class='msdiv' id='msdiv1186'></a>Yadā so aḍḍharattāyaṃ,<br>
bodhāya mabhinikkhami;<br>
So maṃ mudūhi pāṇīhi,<br>
<span class='var' id='note313' title='jāla (bj, pts2)'>jāli</span> tambanakhehi ca.</p>
<p><a class='sc' id='17'></a><a class='vns' id='vns928'></a><a class='ms' id='p_19Vv_1037'></a><a class='msdiv' id='msdiv1187'></a>Satthiṃ ākoṭayitvāna,<br>
vaha sammāti cabravi;<br>
Ahaṃ lokaṃ tārayissaṃ,<br>
patto sambodhimuttamaṃ.</p>
<p><a class='sc' id='18'></a><a class='vns' id='vns929'></a><a class='ms' id='p_19Vv_1038'></a><a class='msdiv' id='msdiv1188'></a>Taṃ me giraṃ suṇantassa,<br>
hāso me vipulo ahu;<br>
Udaggacitto sumano,<br>
<span class='var' id='note314' title='abhisiṃsiṃ (bj, s2, s3, pts1-2) | abhisīsi (pts-a)'>abhisīsiṃ</span> tadā ahaṃ.</p>
<p><a class='sc' id='19'></a><a class='vns' id='vns930'></a><a class='ms' id='p_19Vv_1039'></a><a class='msdiv' id='msdiv1189'></a>Abhirūḷhañca maṃ ñatvā,<br>
sakyaputtaṃ mahāyasaṃ;<br>
Udaggacitto mudito,<br>
vahissaṃ purisuttamaṃ.</p>
<p><a class='sc' id='20'></a><a class='vns' id='vns931'></a><a class='ms' id='p_19Vv_1040'></a><a class='msdiv' id='msdiv1190'></a>Paresaṃ vijitaṃ gantvā,<br>
uggatasmiṃ <span class='var' id='note315' title='divaṅkare (s2, s3, mr)'>divākare</span>;<br>
Mamaṃ channañca ohāya,<br>
anapekkho so apakkami.</p>
<p><a class='sc' id='21'></a><a class='vns' id='vns932'></a><a class='pts2ed' id='pts2ed120'></a><a class='ms' id='p_19Vv_1041'></a><a class='msdiv' id='msdiv1191'></a>Tassa tambanakhe pāde,<br>
jivhāya parilehisaṃ;<br>
Gacchantañca mahāvīraṃ,<br>
rudamāno udikkhisaṃ.</p>
<p><a class='sc' id='22'></a><a class='vns' id='vns933'></a><a class='ms' id='p_19Vv_1042'></a><a class='msdiv' id='msdiv1192'></a>Adassanenahaṃ tassa,<br>
sakyaputtassa sirīmato;<br>
Alatthaṃ garukābādhaṃ,<br>
khippaṃ me maraṇaṃ ahu.</p>
<p><a class='sc' id='23'></a><a class='vns' id='vns934'></a><a class='ms' id='p_19Vv_1043'></a><a class='msdiv' id='msdiv1193'></a>Tasseva ānubhāvena,<br>
vimānaṃ āvasāmidaṃ;<br>
Sabbakāmaguṇopetaṃ,<br>
dibbaṃ devapuramhi ca.</p>
<p><a class='sc' id='24'></a><a class='vns' id='vns935'></a><a class='ms' id='p_19Vv_1044'></a><a class='msdiv' id='msdiv1194'></a>Yañca me ahuvā hāso,<br>
saddaṃ sutvāna bodhiyā;<br>
Teneva kusalamūlena,<br>
phusissaṃ āsavakkhayaṃ.</p>
<p><a class='sc' id='25'></a><a class='vns' id='vns936'></a><a class='ms' id='p_19Vv_1045'></a><a class='msdiv' id='msdiv1195'></a>Sace hi bhante gaccheyyāsi,<br>
satthu buddhassa santike;<br>
Mamāpi naṃ vacanena,<br>
sirasā vajjāsi vandanaṃ.</p>
<p><a class='sc' id='26'></a><a class='vns' id='vns937'></a><a class='ms' id='p_19Vv_1046'></a><a class='msdiv' id='msdiv1196'></a>Ahampi daṭṭhuṃ gacchissaṃ,<br>
jinaṃ appaṭipuggalaṃ;<br>
Dullabhaṃ dassanaṃ hoti,<br>
lokanāthāna tādinan”ti.</p>
<p><a class='sc' id='27'></a><a class='vns' id='vns938'></a><a class='ms' id='p_19Vv_1047'></a><a class='msdiv' id='msdiv1197'></a>So kataññū katavedī,<br>
satthāraṃ upasaṅkami;<br>
Sutvā giraṃ cakkhumato,<br>
dhammacakkhuṃ visodhayi.</p>
<p><a class='sc' id='28'></a><a class='vns' id='vns939'></a><a class='ms' id='p_19Vv_1048'></a><a class='msdiv' id='msdiv1198'></a>Visodhetvā diṭṭhigataṃ,<br>
vicikicchaṃ vatāni ca;<br>
Vanditvā satthuno pāde,<br>
<span class='var' id='note316' title='tatthevantaradhāyatīti (mr)'>tatthevantaradhāyathāti</span>.</p>
</blockquote>
<p class='endsutta'><a class='sc' id='29'></a><a class='ms' id='p_19Vv_1049'></a><span class='var' id='note317' title='kanthakavimānaṃ (bj, pts1-2) | kaṇṭhakavimānaṃ (s2, s3)'>Kaṇḍakavimānaṃ</span> sattamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
