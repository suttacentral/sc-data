<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv84' lang='pli'>
<header>
<ul>
<li class='division'>Vimānavatthu</li>
<li>Purisavimāna</li>
<li>Sunikkhittavagga</li>
</ul>
<h1>84. Serīsakavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns969'></a><a class='pts2ed' id='pts2ed126'></a><a class='ms' id='p_19Vv_1081'></a><a class='msdiv' id='msdiv1228'></a>“Suṇotha yakkhassa ca vāṇijāna ca,<br>
Samāgamo yattha tadā ahosi;<br>
Yathā kathaṃ itaritarena cāpi,<br>
Subhāsitaṃ tañca suṇātha sabbe.</p>
<p><a class='sc' id='2'></a><a class='vns' id='vns970'></a><a class='ms' id='p_19Vv_1082'></a><a class='msdiv' id='msdiv1229'></a>Yo so ahu rājā pāyāsi <span class='var' id='note339' title='nāmo (bj)'>nāma</span>,<br>
Bhummānaṃ sahabyagato yasassī;<br>
So modamānova sake vimāne,<br>
Amānuso mānuse ajjhabhāsī”ti.</p>
<p><a class='sc' id='3'></a><a class='vns' id='vns971'></a><a class='ms' id='p_19Vv_1083'></a><a class='msdiv' id='msdiv1230'></a>“Vaṅke araññe amanussaṭṭhāne,<br>
Kantāre appodake appabhakkhe;<br>
Suduggame vaṇṇupathassa majjhe,<br>
<span class='var' id='note340' title='vaṅkaṃ bhayaṃ (bj) | vaṅkambhayā (s2, s3) | dhaṅkaṃbhayā (mr)'>Vaṅkaṃ bhayā</span> naṭṭhamanā manussā.</p>
<p><a class='sc' id='4'></a><a class='vns' id='vns972'></a><a class='ms' id='p_19Vv_1084'></a><a class='msdiv' id='msdiv1231'></a>Nayidha phalā mūlamayā ca santi,<br>
Upādānaṃ natthi kutodha bhakkho;<br>
Aññatra paṃsūhi ca vālukāhi ca,<br>
Tatāhi uṇhāhi ca dāruṇāhi ca.</p>
<p><a class='sc' id='5'></a><a class='vns' id='vns973'></a><a class='ms' id='p_19Vv_1085'></a><a class='msdiv' id='msdiv1232'></a>Ujjaṅgalaṃ tattamivaṃ kapālaṃ,<br>
Anāyasaṃ paralokena tulyaṃ;<br>
Luddānamāvāsamidaṃ purāṇaṃ,<br>
Bhūmippadeso abhisattarūpo.</p>
<p><a class='sc' id='6'></a><a class='vns' id='vns974'></a><a class='ms' id='p_19Vv_1086'></a><a class='msdiv' id='msdiv1233'></a>Atha tumhe <span class='var' id='note341' title='kena nu (s2, s3, pts1, mr)'>kena</span> vaṇṇena,<br>
Kimāsamānā imaṃ padesaṃ hi;<br>
Anupaviṭṭhā sahasā samecca,<br>
Lobhā bhayā atha vā sampamūḷhā”ti.</p>
<p><a class='sc' id='7'></a><a class='vns' id='vns975'></a><a class='ms' id='p_19Vv_1087'></a><a class='msdiv' id='msdiv1234'></a>“Magadhesu aṅgesu ca satthavāhā,<br>
Āropayitvā paṇiyaṃ puthuttaṃ;<br>
Te yāmase sindhusovīrabhūmiṃ,<br>
Dhanatthikā uddayaṃ patthayānā.</p>
<p><a class='sc' id='8'></a><a class='vns' id='vns976'></a><a class='pts2ed' id='pts2ed127'></a><a class='ms' id='p_19Vv_1088'></a><a class='msdiv' id='msdiv1235'></a>Divā pipāsaṃ nadhivāsayantā,<br>
Yoggānukampañca samekkhamānā;<br>
Etena vegena āyāma <span class='var' id='note342' title='sabbe te (mr)'>sabbe</span>,<br>
Rattiṃ maggaṃ paṭipannā vikāle.</p>
<p><a class='sc' id='9'></a><a class='vns' id='vns977'></a><a class='ms' id='p_19Vv_1089'></a><a class='msdiv' id='msdiv1236'></a>Te duppayātā aparaddhamaggā,<br>
Andhākulā vippanaṭṭhā araññe;<br>
Suduggame vaṇṇupathassa majjhe,<br>
Disaṃ na jānāma pamūḷhacittā.</p>
<p><a class='sc' id='10'></a><a class='vns' id='vns978'></a><a class='ms' id='p_19Vv_1090'></a><a class='msdiv' id='msdiv1237'></a>Idañca disvāna adiṭṭhapubbaṃ,<br>
Vimānaseṭṭhañca tavañca yakkha;<br>
Tatuttariṃ jīvitamāsamānā,<br>
Disvā patītā sumanā udaggā”ti.</p>
<p><a class='sc' id='11'></a><a class='vns' id='vns979'></a><a class='ms' id='p_19Vv_1091'></a><a class='msdiv' id='msdiv1238'></a>“Pāraṃ samuddassa imañca <span class='var' id='note343' title='vanaṃ (s2, s3) | vaṇṇaṃ (mr)'>vaṇṇuṃ</span>,<br>
<span class='var' id='note344' title='vettaṃ paraṃ (s2, s3) | vettācāraṃ (mr)'>Vettācaraṃ</span> saṅkupathañca maggaṃ;<br>
Nadiyo pana pabbatānañca duggā,<br>
Puthuddisā gacchatha bhogahetu.</p>
<p><a class='sc' id='12'></a><a class='vns' id='vns980'></a><a class='ms' id='p_19Vv_1092'></a><a class='msdiv' id='msdiv1239'></a>Pakkhandiyāna vijitaṃ paresaṃ,<br>
Verajjake mānuse pekkhamānā;<br>
Yaṃ vo sutaṃ vā atha vāpi diṭṭhaṃ,<br>
Accherakaṃ taṃ vo suṇoma tātā”ti.</p>
<p><a class='sc' id='13'></a><a class='vns' id='vns981'></a><a class='ms' id='p_19Vv_1093'></a><a class='msdiv' id='msdiv1240'></a>“Itopi accherataraṃ kumāra,<br>
Na no sutaṃ vā atha vāpi diṭṭhaṃ;<br>
Atītamānussakameva sabbaṃ,<br>
Disvā na tappāma anomavaṇṇaṃ.</p>
<p><a class='sc' id='14'></a><a class='vns' id='vns982'></a><a class='ms' id='p_19Vv_1094'></a><a class='msdiv' id='msdiv1241'></a>Vehāyasaṃ pokkharañño savanti,<br>
<span class='var' id='note345' title='pahūtamālyā (bj, s2, s3)'>Pahūtamalyā</span> bahupuṇḍarīkā;<br>
Dumā <span class='var' id='note346' title='dumā ca te (s2, s3, mr)'>cime</span> niccaphalūpapannā,<br>
Atīva gandhā surabhiṃ pavāyanti.</p>
<p><a class='sc' id='15'></a><a class='vns' id='vns983'></a><a class='ms' id='p_19Vv_1095'></a><a class='msdiv' id='msdiv1242'></a>Veḷūriyathambhā satamussitāse,<br>
Silāpavāḷassa ca āyataṃsā;<br>
Masāragallā sahalohitaṅgā,<br>
Thambhā ime jotirasāmayāse.</p>
<p><a class='sc' id='16'></a><a class='vns' id='vns984'></a><a class='ms' id='p_19Vv_1096'></a><a class='msdiv' id='msdiv1243'></a>Sahassathambhaṃ atulānubhāvaṃ,<br>
Tesūpari sādhumidaṃ vimānaṃ;<br>
Ratanantaraṃ kañcanavedimissaṃ,<br>
Tapanīyapaṭṭehi ca sādhuchannaṃ.</p>
<p><a class='sc' id='17'></a><a class='vns' id='vns985'></a><a class='ms' id='p_19Vv_1097'></a><a class='msdiv' id='msdiv1244'></a>Jambonaduttattamidaṃ sumaṭṭho,<br>
Pāsādasopānaphalūpapanno;<br>
Daḷho ca <span class='var' id='note347' title='vaggu sumukho susaṃgato (bj) | vaggū ca susaṅgato ca (s2, s3)'>vaggu ca susaṅgato ca</span>,<br>
Atīva nijjhānakhamo manuñño.</p>
<p><a class='sc' id='18'></a><a class='vns' id='vns986'></a><a class='pts2ed' id='pts2ed128'></a><a class='ms' id='p_19Vv_1098'></a><a class='msdiv' id='msdiv1245'></a>Ratanantarasmiṃ bahuannapānaṃ,<br>
Parivārito accharāsaṅgaṇena;<br>
Murajaālambaratūriyaghuṭṭho,<br>
Abhivanditosi thutivandanāya.</p>
<p><a class='sc' id='19'></a><a class='vns' id='vns987'></a><a class='ms' id='p_19Vv_1099'></a><a class='msdiv' id='msdiv1246'></a>So modasi nārigaṇappabodhano,<br>
Vimānapāsādavare manorame;<br>
Acintiyo sabbaguṇūpapanno,<br>
Rājā yathā vessavaṇo <span class='var' id='note348' title='nalinyā (bj, s2, s3) | naḷiññaṃ (mr)'>naḷinyā</span>.</p>
<p><a class='sc' id='20'></a><a class='vns' id='vns988'></a><a class='ms' id='p_19Vv_1100'></a><a class='msdiv' id='msdiv1247'></a>Devo nu āsi udavāsi yakkho,<br>
Udāhu devindo manussabhūto;<br>
Pucchanti taṃ vāṇijā satthavāhā,<br>
Ācikkha ko nāma tuvaṃsi yakkho”ti.</p>
<p><a class='sc' id='21'></a><a class='vns' id='vns989'></a><a class='ms' id='p_19Vv_1101'></a><a class='msdiv' id='msdiv1248'></a>“<span class='var' id='note349' title='serissako (bj, s2, s3, pts1-2)'>Serīsako</span> nāma ahamhi yakkho,<br>
Kantāriyo vaṇṇupathamhi gutto;<br>
Imaṃ padesaṃ abhipālayāmi,<br>
Vacanakaro vessavaṇassa rañño”ti.</p>
<p><a class='sc' id='22'></a><a class='vns' id='vns990'></a><a class='ms' id='p_19Vv_1102'></a><a class='msdiv' id='msdiv1249'></a>“Adhiccaladdhaṃ pariṇāmajaṃ te,<br>
Sayaṃkataṃ udāhu devehi dinnaṃ;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ manuññan”ti.</p>
<p><a class='sc' id='23'></a><a class='vns' id='vns991'></a><a class='ms' id='p_19Vv_1103'></a><a class='msdiv' id='msdiv1250'></a>“Nādhiccaladdhaṃ na pariṇāmajaṃ me,<br>
Na sayaṃkataṃ na hi devehi dinnaṃ;<br>
Sakehi kammehi apāpakehi,<br>
Puññehi me laddhamidaṃ manuññan”ti.</p>
<p><a class='sc' id='24'></a><a class='vns' id='vns992'></a><a class='ms' id='p_19Vv_1104'></a><a class='msdiv' id='msdiv1251'></a>“Kiṃ te vataṃ kiṃ pana brahmacariyaṃ,<br>
Kissa suciṇṇassa ayaṃ vipāko;<br>
Pucchanti taṃ vāṇijā satthavāhā,<br>
Kathaṃ tayā laddhamidaṃ vimānan”ti.</p>
<p><a class='sc' id='25'></a><a class='vns' id='vns993'></a><a class='ms' id='p_19Vv_1105'></a><a class='msdiv' id='msdiv1252'></a>“Mamaṃ pāyāsīti ahu samaññā,<br>
Rajjaṃ yadā kārayiṃ kosalānaṃ;<br>
Natthikadiṭṭhi kadariyo pāpadhammo,<br>
Ucchedavādī ca tadā ahosiṃ.</p>
<p><a class='sc' id='26'></a><a class='vns' id='vns994'></a><a class='ms' id='p_19Vv_1106'></a><a class='msdiv' id='msdiv1253'></a>Samaṇo ca kho āsi kumārakassapo,<br>
Bahussuto cittakathī uḷāro;<br>
So me tadā dhammakathaṃ <span class='var' id='note350' title='akāsi (bj, s2, s3, pts1-2)'>abhāsi</span>,<br>
Diṭṭhivisūkāni vinodayī me.</p>
<p><a class='sc' id='27'></a><a class='vns' id='vns995'></a><a class='pts2ed' id='pts2ed129'></a><a class='ms' id='p_19Vv_1107'></a><a class='msdiv' id='msdiv1254'></a>Tāhaṃ <span class='var' id='note351' title='tāhaṃ (mr)'>tassa</span> dhammakathaṃ suṇitvā,<br>
Upāsakattaṃ paṭivedayissaṃ;<br>
Pāṇātipātā virato ahosiṃ,<br>
Loke adinnaṃ parivajjayissaṃ;<br>
Amajjapo no ca musā abhāṇiṃ,<br>
Sakena dārena ca ahosi tuṭṭho.</p>
<p><a class='sc' id='28'></a><a class='vns' id='vns996'></a><a class='ms' id='p_19Vv_1108'></a><a class='msdiv' id='msdiv1255'></a>Taṃ me vataṃ taṃ pana brahmacariyaṃ,<br>
Tassa suciṇṇassa ayaṃ vipāko;<br>
Teheva kammehi apāpakehi,<br>
Puññehi me laddhamidaṃ vimānan”ti.</p>
<p><a class='sc' id='29'></a><a class='vns' id='vns997'></a><a class='ms' id='p_19Vv_1109'></a><a class='msdiv' id='msdiv1256'></a>“Saccaṃ kirāhaṃsu narā sapaññā,<br>
Anaññathā vacanaṃ paṇḍitānaṃ;<br>
Yahiṃ yahiṃ gacchati puññakammo,<br>
Tahiṃ tahiṃ modati kāmakāmī.</p>
<p><a class='sc' id='30'></a><a class='vns' id='vns998'></a><a class='ms' id='p_19Vv_1110'></a><a class='msdiv' id='msdiv1257'></a>Yahiṃ yahiṃ sokapariddavo ca,<br>
Vadho ca bandho ca parikkileso;<br>
Tahiṃ tahiṃ gacchati pāpakammo,<br>
Na muccati duggatiyā kadācīti.</p>
<p><a class='sc' id='31'></a><a class='vns' id='vns999'></a><a class='ms' id='p_19Vv_1111'></a><a class='msdiv' id='msdiv1258'></a>Sammūḷharūpova jano ahosi,<br>
Asmiṃ muhutte kalalīkatova;<br>
Janassimassa tuyhañca kumāra,<br>
Appaccayo kena nu kho ahosī”ti.</p>
<p><a class='sc' id='32'></a><a class='vns' id='vns1000'></a><a class='ms' id='p_19Vv_1112'></a><a class='msdiv' id='msdiv1259'></a>“Ime <span class='var' id='note352' title='ime sirīsūpavanā ca (bj) | ime sirisapavanā (s2, s3) | ime pi sirīsapavarā ca (pts1) | ime pi sirīsavanā ca (pts2, mr)'>ca sirīsavanā</span> tātā,<br>
<span class='var' id='note353' title='dibbā ca (pts1, mr)'>Dibbā</span> gandhā <span class='var' id='note354' title='surabhiṃ (bj, pts2, mr)'>surabhī</span> <span class='var' id='note355' title='pavanti (s2, s3) | sampavāyanti (mr)'>sampavanti</span>;<br>
Te sampavāyanti imaṃ vimānaṃ,<br>
Divā ca ratto ca tamaṃ nihantvā.</p>
<p><a class='sc' id='33'></a><a class='vns' id='vns1001'></a><a class='ms' id='p_19Vv_1113'></a><a class='msdiv' id='msdiv1260'></a>Imesañca kho vassasataccayena,<br>
Sipāṭikā phalati ekamekā;<br>
Mānussakaṃ vassasataṃ atītaṃ,<br>
Yadagge kāyamhi idhūpapanno.</p>
<p><a class='sc' id='34'></a><a class='vns' id='vns1002'></a><a class='ms' id='p_19Vv_1114'></a><a class='msdiv' id='msdiv1261'></a>Disvānahaṃ vassasatāni pañca,<br>
Asmiṃ vimāne ṭhatvāna tātā;<br>
Āyukkhayā puññakkhayā cavissaṃ,<br>
Teneva sokena <span class='var' id='note356' title='pamucchitosmi (s2, s3, pts1) | samucchitosmīti (mr)'>pamucchitosmī”ti</span>.</p>
<p><a class='sc' id='35'></a><a class='vns' id='vns1003'></a><a class='ms' id='p_19Vv_1115'></a><a class='msdiv' id='msdiv1262'></a>“Kathaṃ nu soceyya tathāvidho so,<br>
Laddhā vimānaṃ atulaṃ cirāya;<br>
Ye cāpi kho ittaramupapannā,<br>
Te nūna soceyyuṃ parittapuññā”ti.</p>
<p><a class='sc' id='36'></a><a class='vns' id='vns1004'></a><a class='ms' id='p_19Vv_1116'></a><a class='msdiv' id='msdiv1263'></a>“Anucchaviṃ ovadiyañca me taṃ,<br>
Yaṃ maṃ tumhe peyyavācaṃ vadetha;<br>
Tumhe ca kho tātā mayānuguttā,<br>
Yenicchakaṃ tena paletha sotthin”ti.</p>
<p><a class='sc' id='37'></a><a class='vns' id='vns1005'></a><a class='pts2ed' id='pts2ed130'></a><a class='ms' id='p_19Vv_1117'></a><a class='msdiv' id='msdiv1264'></a>“Gantvā mayaṃ sindhusovīrabhūmiṃ,<br>
Dhanatthikā uddayaṃ patthayānā;<br>
Yathāpayogā paripuṇṇacāgā,<br>
Kāhāma serīsamahaṃ uḷāran”ti.</p>
<p><a class='sc' id='38'></a><a class='vns' id='vns1006'></a><a class='ms' id='p_19Vv_1118'></a><a class='msdiv' id='msdiv1265'></a>“Mā ceva serīsamahaṃ akattha,<br>
Sabbañca vo bhavissati yaṃ vadetha;<br>
Pāpāni kammāni vivajjayātha,<br>
Dhammānuyogañca adhiṭṭhahātha.</p>
<p><a class='sc' id='39'></a><a class='vns' id='vns1007'></a><a class='ms' id='p_19Vv_1119'></a><a class='msdiv' id='msdiv1266'></a>Upāsako atthi imamhi saṃghe,<br>
Bahussuto sīlavatūpapanno;<br>
Saddho ca cāgī ca supesalo ca,<br>
Vicakkhaṇo santusito mutīmā.</p>
<p><a class='sc' id='40'></a><a class='vns' id='vns1008'></a><a class='ms' id='p_19Vv_1120'></a><a class='msdiv' id='msdiv1267'></a>Sañjānamāno na musā bhaṇeyya,<br>
Parūpaghātāya na cetayeyya;<br>
Vebhūtikaṃ pesuṇaṃ no kareyya,<br>
Saṇhañca vācaṃ sakhilaṃ bhaṇeyya.</p>
<p><a class='sc' id='41'></a><a class='vns' id='vns1009'></a><a class='ms' id='p_19Vv_1121'></a><a class='msdiv' id='msdiv1268'></a>Sagāravo sappatisso vinīto,<br>
Apāpako adhisīle visuddho;<br>
So mātaraṃ pitarañcāpi jantu,<br>
Dhammena poseti ariyavutti.</p>
<p><a class='sc' id='42'></a><a class='vns' id='vns1010'></a><a class='ms' id='p_19Vv_1122'></a><a class='msdiv' id='msdiv1269'></a>Maññe so mātāpitūnaṃ kāraṇā,<br>
Bhogāni pariyesati na attahetu;<br>
Mātāpitūnañca <span class='var' id='note357' title='so (?)'>yo</span> accayena,<br>
Nekkhammapoṇo carissati brahmacariyaṃ.</p>
<p><a class='sc' id='43'></a><a class='vns' id='vns1011'></a><a class='ms' id='p_19Vv_1123'></a><a class='msdiv' id='msdiv1270'></a>Ujū avaṅko asaṭho amāyo,<br>
Na lesakappena ca vohareyya;<br>
So tādiso sukatakammakārī,<br>
Dhamme ṭhito kinti labhetha dukkhaṃ.</p>
<p><a class='sc' id='44'></a><a class='vns' id='vns1012'></a><a class='ms' id='p_19Vv_1124'></a><a class='msdiv' id='msdiv1271'></a>Taṃ kāraṇā pātukatomhi attanā,<br>
Tasmā dhammaṃ passatha vāṇijāse;<br>
Aññatra <span class='var' id='note358' title='tenīha (bj) | te na hi (s2, s3)'>teniha</span> <span class='var' id='note359' title='bhasmi (s2, s3) | bhasma (mr)'>bhasmī</span> bhavetha,<br>
Andhākulā vippanaṭṭhā araññe;<br>
Taṃ khippamānena lahuṃ parena,<br>
Sukho have sappurisena saṅgamo”ti.</p>
<p><a class='sc' id='45'></a><a class='vns' id='vns1013'></a><a class='ms' id='p_19Vv_1125'></a><a class='msdiv' id='msdiv1272'></a>“Kiṃ nāma so kiñca karoti kammaṃ,<br>
Kiṃ nāmadheyyaṃ kiṃ pana tassa gottaṃ;<br>
Mayampi naṃ daṭṭhukāmamha yakkha,<br>
Yassānukampāya idhāgatosi;<br>
Lābhā hi tassa yassa tuvaṃ pihesī”ti.</p>
<p><a class='sc' id='46'></a><a class='vns' id='vns1014'></a><a class='pts2ed' id='pts2ed131'></a><a class='ms' id='p_19Vv_1126'></a><a class='msdiv' id='msdiv1273'></a>“Yo kappako sambhavanāmadheyyo,<br>
Upāsako kocchaphalūpajīvī;<br>
Jānātha naṃ tumhākaṃ pesiyo so,<br>
Mā kho naṃ hīḷittha supesalo so”ti.</p>
<p><a class='sc' id='47'></a><a class='vns' id='vns1015'></a><a class='ms' id='p_19Vv_1127'></a><a class='msdiv' id='msdiv1274'></a>“Jānāmase yaṃ tvaṃ <span class='var' id='note360' title='vadesi (bj, s2, s3, pts1-2)'>pavadesi</span> yakkha,<br>
Na kho naṃ jānāma sa edisoti;<br>
Mayampi naṃ pūjayissāma yakkha,<br>
Sutvāna tuyhaṃ vacanaṃ uḷāran”ti.</p>
<p><a class='sc' id='48'></a><a class='vns' id='vns1016'></a><a class='ms' id='p_19Vv_1128'></a><a class='msdiv' id='msdiv1275'></a>“Ye keci imasmiṃ satthe manussā,<br>
Daharā mahantā athavāpi majjhimā;<br>
Sabbeva te ālambantu vimānaṃ,<br>
Passantu puññānaṃ phalaṃ kadariyā”ti.</p>
<p><a class='sc' id='49'></a><a class='vns' id='vns1017'></a><a class='ms' id='p_19Vv_1129'></a><a class='msdiv' id='msdiv1276'></a>Te tattha sabbeva “ahaṃ pure”ti,<br>
Taṃ kappakaṃ tattha <span class='var' id='note361' title='purakkhipitvā (bj, pts2) | purakkhitvā (s2, s3, pts1)'>purakkhatvā</span>;<br>
Sabbeva te ālambiṃsu vimānaṃ,<br>
Masakkasāraṃ viya vāsavassa.</p>
<p><a class='sc' id='50'></a><a class='vns' id='vns1018'></a><a class='ms' id='p_19Vv_1130'></a><a class='msdiv' id='msdiv1277'></a>Te tattha sabbeva “ahaṃ pure”ti,<br>
Upāsakattaṃ paṭivedayiṃsu;<br>
Pāṇātipātā viratā ahesuṃ,<br>
Loke adinnaṃ parivajjayiṃsu;<br>
Amajjapā no ca musā bhaṇiṃsu,<br>
Sakena dārena ca ahesuṃ tuṭṭhā.</p>
<p><a class='sc' id='51'></a><a class='vns' id='vns1019'></a><a class='ms' id='p_19Vv_1131'></a><a class='msdiv' id='msdiv1278'></a>Te tattha sabbeva “ahaṃ pure”ti,<br>
Upāsakattaṃ paṭivedayitvā;<br>
Pakkāmi sattho anumodamāno,<br>
Yakkhiddhiyā anumato punappunaṃ.</p>
<p><a class='sc' id='52'></a><a class='vns' id='vns1020'></a><a class='ms' id='p_19Vv_1132'></a><a class='msdiv' id='msdiv1279'></a>Gantvāna te sindhusovīrabhūmiṃ,<br>
Dhanatthikā <span class='var' id='note362' title='udaya (pts1, mr)'>uddayaṃ</span> patthayānā;<br>
Yathāpayogā paripuṇṇalābhā,<br>
Paccāgamuṃ pāṭaliputtamakkhataṃ.</p>
<p><a class='sc' id='53'></a><a class='vns' id='vns1021'></a><a class='ms' id='p_19Vv_1133'></a><a class='msdiv' id='msdiv1280'></a>Gantvāna te saṃgharaṃ sotthivanto,<br>
Puttehi dārehi samaṅgibhūtā;<br>
<span class='var' id='note363' title='ānandacittā (s2, s3) | anandacittā (pts1) | ānandīcittā (mr)'>Ānandī vittā</span> sumanā patītā,<br>
Akaṃsu serīsamahaṃ uḷāraṃ;<br>
Serīsakaṃ te pariveṇaṃ māpayiṃsu.</p>
<p><a class='sc' id='54'></a><a class='vns' id='vns1022'></a><a class='ms' id='p_19Vv_1134'></a><a class='msdiv' id='msdiv1281'></a>Etādisā sappurisāna sevanā,<br>
Mahatthikā dhammaguṇāna sevanā;<br>
Ekassa atthāya upāsakassa,<br>
Sabbeva sattā <span class='var' id='note364' title='sukhino (mr)'>sukhitā</span> ahesunti.</p>
</blockquote>
<p class='endsutta'><a class='sc' id='55'></a><a class='ms' id='p_19Vv_1135'></a><span class='var' id='note365' title='serissakavimānaṃ (bj, s2, s3, pts1-2)'>Serīsakavimānaṃ</span> dasamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
