<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv1' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pīṭhavagga</li>
</ul>
<h1>1. Paṭhamapīṭhavimānavatthu</h1>
</header>
<p class='namo'><a class='sc' id='1'></a><a class='ms' id='p_19Vv_1'></a>Namo tassa Bhagavato Arahato Sammāsambuddhassa.</p>
<blockquote class='gatha'>
<p><a class='sc' id='2'></a><a class='vns' id='vns1'></a><a class='pts2ed' id='pts2ed1'></a><a class='ms' id='p_19Vv_2'></a><a class='msdiv' id='msdiv1'></a>“Pīṭhaṃ te sovaṇṇamayaṃ uḷāraṃ,<br>
Manojavaṃ gacchati yenakāmaṃ;<br>
Alaṅkate <span class='var' id='note1' title='mālyadhare (bj, s2, s3)'>malyadhare</span> suvatthe,<br>
Obhāsasi vijjurivabbhakūṭaṃ.</p>
<p><a class='sc' id='3'></a><a class='vns' id='vns2'></a><a class='ms' id='p_19Vv_3'></a><a class='msdiv' id='msdiv2'></a>Kena tetādiso vaṇṇo,<br>
kena te idha mijjhati;<br>
Uppajjanti ca te bhogā,<br>
ye keci manaso piyā.</p>
<p><a class='sc' id='4'></a><a class='vns' id='vns3'></a><a class='ms' id='p_19Vv_4'></a><a class='msdiv' id='msdiv3'></a>Pucchāmi taṃ devi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='5'></a><a class='vns' id='vns4'></a><a class='ms' id='p_19Vv_5'></a><a class='msdiv' id='msdiv4'></a>Sā devatā attamanā,<br>
<span class='var' id='note2' title='moggalānena (mr)'>moggallānena</span> pucchitā;<br>
Pañhaṃ puṭṭhā viyākāsi,<br>
yassa kammassidaṃ phalaṃ.</p>
<p><a class='sc' id='6'></a><a class='vns' id='vns5'></a><a class='ms' id='p_19Vv_6'></a><a class='msdiv' id='msdiv5'></a>“Ahaṃ manussesu manussabhūtā,<br>
Abbhāgatānāsanakaṃ adāsiṃ;<br>
Abhivādayiṃ añjalikaṃ akāsiṃ,<br>
Yathānubhāvañca adāsi dānaṃ.</p>
<p><a class='sc' id='7'></a><a class='vns' id='vns6'></a><a class='ms' id='p_19Vv_7'></a><a class='msdiv' id='msdiv6'></a>Tena metādiso vaṇṇo,<br>
tena me idha mijjhati;<br>
Uppajjanti ca me bhogā,<br>
ye keci manaso piyā.</p>
<p><a class='sc' id='8'></a><a class='vns' id='vns7'></a><a class='ms' id='p_19Vv_8'></a><a class='msdiv' id='msdiv7'></a>Akkhāmi te bhikkhu mahānubhāva,<br>
Manussabhūtā yamakāsi puññaṃ;<br>
Tenamhi evaṃ jalitānubhāvā,<br>
Vaṇṇo ca me sabbadisā pabhāsatī”ti.</p>
</blockquote>
<p class='endsutta'><a class='sc' id='9'></a><a class='ms' id='p_19Vv_9'></a>Paṭhamapīṭhavimānaṃ paṭhamaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
