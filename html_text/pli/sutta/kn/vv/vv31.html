<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv31' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Pāricchattakavagga</li>
</ul>
<h1>31. Pallaṅkavimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns291'></a><a class='pts2ed' id='pts2ed39'></a><a class='ms' id='p_19Vv_331'></a><a class='msdiv' id='msdiv307'></a>“Pallaṅkaseṭṭhe maṇisoṇṇacitte,<br>
Pupphābhikiṇṇe sayane uḷāre;<br>
Tatthacchasi devi mahānubhāve,<br>
Uccāvacā iddhi vikubbamānā.</p>
<p><a class='sc' id='2'></a><a class='vns' id='vns292'></a><a class='ms' id='p_19Vv_332'></a><a class='msdiv' id='msdiv308'></a>Imā ca te accharāyo samantato,<br>
Naccanti gāyanti pamodayanti;<br>
Deviddhipattāsi mahānubhāve,<br>
Manussabhūtā kimakāsi puññaṃ;<br>
Kenāsi evaṃ jalitānubhāvā,<br>
Vaṇṇo ca te sabbadisā pabhāsatī”ti.</p>
<p><a class='sc' id='3'></a><a class='vns' id='vns293'></a><a class='ms' id='p_19Vv_333'></a><a class='msdiv' id='msdiv309'></a>“Ahaṃ manussesu manussabhūtā,<br>
Aḍḍhe kule suṇisā ahosiṃ;<br>
Akkodhanā bhattuvasānuvattinī,<br>
Uposathe <span class='var' id='note101' title='ahosiṃ appamattā uposathe (bj) | appamattā uposathe (s2, s3, pts1, mr) | appamattā uposathe ahosiṃ (pts2)'>appamattā ahosiṃ</span>.</p>
<p><a class='sc' id='4'></a><a class='vns' id='vns294'></a><a class='ms' id='p_19Vv_334'></a><a class='msdiv' id='msdiv310'></a>Manussabhūtā <span class='var' id='note102' title='daharāsa’pāpikā (bj)'>daharā apāpikā</span>,<br>
Pasannacittā patimābhirādhayiṃ;<br>
Divā ca ratto ca manāpacārinī,<br>
Ahaṃ pure sīlavatī ahosiṃ.</p>
<p><a class='sc' id='5'></a><a class='vns' id='vns295'></a><a class='ms' id='p_19Vv_335'></a><a class='msdiv' id='msdiv311'></a>Pāṇātipātā viratā acorikā,<br>
Saṃsuddhakāyā sucibrahmacārinī;<br>
Amajjapā no ca musā abhāṇiṃ,<br>
Sikkhāpadesu paripūrakārinī.</p>
<p><a class='sc' id='6'></a><a class='vns' id='vns296'></a><a class='ms' id='p_19Vv_336'></a><a class='msdiv' id='msdiv312'></a>Cātuddasiṃ pañcadasiṃ,<br>
yā ca pakkhassa aṭṭhamī;<br>
Pāṭihāriyapakkhañca,<br>
<span class='var' id='note103' title='atipasannamānasā (mr)'>pasannamānasā ahaṃ</span>.</p>
<p><a class='sc' id='7'></a><a class='vns' id='vns297'></a><a class='ms' id='p_19Vv_337'></a><a class='msdiv' id='msdiv313'></a>Aṭṭhaṅgupetaṃ anudhammacārinī,<br>
Uposathaṃ pītimanā upāvasiṃ;<br>
Imañca ariyaṃ aṭṭhaṅgavarehupetaṃ,<br>
Samādiyitvā kusalaṃ sukhudrayaṃ;<br>
Patimhi kalyāṇī vasānuvattinī,<br>
Ahosiṃ pubbe sugatassa sāvikā.</p>
<p><a class='sc' id='8'></a><a class='vns' id='vns298'></a><a class='ms' id='p_19Vv_338'></a><a class='msdiv' id='msdiv314'></a>Etādisaṃ kusalaṃ jīvaloke,<br>
Kammaṃ karitvāna visesabhāginī;<br>
Kāyassa bhedā abhisamparāyaṃ,<br>
Deviddhipattā sugatimhi āgatā.</p>
<p><a class='sc' id='9'></a><a class='vns' id='vns299'></a><a class='ms' id='p_19Vv_339'></a><a class='msdiv' id='msdiv315'></a>Vimānapāsādavare manorame,<br>
Parivāritā accharāsaṅgaṇena;<br>
Sayaṃpabhā devagaṇā ramenti maṃ,<br>
Dīghāyukiṃ devavimānamāgatan”ti.</p>
</blockquote>
<p class='endsutta'><a class='sc' id='10'></a><a class='ms' id='p_19Vv_340'></a>Pallaṅkavimānaṃ tatiyaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
