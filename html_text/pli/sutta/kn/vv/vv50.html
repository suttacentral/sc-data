<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vv50' lang='pli'>
<header>
<ul>
<li class='division'>Vimānavatthu</li>
<li>Itthivimāna</li>
<li>Mañjiṭṭhakavagga</li>
</ul>
<h1>50. Rajjumālāvimānavatthu</h1>
</header>
<blockquote class='gatha'>
<p><a class='sc' id='1'></a><a class='vns' id='vns599'></a><a class='ms' id='p_19Vv_664'></a><a class='msdiv' id='msdiv826'></a>“Abhikkantena vaṇṇena,<br>
yā tvaṃ tiṭṭhasi devate;<br>
Hatthapāde ca viggayha,<br>
naccasi suppavādite.</p>
<p><a class='sc' id='2'></a><a class='vns' id='vns600'></a><a class='ms' id='p_19Vv_665'></a><a class='msdiv' id='msdiv827'></a>Tassā te naccamānāya,<br>
aṅgamaṅgehi sabbaso;<br>
Dibbā saddā niccharanti,<br>
savanīyā manoramā.</p>
<p><a class='sc' id='3'></a><a class='vns' id='vns601'></a><a class='ms' id='p_19Vv_666'></a><a class='msdiv' id='msdiv828'></a>Tassā te naccamānāya,<br>
aṅgamaṅgehi sabbaso;<br>
Dibbā gandhā pavāyanti,<br>
sucigandhā manoramā.</p>
<p><a class='sc' id='4'></a><a class='vns' id='vns602'></a><a class='ms' id='p_19Vv_667'></a><a class='msdiv' id='msdiv829'></a>Vivattamānā kāyena,<br>
yā veṇīsu piḷandhanā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class='sc' id='5'></a><a class='vns' id='vns603'></a><a class='ms' id='p_19Vv_668'></a><a class='msdiv' id='msdiv830'></a>Vaṭaṃsakā vātadhutā,<br>
vātena sampakampitā;<br>
Tesaṃ suyyati nigghoso,<br>
tūriye pañcaṅgike yathā.</p>
<p><a class='sc' id='6'></a><a class='vns' id='vns604'></a><a class='ms' id='p_19Vv_669'></a><a class='msdiv' id='msdiv831'></a>Yāpi te sirasmiṃ mālā,<br>
sucigandhā manoramā;<br>
Vāti gandho disā sabbā,<br>
rukkho mañjūsako yathā.</p>
<p><a class='sc' id='7'></a><a class='vns' id='vns605'></a><a class='pts2ed' id='pts2ed73'></a><a class='ms' id='p_19Vv_670'></a><a class='msdiv' id='msdiv832'></a>Ghāyase taṃ sucigandhaṃ,<br>
rūpaṃ passasi amānusaṃ;<br>
Devate pucchitācikkha,<br>
kissa kammassidaṃ phalan”ti.</p>
<p><a class='sc' id='8'></a><a class='vns' id='vns606'></a><a class='ms' id='p_19Vv_671'></a><a class='msdiv' id='msdiv833'></a>“Dāsī ahaṃ pure āsiṃ,<br>
gayāyaṃ brāhmaṇassahaṃ;<br>
Appapuññā alakkhikā,<br>
rajjumālāti maṃ <span class='var' id='note201' title='vidū (s2, s3, pts1-2, mr)'>viduṃ</span>.</p>
<p><a class='sc' id='9'></a><a class='vns' id='vns607'></a><a class='ms' id='p_19Vv_672'></a><a class='msdiv' id='msdiv834'></a>Akkosānaṃ vadhānañca,<br>
tajjanāya ca <span class='var' id='note202' title='ukkatā (bj, s2, s3, pts1-2)'>uggatā</span>;<br>
Kuṭaṃ gahetvā nikkhamma,<br>
<span class='var' id='note203' title='gacchiṃ (bj, pts2) | āgacchiṃ (s2, s3, mr) | agacchiṃ (pts1)'>agañchiṃ</span> <span class='var' id='note204' title='udakahāriyā (bj, s2, s3, pts1-2)'>udahāriyā</span>.</p>
<p><a class='sc' id='10'></a><a class='vns' id='vns608'></a><a class='ms' id='p_19Vv_673'></a><a class='msdiv' id='msdiv835'></a>Vipathe kuṭaṃ nikkhipitvā,<br>
vanasaṇḍaṃ upāgamiṃ;<br>
Idhevāhaṃ marissāmi,<br>
ko <span class='var' id='note205' title='kīvatthopi (s2, pts1) | kvatthopi (s3, pts2) | kvatthosi (mr)'>attho</span> jīvitena me.</p>
<p><a class='sc' id='11'></a><a class='vns' id='vns609'></a><a class='ms' id='p_19Vv_674'></a><a class='msdiv' id='msdiv836'></a>Daḷhaṃ pāsaṃ karitvāna,<br>
āsumbhitvāna pādape;<br>
Tato disā vilokesiṃ,<br>
‘ko nu kho vanamassito’.</p>
<p><a class='sc' id='12'></a><a class='vns' id='vns610'></a><a class='ms' id='p_19Vv_675'></a><a class='msdiv' id='msdiv837'></a>Tatthaddasāsiṃ sambuddhaṃ,<br>
sabbalokahitaṃ muniṃ;<br>
Nisinnaṃ rukkhamūlasmiṃ,<br>
jhāyantaṃ akutobhayaṃ.</p>
<p><a class='sc' id='13'></a><a class='vns' id='vns611'></a><a class='ms' id='p_19Vv_676'></a><a class='msdiv' id='msdiv838'></a>Tassā me ahu saṃvego,<br>
abbhuto lomahaṃsano;<br>
Ko nu kho vanamassito,<br>
manusso udāhu devatā.</p>
<p><a class='sc' id='14'></a><a class='vns' id='vns612'></a><a class='ms' id='p_19Vv_677'></a><a class='msdiv' id='msdiv839'></a>Pāsādikaṃ pasādanīyaṃ,<br>
vanā nibbanamāgataṃ;<br>
Disvā mano me pasīdi,<br>
nāyaṃ yādisakīdiso.</p>
<p><a class='sc' id='15'></a><a class='vns' id='vns613'></a><a class='ms' id='p_19Vv_678'></a><a class='msdiv' id='msdiv840'></a>Guttindriyo jhānarato,<br>
abahiggatamānaso;<br>
Hito sabbassa lokassa,<br>
buddho <span class='var' id='note206' title='soyaṃ (bj, pts2)'>ayaṃ</span> bhavissati.</p>
<p><a class='sc' id='16'></a><a class='vns' id='vns614'></a><a class='ms' id='p_19Vv_679'></a><a class='msdiv' id='msdiv841'></a>Bhayabheravo durāsado,<br>
sīhova guhamassito;<br>
Dullabhāyaṃ dassanāya,<br>
pupphaṃ odumbaraṃ yathā.</p>
<p><a class='sc' id='17'></a><a class='vns' id='vns615'></a><a class='ms' id='p_19Vv_680'></a><a class='msdiv' id='msdiv842'></a>So maṃ mudūhi vācāhi,<br>
ālapitvā tathāgato;<br>
Rajjumāleti maṃvoca,<br>
saraṇaṃ gaccha tathāgataṃ.</p>
<p><a class='sc' id='18'></a><a class='vns' id='vns616'></a><a class='ms' id='p_19Vv_681'></a><a class='msdiv' id='msdiv843'></a>Tāhaṃ giraṃ suṇitvāna,<br>
nelaṃ atthavatiṃ suciṃ;<br>
Saṇhaṃ muduñca vagguñca,<br>
sabbasokāpanūdanaṃ.</p>
<p><a class='sc' id='19'></a><a class='vns' id='vns617'></a><a class='ms' id='p_19Vv_682'></a><a class='msdiv' id='msdiv844'></a>Kallacittañca maṃ ñatvā,<br>
pasannaṃ suddhamānasaṃ;<br>
Hito sabbassa lokassa,<br>
anusāsi tathāgato.</p>
<p><a class='sc' id='20'></a><a class='vns' id='vns618'></a><a class='ms' id='p_19Vv_683'></a><a class='msdiv' id='msdiv845'></a>Idaṃ dukkhanti maṃvoca,<br>
Ayaṃ dukkhassa sambhavo;<br>
<span class='var' id='note207' title='ayaṃ (bj, s2, s3, pts1-2)'>Dukkha</span> <span class='var' id='note208' title='dukkhanirodho ca (s2, s3)'>nirodho maggo ca</span>,<br>
Añjaso amatogadho.</p>
<p><a class='sc' id='21'></a><a class='vns' id='vns619'></a><a class='ms' id='p_19Vv_684'></a><a class='msdiv' id='msdiv846'></a>Anukampakassa kusalassa,<br>
Ovādamhi ahaṃ ṭhitā;<br>
Ajjhagā amataṃ santiṃ,<br>
Nibbānaṃ padamaccutaṃ.</p>
<p><a class='sc' id='22'></a><a class='vns' id='vns620'></a><a class='ms' id='p_19Vv_685'></a><a class='msdiv' id='msdiv847'></a>Sāhaṃ avaṭṭhitāpemā,<br>
dassane avikampinī;<br>
Mūlajātāya saddhāya,<br>
dhītā buddhassa orasā.</p>
<p><a class='sc' id='23'></a><a class='vns' id='vns621'></a><a class='pts2ed' id='pts2ed74'></a><a class='ms' id='p_19Vv_686'></a><a class='msdiv' id='msdiv848'></a>Sāhaṃ ramāmi kīḷāmi,<br>
modāmi akutobhayā;<br>
Dibbamālaṃ dhārayāmi,<br>
pivāmi madhumaddavaṃ.</p>
<p><a class='sc' id='24'></a><a class='vns' id='vns622'></a><a class='ms' id='p_19Vv_687'></a><a class='msdiv' id='msdiv849'></a>Saṭṭhitūriyasahassāni,<br>
paṭibodhaṃ karonti me;<br>
Āḷambo gaggaro bhīmo,<br>
sādhuvādī ca saṃsayo.</p>
<p><a class='sc' id='25'></a><a class='vns' id='vns623'></a><a class='ms' id='p_19Vv_688'></a><a class='msdiv' id='msdiv850'></a>Pokkharo ca suphasso ca,<br>
vīṇāmokkhā ca nāriyo;<br>
Nandā ceva sunandā ca,<br>
soṇadinnā sucimhitā.</p>
<p><a class='sc' id='26'></a><a class='vns' id='vns624'></a><a class='ms' id='p_19Vv_689'></a><a class='msdiv' id='msdiv851'></a>Alambusā missakesī ca,<br>
<span class='var' id='note209' title='... ticāruṇī (bj)'>puṇḍarīkātidāruṇī</span>;<br>
Eṇīphassā <span class='var' id='note210' title='supassā (s2, s3, pts1, mr)'>suphassā</span> ca,<br>
<span class='var' id='note211' title='saṃbhaddā (mr)'>subhaddā</span> muduvādinī.</p>
<p><a class='sc' id='27'></a><a class='vns' id='vns625'></a><a class='ms' id='p_19Vv_690'></a><a class='msdiv' id='msdiv852'></a>Etā caññā ca seyyāse,<br>
accharānaṃ pabodhikā;<br>
Tā maṃ kālenupāgantvā,<br>
abhibhāsanti devatā.</p>
<p><a class='sc' id='28'></a><a class='vns' id='vns626'></a><a class='ms' id='p_19Vv_691'></a><a class='msdiv' id='msdiv853'></a>Handa naccāma gāyāma,<br>
handa taṃ ramayāmase;<br>
Nayidaṃ akatapuññānaṃ,<br>
katapuññānamevidaṃ.</p>
<p><a class='sc' id='29'></a><a class='vns' id='vns627'></a><a class='ms' id='p_19Vv_692'></a><a class='msdiv' id='msdiv854'></a>Asokaṃ nandanaṃ rammaṃ,<br>
tidasānaṃ mahāvanaṃ;<br>
Sukhaṃ akatapuññānaṃ,<br>
idha natthi parattha ca.</p>
<p><a class='sc' id='30'></a><a class='vns' id='vns628'></a><a class='ms' id='p_19Vv_693'></a><a class='msdiv' id='msdiv855'></a>Sukhañca katapuññānaṃ,<br>
idha ceva parattha ca;<br>
Tesaṃ sahabyakāmānaṃ,<br>
kattabbaṃ kusalaṃ bahuṃ;<br>
Katapuññā hi modanti,<br>
sagge bhogasamaṅgino.</p>
<p><a class='sc' id='31'></a><a class='vns' id='vns629'></a><a class='ms' id='p_19Vv_694'></a><a class='msdiv' id='msdiv856'></a>Bahūnaṃ vata atthāya,<br>
uppajjanti tathāgatā;<br>
Dakkhiṇeyyā manussānaṃ,<br>
puññakhettānamākarā;<br>
Yattha kāraṃ karitvāna,<br>
sagge modanti dāyakā”ti.</p>
</blockquote>
<p class='endsutta'><a class='sc' id='32'></a><a class='ms' id='p_19Vv_695'></a>Rajjumālāvimānaṃ dvādasamaṃ.</p>
<p class='uddana-intro'><a class='sc' id='33'></a><a class='ms' id='p_19Vv_696'></a>Tassuddānaṃ</p>
<blockquote class='uddanagatha'>
<p><a class='sc' id='34'></a><a class='pts2ed' id='pts2ed76'></a><a class='ms' id='p_19Vv_697'></a>Mañjiṭṭhā pabhassarā nāgā,<br>
Alomākañjikadāyikā;<br>
Vihāracaturitthambā,<br>
Pītā ucchuvandanarajjumālā ca;<br>
Vaggo tena pavuccatīti.</p>
</blockquote>
<p class='endsutta'><a class='sc' id='35'></a><a class='ms' id='p_19Vv_698'></a><span class='var' id='note212' title='mañjeṭṭhakavaggo (bj, pts1-2)'>Mañjiṭṭhakavaggo</span> catuttho.</p>
<p class='endsection'><a class='sc' id='36'></a><a class='ms' id='p_19Vv_699'></a>Itthivimānaṃ samattaṃ.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
