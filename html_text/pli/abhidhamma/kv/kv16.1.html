<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='kv16.1' lang='pli'>
<header>
<ul>
<li class='division'>Kathāvatthu</li>
<li>Niggahapaṇṇāsaka</li>
<li>Soḷasamavagga</li>
</ul>
<h1>Niggahakathā</h1>
</header>
<p><a class='sc' id='1'></a><a class='pts' id='pts524'></a><a class='ms' id='p_32Kv_2351'></a><a class='msdiv' id='msdiv743'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Paro parassa cittaṃ “mā rajji”, “mā dussi”, “mā muyhi”, “mā kilissī”ti niggaṇhātīti? Na hevaṃ vattabbe … pe … paro parassa cittaṃ niggaṇhātīti? Āmantā. Paro parassa uppanno phasso “mā nirujjhī”ti niggaṇhātīti? Na hevaṃ vattabbe … pe … paro parassa uppannā vedanā … pe … uppannā saññā … uppannā cetanā … uppannaṃ cittaṃ … uppannā saddhā … uppannaṃ vīriyaṃ … uppannā sati … uppanno samādhi … pe … uppannā paññā “mā nirujjhī”ti niggaṇhātīti? Na hevaṃ vattabbe … pe ….</p>
<p><a class='sc' id='2'></a><a class='ms' id='p_32Kv_2352'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Paro parassa atthāya rāgaṃ pajahati … dosaṃ pajahati … pe … anottappaṃ pajahatīti? Na hevaṃ vattabbe … pe ….</p>
<p><a class='sc' id='3'></a><a class='ms' id='p_32Kv_2353'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Paro parassa atthāya maggaṃ bhāveti … satipaṭṭhānaṃ bhāveti … pe … bojjhaṅgaṃ bhāvetīti? Na hevaṃ vattabbe … pe ….</p>
<p><a class='sc' id='4'></a><a class='ms' id='p_32Kv_2354'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Paro parassa atthāya dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti? Na hevaṃ vattabbe … pe ….</p>
<p><a class='sc' id='5'></a><a class='pts' id='pts525'></a><a class='ms' id='p_32Kv_2355'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Añño aññassa kārako, paraṃkataṃ sukhaṃ dukkhaṃ añño karoti añño paṭisaṃvedetīti? Na hevaṃ vattabbe … pe ….</p>
<p><a class='sc' id='6'></a><a class='ms' id='p_32Kv_2356'></a><span class='rightview' title='Right view section'>☑</span> Paro parassa cittaṃ niggaṇhātīti? Āmantā. Nanu vuttaṃ bhagavatā—</p>
<blockquote class='gatha'>
<p><a class='sc' id='7'></a><a class='ms' id='p_32Kv_2357'></a>“<span class='var' id='note359' title='attanāhi (^dhp157-166#165.1 [157.&#160;Bodhirājakumāravatthu/165.&#160;Cūḷakālaupāsakavatthu]; ^mnd2#21 [Guhaṭṭhakasuttaniddesa]; ^cnd5#311 [Pucchāniddesa/ Dhotakamāṇavapucchāniddesa])'>Attanāva</span> kataṃ pāpaṃ,<br>
attanā saṅkilissati;<br>
Attanā akataṃ pāpaṃ,<br>
attanāva visujjhati;<br>
Suddhi asuddhi paccattaṃ,<br>
nāñño aññaṃ visodhaye”ti.</p>
</blockquote>
<p><a class='sc' id='8'></a><a class='ms' id='p_32Kv_2358'></a>Attheva suttantoti? Āmantā. Tena hi na vattabbaṃ—“paro parassa cittaṃ niggaṇhātī”ti.</p>
<p><a class='sc' id='9'></a><a class='ms' id='p_32Kv_2359'></a><a class='msdiv' id='msdiv744'></a><span class='wrongview' title='Wrong view section'>☒</span> Na vattabbaṃ—“paro parassa cittaṃ niggaṇhātī”ti? Āmantā. Nanu atthi balappattā, atthi vasībhūtāti? Āmantā. Hañci atthi balappattā, atthi vasībhūtā, tena vata re vattabbe—“paro parassa cittaṃ niggaṇhātī”ti.</p>
<p class='endsutta'><a class='ms' id='p_32Kv_2360'></a>Niggahakathā niṭṭhitā.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
