<!DOCTYPE html>
<html>
<head>
<meta charset='UTF-8'>
<meta name='author' content='Mahāsaṅgīti Tipiṭaka Buddhavasse 2500'>
<title></title>
</head>
<body>
<article id='vb11' lang='pli'>
<header>
<ul>
<li class='division'>Vibhaṅga</li>
</ul>
<h1>Maggaṅgavibhaṅga</h1>
</header>
<h2>1. Suttantabhājanīya</h2>
<p><a class='sc' id='1'></a><a class='pts' id='pts235'></a><a class='ms' id='p_30Vbh_1627'></a><a class='msdiv' id='msdiv486'></a>Ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class='sc' id='2'></a><a class='ms' id='p_30Vbh_1628'></a><a class='msdiv' id='msdiv487'></a>Tattha katamā sammādiṭṭhi? Dukkhe ñāṇaṃ, dukkhasamudaye ñāṇaṃ, dukkhanirodhe ñāṇaṃ, dukkhanirodhagāminiyā paṭipadāya ñāṇaṃ—ayaṃ vuccati “sammādiṭṭhi”. (1)</p>
<p><a class='sc' id='3'></a><a class='ms' id='p_30Vbh_1629'></a>Tattha katamo sammāsaṅkappo? Nekkhammasaṅkappo, abyāpādasaṅkappo, avihiṃsāsaṅkappo—ayaṃ vuccati “sammāsaṅkappo”. (2)</p>
<p><a class='sc' id='4'></a><a class='ms' id='p_30Vbh_1630'></a>Tattha katamā sammāvācā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—ayaṃ vuccati “sammāvācā”. (3)</p>
<p><a class='sc' id='5'></a><a class='ms' id='p_30Vbh_1631'></a>Tattha katamo sammākammanto? Pāṇātipātā veramaṇī, adinnādānā veramaṇī, kāmesumicchācārā veramaṇī—ayaṃ vuccati “sammākammanto”. (4)</p>
<p><a class='sc' id='6'></a><a class='ms' id='p_30Vbh_1632'></a>Tattha katamo sammāājīvo? Idha ariyasāvako micchāājīvaṃ pahāya sammāājīvena jīvikaṃ kappeti—ayaṃ vuccati “sammāājīvo”. (5)</p>
<p><a class='sc' id='7'></a><a class='ms' id='p_30Vbh_1633'></a>Tattha katamo sammāvāyāmo? Idha bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ pāpakānaṃ akusalānaṃ dhammānaṃ pahānāya chandaṃ janeti vāyamati vīriyaṃ ārabhati cittaṃ paggaṇhāti padahati, anuppannānaṃ kusalānaṃ dhammānaṃ uppādāya chandaṃ janeti vāyamati vīriyaṃ ārabhati cittaṃ paggaṇhāti padahati, uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati—ayaṃ vuccati “sammāvāyāmo”. (6)</p>
<p><a class='sc' id='8'></a><a class='pts' id='pts236'></a><a class='ms' id='p_30Vbh_1634'></a>Tattha katamā sammāsati? Idha bhikkhu kāye kāyānupassī viharati ātāpī sampajāno satimā vineyya loke abhijjhādomanassaṃ, vedanāsu vedanānupassī viharati ātāpī sampajāno satimā vineyya loke abhijjhādomanassaṃ, citte cittānupassī viharati ātāpī sampajāno satimā vineyya loke abhijjhādomanassaṃ, dhammesu dhammānupassī viharati ātāpī sampajāno satimā vineyya loke abhijjhādomanassaṃ—ayaṃ vuccati “sammāsati”. (7)</p>
<p><a class='sc' id='9'></a><a class='ms' id='p_30Vbh_1635'></a>Tattha katamo sammāsamādhi? Idha bhikkhu vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati; vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati; pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti “upekkhako satimā sukhavihārī”ti tatiyaṃ jhānaṃ upasampajja viharati; sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati—ayaṃ vuccati “sammāsamādhi”. (8)</p>
<p><a class='sc' id='10'></a><a class='ms' id='p_30Vbh_1636'></a><a class='msdiv' id='msdiv488'></a>Ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class='sc' id='11'></a><a class='ms' id='p_30Vbh_1637'></a><a class='msdiv' id='msdiv489'></a>Tattha katamā sammādiṭṭhi? Idha bhikkhu sammādiṭṭhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, sammāsaṅkappaṃ bhāveti … pe … sammāvācaṃ bhāveti … pe … sammākammantaṃ bhāveti … pe … sammāājīvaṃ bhāveti … pe … sammāvāyāmaṃ bhāveti … pe … sammāsatiṃ bhāveti … pe … sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.</p>
<p class='endsutta'><a class='sc' id='12'></a><a class='ms' id='p_30Vbh_1638'></a>Suttantabhājanīyaṃ.</p>
<h2>2. Abhidhammabhājanīya</h2>
<p><a class='sc' id='13'></a><a class='ms' id='p_30Vbh_1639'></a><a class='msdiv' id='msdiv490'></a>Aṭṭhaṅgiko maggo—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class='sc' id='14'></a><a class='pts' id='pts237'></a><a class='ms' id='p_30Vbh_1640'></a><a class='msdiv' id='msdiv491'></a>Tattha katamo aṭṭhaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti— sammādiṭṭhi … pe … sammāsamādhi.</p>
<p><a class='sc' id='15'></a><a class='ms' id='p_30Vbh_1641'></a><a class='msdiv' id='msdiv492'></a>Tattha katamā sammādiṭṭhi? Yā paññā pajānanā … pe … amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—ayaṃ vuccati “sammādiṭṭhi”. (1)</p>
<p><a class='sc' id='16'></a><a class='ms' id='p_30Vbh_1642'></a>Tattha katamo sammāsaṅkappo? Yo takko vitakko saṅkappo appanā byappanā cetaso abhiniropanā sammāsaṅkappo maggaṅgaṃ maggapariyāpannaṃ—ayaṃ vuccati “sammāsaṅkappo”. (2)</p>
<p><a class='sc' id='17'></a><a class='ms' id='p_30Vbh_1643'></a>Tattha katamā sammāvācā? Yā catūhi vacīduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāvācā maggaṅgaṃ maggapariyāpannaṃ—ayaṃ vuccati “sammāvācā”. (3)</p>
<p><a class='sc' id='18'></a><a class='ms' id='p_30Vbh_1644'></a>Tattha katamo sammākammanto? Yā tīhi kāyaduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammākammanto maggaṅgaṃ maggapariyāpannaṃ—ayaṃ vuccati “sammākammanto”. (4)</p>
<p><a class='sc' id='19'></a><a class='ms' id='p_30Vbh_1645'></a>Tattha katamo sammāājīvo? Yā micchāājīvā ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāājīvo maggaṅgaṃ maggapariyāpannaṃ—ayaṃ vuccati “sammāājīvo”. (5)</p>
<p><a class='sc' id='20'></a><a class='ms' id='p_30Vbh_1646'></a>Tattha katamo sammāvāyāmo? Yo cetasiko vīriyārambho … pe … sammāvāyāmo vīriyasambojjhaṅgo maggaṅgaṃ maggapariyāpannaṃ—ayaṃ vuccati “sammāvāyāmo”. (6)</p>
<p><a class='sc' id='21'></a><a class='ms' id='p_30Vbh_1647'></a>Tattha katamā sammāsati? Yā sati anussati … pe … sammāsati satisambojjhaṅgo maggaṅgaṃ maggapariyāpannaṃ—ayaṃ vuccati “sammāsati”. (7)</p>
<p><a class='sc' id='22'></a><a class='ms' id='p_30Vbh_1648'></a>Tattha katamo sammāsamādhi? Yā cittassa ṭhiti … pe … sammāsamādhi samādhisambojjhaṅgo maggaṅgaṃ maggapariyāpannaṃ—ayaṃ vuccati “sammāsamādhi”. Ayaṃ vuccati “aṭṭhaṅgiko maggo”. Avasesā dhammā aṭṭhaṅgikena maggena sampayuttā. (8)</p>
<p><a class='sc' id='23'></a><a class='ms' id='p_30Vbh_1649'></a><a class='msdiv' id='msdiv493'></a>Pañcaṅgiko maggo—sammādiṭṭhi, sammāsaṅkappo, sammāvāyāmo, sammāsati, sammāsamādhi.</p>
<p><a class='sc' id='24'></a><a class='pts' id='pts238'></a><a class='ms' id='p_30Vbh_1650'></a><a class='msdiv' id='msdiv494'></a>Tattha katamo pañcaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye pañcaṅgiko maggo hoti— sammādiṭṭhi, sammāsaṅkappo, sammāvāyāmo, sammāsati, sammāsamādhi.</p>
<p><a class='sc' id='25'></a><a class='ms' id='p_30Vbh_1651'></a><a class='msdiv' id='msdiv495'></a>Tattha katamā sammādiṭṭhi? Yā paññā pajānanā … pe … amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—ayaṃ vuccati “sammādiṭṭhi”.</p>
<p><a class='sc' id='26'></a><a class='ms' id='p_30Vbh_1652'></a>Tattha katamo sammāsaṅkappo? Yo takko vitakko … pe … sammāsaṅkappo maggaṅgaṃ maggapariyāpannaṃ—ayaṃ vuccati “sammāsaṅkappo”.</p>
<p><a class='sc' id='27'></a><a class='ms' id='p_30Vbh_1653'></a>Tattha katamo sammāvāyāmo? Yo cetasiko vīriyārambho … pe … sammāvāyāmo vīriyasambojjhaṅgo maggaṅgaṃ maggapariyāpannaṃ—ayaṃ vuccati “sammāvāyāmo”.</p>
<p><a class='sc' id='28'></a><a class='ms' id='p_30Vbh_1654'></a>Tattha katamā sammāsati? Yā sati anussati … pe … sammāsati satisambojjhaṅgo maggaṅgaṃ maggapariyāpannaṃ—ayaṃ vuccati “sammāsati”.</p>
<p><a class='sc' id='29'></a><a class='ms' id='p_30Vbh_1655'></a>Tattha katamo sammāsamādhi? Yā cittassa ṭhiti … pe … sammāsamādhi samādhisambojjhaṅgo maggaṅgaṃ maggapariyāpannaṃ—ayaṃ vuccati “sammāsamādhi”. Ayaṃ vuccati “pañcaṅgiko maggo”. Avasesā dhammā pañcaṅgikena maggena sampayuttā.</p>
<p><a class='sc' id='30'></a><a class='ms' id='p_30Vbh_1656'></a><a class='msdiv' id='msdiv496'></a>Pañcaṅgiko maggo—sammādiṭṭhi, sammāsaṅkappo, sammāvāyāmo, sammāsati, sammāsamādhi.</p>
<p><a class='sc' id='31'></a><a class='ms' id='p_30Vbh_1657'></a><a class='msdiv' id='msdiv497'></a>Tattha katamā sammādiṭṭhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yā tasmiṃ samaye paññā pajānanā … pe … amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—ayaṃ vuccati “sammādiṭṭhi”. Avasesā dhammā sammādiṭṭhiyā sampayuttā … pe … avasesā dhammā sammāsaṅkappena sampayuttā … pe … avasesā dhammā sammāvāyāmena sampayuttā … pe … avasesā dhammā sammāsatiyā sampayuttā.</p>
<p><a class='sc' id='32'></a><a class='pts' id='pts239'></a><a class='ms' id='p_30Vbh_1658'></a>Tattha katamo sammāsamādhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yā tasmiṃ samaye cittassa ṭhiti … pe … sammāsamādhi samādhisambojjhaṅgo maggaṅgaṃ maggapariyāpannaṃ—ayaṃ vuccati “sammāsamādhi”. Avasesā dhammā sammāsamādhinā sampayuttā.</p>
<p><a class='sc' id='33'></a><a class='ms' id='p_30Vbh_1659'></a><a class='msdiv' id='msdiv498'></a>Aṭṭhaṅgiko maggo—sammādiṭṭhi … pe … sammāsamādhi.</p>
<p><a class='sc' id='34'></a><a class='ms' id='p_30Vbh_1660'></a><a class='msdiv' id='msdiv499'></a>Tattha katamo aṭṭhaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti … pe … avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, tasmiṃ samaye aṭṭhaṅgiko maggo hoti— sammādiṭṭhi … pe … sammāsamādhi. Ayaṃ vuccati “aṭṭhaṅgiko maggo”. Avasesā dhammā aṭṭhaṅgikena maggena sampayuttā.</p>
<p><a class='sc' id='35'></a><a class='ms' id='p_30Vbh_1661'></a><a class='msdiv' id='msdiv500'></a>Pañcaṅgiko maggo—sammādiṭṭhi, sammāsaṅkappo, sammāvāyāmo, sammāsati, sammāsamādhi.</p>
<p><a class='sc' id='36'></a><a class='pts' id='pts240'></a><a class='ms' id='p_30Vbh_1662'></a><a class='msdiv' id='msdiv501'></a>Tattha katamo pañcaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti … pe … avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, tasmiṃ samaye pañcaṅgiko maggo hoti— sammādiṭṭhi, sammāsaṅkappo, sammāvāyāmo, sammāsati, sammāsamādhi. Ayaṃ vuccati “pañcaṅgiko maggo”. Avasesā dhammā pañcaṅgikena maggena sampayuttā.</p>
<p><a class='sc' id='37'></a><a class='ms' id='p_30Vbh_1663'></a><a class='msdiv' id='msdiv502'></a>Pañcaṅgiko maggo—sammādiṭṭhi, sammāsaṅkappo, sammāvāyāmo, sammāsati, sammāsamādhi.</p>
<p><a class='sc' id='38'></a><a class='ms' id='p_30Vbh_1664'></a><a class='msdiv' id='msdiv503'></a>Tattha katamā sammādiṭṭhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti … pe … avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, yā tasmiṃ samaye paññā pajānanā … pe … amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—ayaṃ vuccati “sammādiṭṭhi”. Avasesā dhammā sammādiṭṭhiyā sampayuttā … pe … avasesā dhammā sammāsaṅkappena sampayuttā … pe … avasesā dhammā sammāvāyāmena sampayuttā … pe … avasesā dhammā sammāsatiyā sampayuttā.</p>
<p><a class='sc' id='39'></a><a class='pts' id='pts241'></a><a class='ms' id='p_30Vbh_1665'></a>Tattha katamo sammāsamādhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti … pe … avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi … pe … paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi samādhisambojjhaṅgo maggaṅgaṃ maggapariyāpannaṃ— ayaṃ vuccati “sammāsamādhi”. Avasesā dhammā sammāsamādhinā sampayuttā.</p>
<p class='endsutta'><a class='sc' id='40'></a><a class='ms' id='p_30Vbh_1666'></a>Abhidhammabhājanīyaṃ.</p>
<h2>3. Pañhāpucchaka</h2>
<p><a class='sc' id='41'></a><a class='ms' id='p_30Vbh_1667'></a><a class='msdiv' id='msdiv504'></a>Ariyo aṭṭhaṅgiko maggo, seyyathidaṃ—sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.</p>
<p><a class='sc' id='42'></a><a class='ms' id='p_30Vbh_1668'></a><a class='msdiv' id='msdiv505'></a>Aṭṭhannaṃ maggaṅgānaṃ kati kusalā, kati akusalā, kati abyākatā … pe … kati saraṇā, kati araṇā?</p>
<h3>3.1. Tika</h3>
<p><a class='sc' id='43'></a><a class='ms' id='p_30Vbh_1669'></a><a class='msdiv' id='msdiv506'></a>Siyā kusalā, siyā abyākatā. (1)</p>
<p><a class='sc' id='44'></a><a class='ms' id='p_30Vbh_1670'></a>Sammāsaṅkappo sukhāya vedanāya sampayutto; satta maggaṅgā siyā sukhāya vedanāya sampayuttā, siyā adukkhamasukhāya vedanāya sampayuttā. (2)</p>
<p><a class='sc' id='45'></a><a class='ms' id='p_30Vbh_1671'></a>Siyā vipākā, siyā vipākadhammadhammā. (3)</p>
<p><a class='sc' id='46'></a><a class='ms' id='p_30Vbh_1672'></a>Anupādinnaanupādāniyā. (4)</p>
<p><a class='sc' id='47'></a><a class='ms' id='p_30Vbh_1673'></a>Asaṃkiliṭṭhaasaṃkilesikā. (5)</p>
<p><a class='sc' id='48'></a><a class='ms' id='p_30Vbh_1674'></a>Sammāsaṅkappo avitakkavicāramatto; satta maggaṅgā siyā savitakkasavicārā, siyā avitakkavicāramattā, siyā avitakkaavicārā. (6)</p>
<p><a class='sc' id='49'></a><a class='ms' id='p_30Vbh_1675'></a>Sammāsaṅkappo pītisahagato, sukhasahagato, na upekkhāsahagato; satta maggaṅgā siyā pītisahagatā, siyā sukhasahagatā, siyā upekkhāsahagatā. (7)</p>
<p><a class='sc' id='50'></a><a class='ms' id='p_30Vbh_1676'></a>Neva dassanena na bhāvanāya pahātabbā. (8)</p>
<p><a class='sc' id='51'></a><a class='ms' id='p_30Vbh_1677'></a>Neva dassanena na bhāvanāya pahātabbahetukā. (9)</p>
<p><a class='sc' id='52'></a><a class='ms' id='p_30Vbh_1678'></a>Siyā apacayagāmino, siyā nevācayagāmināpacayagāmino. (10)</p>
<p><a class='sc' id='53'></a><a class='ms' id='p_30Vbh_1679'></a>Siyā sekkhā, siyā asekkhā. (11)</p>
<p><a class='sc' id='54'></a><a class='ms' id='p_30Vbh_1680'></a>Appamāṇā. (12)</p>
<p><a class='sc' id='55'></a><a class='ms' id='p_30Vbh_1681'></a>Appamāṇārammaṇā. (13)</p>
<p><a class='sc' id='56'></a><a class='ms' id='p_30Vbh_1682'></a>Paṇītā. (14)</p>
<p><a class='sc' id='57'></a><a class='ms' id='p_30Vbh_1683'></a>Siyā sammattaniyatā, siyā aniyatā. (15)</p>
<p><a class='sc' id='58'></a><a class='ms' id='p_30Vbh_1684'></a>Na maggārammaṇā, siyā maggahetukā, siyā maggādhipatino; siyā na vattabbā “maggahetukā”tipi, “maggādhipatino”tipi. (16)</p>
<p><a class='sc' id='59'></a><a class='ms' id='p_30Vbh_1685'></a>Siyā uppannā, siyā anuppannā, siyā uppādino. (17)</p>
<p><a class='sc' id='60'></a><a class='ms' id='p_30Vbh_1686'></a>Siyā atītā, siyā anāgatā, siyā paccuppannā. (18)</p>
<p><a class='sc' id='61'></a><a class='ms' id='p_30Vbh_1687'></a>Na vattabbā “atītārammaṇā”tipi, “anāgatārammaṇā”tipi, “paccuppannārammaṇā”tipi. (19)</p>
<p><a class='sc' id='62'></a><a class='ms' id='p_30Vbh_1688'></a>Siyā ajjhattā, siyā bahiddhā, siyā ajjhattabahiddhā. (20)</p>
<p><a class='sc' id='63'></a><a class='ms' id='p_30Vbh_1689'></a>Bahiddhārammaṇā. (21)</p>
<p><a class='sc' id='64'></a><a class='ms' id='p_30Vbh_1690'></a>Anidassanaappaṭighā. (22)</p>
<h3>3.2. 3.2 Duka</h3>
<h4>3.2.1. Hetugocchaka</h4>
<p><a class='sc' id='65'></a><a class='pts' id='pts242'></a><a class='ms' id='p_30Vbh_1691'></a><a class='msdiv' id='msdiv507'></a>Sammādiṭṭhi hetu, satta maggaṅgā na hetū, sahetukā, hetusampayuttā. Sammādiṭṭhi hetu ceva sahetukā ca, satta maggaṅgā na vattabbā “hetū ceva sahetukā cā”ti, sahetukā ceva na ca hetū. Sammādiṭṭhi hetu ceva hetusampayuttā ca, satta maggaṅgā na vattabbā “hetū ceva hetusampayuttā cā”ti, hetusampayuttā ceva na ca hetū. Satta maggaṅgā na hetū sahetukā, sammādiṭṭhi na vattabbā “na hetu sahetukā”tipi, “na hetu ahetukā”tipi.</p>
<h4>3.2.2. Cūḷantaraduka</h4>
<p><a class='sc' id='66'></a><a class='ms' id='p_30Vbh_1692'></a>Sappaccayā. Saṅkhatā. Anidassanā. Appaṭighā. Arūpā. Lokuttarā. Kenaci viññeyyā, kenaci na viññeyyā.</p>
<h4>3.2.3. Āsavagocchaka</h4>
<p><a class='sc' id='67'></a><a class='ms' id='p_30Vbh_1693'></a>No āsavā. Anāsavā. Āsavavippayuttā. Na vattabbā “āsavā ceva sāsavā cā”tipi, “sāsavā ceva no ca āsavā”tipi. Na vattabbā “āsavā ceva āsavasampayuttā cā”tipi, “āsavasampayuttā ceva no ca āsavā”tipi. Āsavavippayuttā. Anāsavā.</p>
<h2>11.3.2.4-- Saṃyojanagocchakādi</h2>
<p><a class='sc' id='68'></a><a class='ms' id='p_30Vbh_1694'></a>No saṃyojanā … pe … no ganthā … pe … no oghā … pe … no yogā … pe … no nīvaraṇā … pe … no parāmāsā … pe ….</p>
<h4>3.2.10. Mahantaraduka</h4>
<p><a class='sc' id='69'></a><a class='ms' id='p_30Vbh_1695'></a>Sārammaṇā. No cittā. Cetasikā. Cittasampayuttā. Cittasaṃsaṭṭhā. Cittasamuṭṭhānā. Cittasahabhuno. Cittānuparivattino. Cittasaṃsaṭṭhasamuṭṭhānā. Cittasaṃsaṭṭhasamuṭṭhānasahabhuno. Cittasaṃsaṭṭhasamuṭṭhānānuparivattino. Bāhirā. No upādā. Anupādinnā.</p>
<h2>11.3.2.11-- Upādānagocchakādi</h2>
<p><a class='sc' id='70'></a><a class='pts' id='pts243'></a><a class='ms' id='p_30Vbh_1696'></a>No upādānā … pe … no kilesā … pe … na dassanena pahātabbā. Na bhāvanāya pahātabbā. Na dassanena pahātabbahetukā. Na bhāvanāya pahātabbahetukā. Sammāsaṅkappo avitakko, satta maggaṅgā siyā savitakkā, siyā avitakkā. Sammāsaṅkappo savicāro, satta maggaṅgā siyā savicārā, siyā avicārā. Sammāsaṅkappo sappītiko, satta maggaṅgā siyā sappītikā, siyā appītikā. Sammāsaṅkappo pītisahagato, satta maggaṅgā siyā pītisahagatā, siyā na pītisahagatā. Sammāsaṅkappo sukhasahagato, satta maggaṅgā siyā sukhasahagatā, siyā na sukhasahagatā. Sammāsaṅkappo na upekkhāsahagato, satta maggaṅgā siyā upekkhāsahagatā, siyā na upekkhāsahagatā. Na kāmāvacarā. Na rūpāvacarā. Na arūpāvacarā. Apariyāpannā. Siyā niyyānikā, siyā aniyyānikā. Siyā niyatā, siyā aniyatā. Anuttarā. Araṇāti.</p>
<p class='endsutta'><a class='sc' id='71'></a><a class='ms' id='p_30Vbh_1697'></a>Pañhāpucchakaṃ.</p>
<p class='endsection'><a class='sc' id='72'></a><a class='ms' id='p_30Vbh_1698'></a>Maggaṅgavibhaṅgo niṭṭhito.</p>
<footer>
<p>Pali text from the Mahāsaṅgīti Tipiṭaka Buddhavasse 2500: World Tipiṭaka Edition in Roman Script. Edited and published by The M.L. Maniratana Bunnag Dhamma Society Fund, <span class='publication-date'>2005</span>. Based on the digital edition of the Chaṭṭha Saṅgāyana published by the Vipassana Research Institute, with corrections and proofreading by the Dhamma Society.</p>
<p>Prepared for SuttaCentral by <span class='editor'>Blake Walshe</span> and <span class='editor'>Bhikkhu Sujato</span>.</p>
</footer>
</article>
</body>
</html>
