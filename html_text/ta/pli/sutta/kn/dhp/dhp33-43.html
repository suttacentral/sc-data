<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp33-43' lang='ta'>
<header>
<ul>
<li class='division'>தம்மபதம்</li>
</ul>
<h1>3. சித்த வர்க்கம்-மனம்</h1>
</header>
<p><a class='sc' id='33' data-uid='dhp33'></a><a class='nst' id='nst33-37'></a>அடக்கியாள்வதற்கும் காப்பதற்கும் அருமையானதும், சலித்துக்கொண்டே இருக்கிறதும் உறுதியற்றதுமான மனத்தை அறிவாளிகள், வளைந்த அம்புகளை வேடன் நீட்டி வைப்பது போலச் செம்மைப் படுத்துகிறார்கள்.</p>
<p><a class='sc' id='34' data-uid='dhp34'></a>நீரில் வாழ்கிற மீனைப் பிடித்துத் தரைமேல் போட்டால் அது எப்படித் துடிக்கிறதோ அதுபோல, மனமானது (தீயவனாகிய) மாரனுடைய உலகத்தில் இருந்து தப்பித்துக் கொள்ளத் துடிக்கிறது.</p>
<p><a class='sc' id='35' data-uid='dhp35'></a>அடக்கியாள்வதற்கு அருமையானதும், தன் போக்குப்படியே சஞ்சரிக்கிறதுமான மனத்தை அடக்குவது நல்லது; அடக்கியாளப்படுகிற மனமானது சந்தோஷத்தைத் தருகிறது.</p>
<p><a class='sc' id='36' data-uid='dhp36'></a>அடக்கியாளக் கடினமானதும் நிலைத்து நிற்காமல் எப்போதும் அலைந்து கொண்டே இருக்கிறதுமான மனத்தை, அறிவாளிகள் காவல் பிரிவாராக; காக்கப்பட்ட மனம் சந்தோஷத்தைத் தருகிறது.</p>
<p><a class='sc' id='37' data-uid='dhp37'></a>வெகுதூரம் சஞ்சரிக்கிறதும், தன்னந் தனியே அலைகிறதும், உடம்பு இல்லாமலே (இருதயமாகிய) குகையில் இருப்பதுமாகிய மனத்தை அடக்கியாள்கிவர், மாரனுடைய தளையிலிருந்து தப்பித்துக் கொள்கிறார்.</p>
<p><a class='sc' id='38' data-uid='dhp38'></a><a class='nst' id='nst38'></a>உறுதியற்ற மனத்தையுடையவரும், உண்மையான தர்மத்தை அறியாதவரும், நிலைபெற்ற கொள்கை இல்லாதவருமான எவரும் முழு ஞானத்தை அடைய மாட்டார்.</p>
<p><a class='sc' id='39' data-uid='dhp39'></a><a class='nst' id='nst39'></a>காமங்களினால் பற்றப்படாமலும் பகைமையில்லாமலும் உள்ள மனத்தோடு, நன்மை தீமைகளை விட்ட விழிப்புள்ள ஒருவருக்கு அச்சம் என்பதே இல்லை.</p>
<p><a class='sc' id='40' data-uid='dhp40'></a><a class='nst' id='nst40'></a>இந்த உடம்பு மட்குடம் போன்றது (அழியுந் தன்மையது) என்பதையறிந்து, அரண் செய்யப்பட்ட நகரம் போல உறுதியோடு கூடிய மனத்துடனிருந்து, அறிவாகிய ஆயுதங்களால் ஒருவர் மாரனை எதிர்ப்பாராக. பற்றற்ற மனத்துடன் வெற்றியை நிலை நிறுத்துவாராக.</p>
<p><a class='sc' id='41' data-uid='dhp41'></a><a class='nst' id='nst41'></a>வெகு விரைவிலே, அந்தோ! இந்த உடம்பு உணர்ச்சியற்று தரையில் விழுந்து மரக்கட்டை போன்று ஒதுக்கித் தள்ளப்படும்.</p>
<p><a class='sc' id='42' data-uid='dhp42'></a><a class='nst' id='nst42-43'></a>வைரங்கொண்டவன் தன்னால் வெறுக்கப்பட்டவனுக்குத் தீமை செய்வதைவிட அதிகமாக, அல்லது பகைவனுக்குப் பகைவன் தீமை செய்வதை விட அதிகமாக, அடக்கியாளப்படாத மனமானது பெருந்தீங்கைச் செய்கிறது.</p>
<p><a class='sc' id='43' data-uid='dhp43'></a>கட்டுப்படுத்தி நல்வழியில் நிறுத்தப்பட்ட மனமானது, தாயும் தந்தையும், வேறு சுற்றத்தாரும் செய்யாத நன்மைகளை விட அதிகமான நன்மைகளைச் செய்கிறது.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
