<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp306-319' lang='ta'>
<header>
<ul>
<li class='division'>தம்மபதம்</li>
</ul>
<h1>22. நிரய வர்க்கம-நரகம்</h1>
</header>
<p><a class='sc' id='306' data-uid='dhp306'></a><a class='nst' id='nst306'></a>பொய்யன் நரகம் செல்கிறான்; ஒன்றைச் செய்து விட்டு "நான் இதைச் செய்யவில்லை" என்கிறவனும் நரகம் செல்கிறான். இழிசினராகிய இவ்விருவரும் ஒருதன்மைத்தாக, மறுமையில் துன்பமுள்ள ஒரே இடத்திற்குச் செல்லுகிறார்கள்.</p>
<p><a class='sc' id='307' data-uid='dhp307'></a><a class='nst' id='nst307-308'></a>துவர் (காஷாய) ஆடை தரித்தவர்களிலும், கெட்டவர்களும், அடக்கம் அற்றவர்களுமான தீயவர்கள் பலர் இருக்கிறார்கள். அவர்கள் தமது தீய செயல்களினாலே நிரயத்தில் சென்று பிறக்கிறார்கள்.</p>
<p><a class='sc' id='308' data-uid='dhp308'></a>அடக்கமற்று தீய ஒழுக்கம் உள்ள துறவிகள், நாட்டில் சென்று பிச்சை ஏற்று உண்பதைக் காட்டிலும், பழுக்கக் காய்ந்த நெருப்பைக் கக்கும் இரும்பு உருண்டைகளை விழுங்குவது நல்லது.</p>
<p><a class='sc' id='309' data-uid='dhp309'></a><a class='nst' id='nst309-310'></a>பிறன் மனைவியிடத்துச் சோரம் போகிறவனுக்கு இந்நான்கு தீமைகள் விளைகின்றன : பாவம், அமைதியான தூக்கம் இன்மை, பழிச்சொல், நரகம்.</p>
<p><a class='sc' id='310' data-uid='dhp310'></a>மேலும் அவன் பாவத்தையடைந்து மறுமையில் தீக்கதியடைகிறான். அச்சம் உள்ள ஒருவன் அச்சம் உள்ள ஒருத்தியோடு கூடா ஒழுக்கத்தினால் அடையும் இன்பம் மிகச் சிறியது. அரசனும் அவனைக் கடுமையாக ஒறுக்கிறான். ஆகவே, பிறன் மனைவியை விரும்பா திருப்பாயாக.</p>
<p><a class='sc' id='311' data-uid='dhp311'></a><a class='nst' id='nst311-314'></a>தர்ப்பைப் புல்லைத் தவறான முறையில் பற்றி இழுத்தால், அது கையை அறுத்து விடுகிறது.</p>
<p>அது போலத் தீய வழியில் துறவறத்தைச் செலுத்துகிறவர்கள் நரகத்தை யடைகிறார்கள்.</p>
<p><a class='sc' id='312' data-uid='dhp312'></a>சிரத்தையோடு செய்யாத காரியம், நியமம் தவறிச் செய்யப்பட்ட செயல், ஒழுக்கமற்ற பிரமச்சரியம் ஆகிய இவை நல்ல பலனைக் கொடுப்பதில்லை.</p>
<p><a class='sc' id='313' data-uid='dhp313'></a>எதையேனும் செய்ய வேண்டுமானால் அதைச் சரியாகச் செய்க. ஒழுக்கந்தவறிய துறவி தீமைகளையே அதிகமாகப் பரப்புகிறார்.</p>
<p><a class='sc' id='314' data-uid='dhp314'></a>தீய கருமத்தைச் செய்யாமல் விடுவது நல்லது. ஏனென்றால், தீச்செயல்கள் பிறகு துன்பத்தைத் தருகின்றன. நல்ல காரியத்தை நன்றாகச் செய். ஏனென்றால், நல்ல காரியத்தைச் செய்வ தனாலே எவரும் வருத்தம் அடைகிறதில்லை.</p>
<p><a class='sc' id='315' data-uid='dhp315'></a><a class='nst' id='nst315'></a>எல்லைப்புறத்தில் இருக்கிற நகரத்தை உள்ளும் புறமும் அரண் செய்து பாதுகாப்பது போல, ஒருவன் தன்னைத்தானே பாதுகாத்துக் கொள்க. கணப்பொழுதையும் வீணாகக் கழிக்காதே. கணப்பொழுதுகளை நல்வழியில் செலுத்தாதவன் நிரயத்தில் சென்று வருந்துகிறான்.</p>
<p><a class='sc' id='316' data-uid='dhp316'></a><a class='nst' id='nst316-319'></a>வெட்கப்பட வேண்டாத காரியத்தில் வெட்கப்படுவதும், வெட்கப்பட வேண்டியவற்றில் வெட்கப் படாமலும் இருக்கிறவர்கள், தவறான காட்சியைக் கொண்டிருப்பதனாலே, நரகத்தை அடைகிறார்கள்.</p>
<p><a class='sc' id='317' data-uid='dhp317'></a>அஞ்ச வேண்டியவற்றில் அஞ்சாமையையும், அஞ்ச வேண்டாதவற்றில் அச்சத்தையும் காண்கிறவர்கள், தவறான காட்சியைப் பெற்றிருப்பதனாலே, நரகத்திற்குச் செல்கிறார்கள்.</p>
<p><a class='sc' id='318' data-uid='dhp318'></a>தவறில்லாதவற்றைத் தவறானவை என்றும் தவறுள்ளவற்றைத் தவறில்லாதவை என்றும் நினைக்கிறவர்கள், தீக்காட்சியுடையவர்கள் ஆகையினாலே, நரகம் அடைகிறார்கள்.</p>
<p><a class='sc' id='319' data-uid='dhp319'></a>தவறானவற்றைத் தவறு என்றும் தவறில்லாதவற்றைத் தவறற்றவை என்றும் அறிகிற வர்கள், நற்காட்சியுடையவர்கள் ஆகையினாலே, சுவர்க்கம் அடைகிறார்கள்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
