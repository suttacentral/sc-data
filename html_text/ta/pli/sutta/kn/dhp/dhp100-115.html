<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp100-115' lang='ta'>
<header>
<ul>
<li class='division'>தம்மபதம்</li>
</ul>
<h1>8. ஆயிர வர்க்கம்-ஆயிரம்</h1>
</header>
<p><a class='sc' id='100' data-uid='dhp100'></a><a class='nst' id='nst100-102'></a>பொருளற்ற ஆயிரம் வார்த்தைகளைவிட, மன அமைதியைத் தருகின்ற பொருள் நிறைந்த ஒரு வார்த்தை மேலானது.</p>
<p><a class='sc' id='101' data-uid='dhp101'></a><a class='nst' id='nst101'></a>மன அமைதியைத் தருகிற ஒரு செய்யுளானது பயனற்ற ஆயிரம் செய்யுளைவிட மேலானது.</p>
<p><a class='sc' id='102' data-uid='dhp102'></a>பயனற்ற ஆயிரம் செய்யுட்களைப் படிப்பதைவிட, மன அமைதியைத் தருகிற ஒரு செய்யுளைப் படிப்பது மிக மேலானது.</p>
<p><a class='sc' id='103' data-uid='dhp103'></a><a class='nst' id='nst103-105'></a><a class='sc' id='104' data-uid='dhp104'></a>பதினாயிரக்கணக்கான வீரர்களைப் போர்க் களத்திலே வென்றவர், தன்னைத்தானே அடக்கி வென்றவர் ஆகிய இரண்டு வீரர்களில், பின்னவரே பெரிய வீரர் ஆவார்</p>
<p><a class='sc' id='105' data-uid='dhp105'></a>மற்றவர்களை வென்று அடக்குவதைவிடத் தன்னைத்தானே வென்று அடக்குவது மேலானது. தம்மைத் தாமே வென்று அடக்கமாக இருப்பவரைத் தேவர்களும், கந்தர்வரும், மாரனும், பிரமனும் கூட வெல்லமுடியாது.</p>
<p><a class='sc' id='106' data-uid='dhp106'></a><a class='nst' id='nst106-108'></a>மாதந்தோறும் ஆயிரக்கணக்கான யாகங்களை நூறாண்டுகள் வரையில் செய்தாலும், தம்மைத் தாமே வென்று அடக்கிய பெரியோரை ஒரு நிமிஷம் வழிபடுவதனால் உண்டாகும் பலன், அந்நூறாண்டுகளாகச் செய்த யாக பலனை விட மேலானது.</p>
<p><a class='sc' id='107' data-uid='dhp107'></a>ஒருவர் காட்டுக்குச் சென்று நூறாண்டுகளாக எக்கியத் தீயை வளர்த்து வந்தாலும் அவர், தன்னைத் தானே வென்று அடக்கிய பெரியார் ஒருவரை ஒரு நிமிஷம் வணங்குவாரானால், அதன் பலன் நூறாண்டு செய்த எக்கிய பலனை விட மேலானது.</p>
<p><a class='sc' id='108' data-uid='dhp108'></a>இவ்வுலகில் புகழும் புண்ணியமும் பெறுதற் பொருட்டு ஒருவர் ஒரு ஆண்டு வரையில் செய்யும் யாக எக்கிய பலனானது, ஞானி ஒருவரை வழிபடுவதனால் உண்டாகும் நன்மையில் கால் பாகத்துக்கும் ஈடாகாது.</p>
<p><a class='sc' id='109' data-uid='dhp109'></a><a class='nst' id='nst109'></a>ஞானத்தினாலும் வயதினாலும் மூத்த பெரியோர்களை எப்போதும் வணங்குகிறவர்களுக்கு ஆயுள், அழகு, இன்பம், ஆற்றல் ஆகிய நான்கும் உண்டாகின்றன.</p>
<p><a class='sc' id='110' data-uid='dhp110'></a><a class='nst' id='nst110-115'></a>ஒழுக்கங்களுடன் தியானத்தைச் செய்கின்ற ஒருவருடைய ஒரு நாள் வாழ்க்கையானது, ஒழுக்கங்கெட்ட, மனத்தை அடக்காத ஒருவருடைய நூறு ஆண்டு வாழ்க்கையை விட மேலானது.</p>
<p><a class='sc' id='111' data-uid='dhp111'></a>மன அடக்கம் இல்லாத அஞ்ஞானமுடைய ஒருவருடைய நூறு ஆண்டு வாழ்க்கையை விட, ஞானமும் தியானமும் உள்ள ஒருவருடைய ஒரு நாள் வாழ்க்கை, மேன்மை யுடையது.</p>
<p><a class='sc' id='112' data-uid='dhp112'></a>முயற்சி இல்லாமல் சோம்பலோடு இருக்கிற ஒருவருடைய நூறு ஆண்டு வாழ்க்கையை விட, ஆற்றலோடும் ஊக்கத்தோடும் முயற்சி செய்கிற ஒருவருடைய ஒரு நாள் வாழ்க்கை மேன்மை யுடையது.</p>
<p><a class='sc' id='113' data-uid='dhp113'></a>உலக இயற்கையில் நடைபெறுகிற ஆக்கம் அழிவுகளைக் காண்கிற ஒருவருடைய ஒரு நாளைய வாழ்க்கையானது, அவைகளைக் காணாத ஒருவருடைய நூறு ஆண்டு வாழ்க்கையை விட மேலானது.</p>
<p><a class='sc' id='114' data-uid='dhp114'></a>பிறவா நிலையை (மோக்ஷத்தை)க் காண்கிற ஒருவருடைய ஒரு நாளைய வாழ்க்கையானது, அவைகளைக் காணாத ஒருவருடைய நூறு ஆண்டு வாழ்க்கையை விட மேலானது.</p>
<p><a class='sc' id='115' data-uid='dhp115'></a>உத்தம தர்மத்தை அறிந்த ஒருவருடைய ஒரு நாளைய வாழ்க்கையானது, அவ்வுத்தம தர்மத்தைக் காணாத ஒருவருடைய நூறு ஆண்டு வாழ்க்கையை விட மேலானது.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
