<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp197-208' lang='ta'>
<header>
<ul>
<li class='division'>தம்மபதம்</li>
</ul>
<h1>15. சுக வர்க்கம-உவகை</h1>
</header>
<p><a class='sc' id='197' data-uid='dhp197'></a><a class='nst' id='nst197-200'></a>ஆ! பகைக்கிறவர்களிடம் அன்பு செலுத்தி உவகையோடு வாழ்கிறோம். பகைக்கிறவர் இடையே பகையற்று வாழ்கிறோம்.</p>
<p><a class='sc' id='198' data-uid='dhp198'></a>ஆ! ஆதுரத்தோடு (பத்து விதமான வருத்தங்களோடு) வாழ்கிற மக்களுடன் ஆதுரம் இல்லாமல் உவகையோடு வாழ்கிறோம். வருத்தம் உறுகிறவர் இடையிலே வருத்தம் இல்லாமல் வாழ்கிறோம்.</p>
<p><a class='sc' id='199' data-uid='dhp199'></a>ஆ! அவா (ஆசை) உடையவர்களோடு அவா இல்லாமல் உவகையோடு வாழ்கிறோம். அவா உடையவர்களிடையிலே ஆசையற்று இன்பமாக வாழ்கிறோம்.</p>
<p><a class='sc' id='200' data-uid='dhp200'></a>ஆ! எமக்கென்று ஒருபொருளும் இல்லாமல் உவகையோடு வாழ்கிறோம். ஒளிரும் மேனியோடு விளங்குகிற அப்ஸ்ஸர தேவர்களைப்போல இன்பத்தில் தங்கி வாழ்கிறோம்.</p>
<p><a class='sc' id='201' data-uid='dhp201'></a><a class='nst' id='nst201'></a>வெற்றிவீரன் பகைமையை வளர்க்கிறான். தோல்வியுற்றவன் நோவுடன் கிடக்கிறான்.</p>
<p>வெற்றியையும் தோல்வியையும் விரும்பாத சாந்தமுடையவன் உவகையோடு வாழ்கிறான்.</p>
<p><a class='sc' id='202' data-uid='dhp202'></a><a class='nst' id='nst202-204'></a>ஆசையைப் போன்ற நெருப்பு வேறொன்றும் இல்லை. பகைமையைப் போன்ற பாவம் வேறு ஒன்றும் இல்லை. ஐம்புலன்களால் ஏற்படுகின்ற நோயைப் போன்ற நோய் வேறொன்றும் இல்லை. சாந்தியைப் (நிர்வான மோக்ஷம்) போன்ற உயர்ந்த சுகம் வேறொன்றும் இல்லை.</p>
<p><a class='sc' id='203' data-uid='dhp203'></a>பசியானது நோயாகும். சம்ஸ்கரங்கள் (ஐம்புலன்கள்) பெரிய துன்பமாகும். இந்த உண்மையை உள்ளபடி அறிந்து பரம சுகமாகிய நிர்வான மோக்ஷத்தைப் பெற வேண்டும்.</p>
<p><a class='sc' id='204' data-uid='dhp204'></a>உடல் நலம் பெரிய ஊதியம் ஆகும். வேண்டாமை (திருப்தி) பெரிய செல்வமாகும். நம்பத் தகுந்தவர் உறவினர் ஆவர். நிர்வான மோக்ஷம் மிக உயர்ந்த சுகம் ஆகும்.</p>
<p><a class='sc' id='205' data-uid='dhp205'></a><a class='nst' id='nst205'></a>அமைதி, ஏகாந்தம் என்பவற்றை அருந்தி உண்மையின் சுவையில் நாட்டமுடையவர், எல்லா விதிமான பாவங்களிலிருந்தும் அச்சங்களிலிருந்தும் விடுபட்டவர் ஆவர்.</p>
<p><a class='sc' id='206' data-uid='dhp206'></a><a class='nst' id='nst206-208'></a>அறிவாளிகளான ஞானிகளைப் பார்ப்பது புனிதமானது; அவர்களுடன் வசிப்பது எப்போதும் இனிமையானது. ஆனால், மூடர்களைப் பாராமல் இருப்பவர் இன்பமாக இருக்கிறார்.</p>
<p><a class='sc' id='207' data-uid='dhp207'></a>ஏனென்றால், மூடர்களுடன் பழகுகிறவர் நெடுங் காலம் துன்பம் அடைகிறார். மூடர்களுடன் நட்பாக இருப்பவர், பகைவருடன் நட்புச் செய்தவர் போலத் துன்பம் அடைகிறார். அறிஞருடன் நட்புக் கொள்வது, உறவினருடன் பழகுவது போன்று இன்பகரமானது.</p>
<p><a class='sc' id='208' data-uid='dhp208'></a>ஆகையினாலே, அறிவும் சிந்தனையும் படிப்பும் உடையவராய், நல்வழியில் செலுத்தும் வன்மையுடையவராய், கடமையை அறிந்து நடப்பவராய் உள்ள பெரியோரைப் பின்பற்றி நடப்பாயாக. அப்படிப் பட்ட அறிவும் குணமும் உடையவரை, விண்மீன்கள் சென்ற வழியே செல்லுகிற வெண்ணிலாவைப் போல, பின்பற்றிச் செல்வாயாக.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
