<!DOCTYPE html>
<html>
<head>
<meta charset='UTF-8'>
<meta name='author' content='Ven. Nilwakke Somananda Thera'>
<title></title>
</head>
<body>
<article id='dhp221-234' lang='ta'>
<header>
<ul>
<li class='division'>தம்மபதம்</li>
</ul>
<h1>17. கோத வர்க்கம்-கோபம்</h1>
</header>
<p><a class='sc' id='221' data-uid='dhp221'></a><a class='nst' id='nst221'></a>கோபத்தை விடுவாயாக. "நான்" என்கிற மானத்தை நீக்குவாயாக. அருவுருவை (நாம ரூபத்தை)ப் பற்றறுத்து, எப்பொருளிலும் ஆசையற்றவரைத் துக்கம் அணுகாது.</p>
<p><a class='sc' id='222' data-uid='dhp222'></a><a class='nst' id='nst222'></a>தவறான பாதையில் சென்ற தேரை (வண்டியை) மீட்டு நல்ல பாதையில் செலுத்துவது போல, கோபத்தை அடக்கிக் காத்தவரைத் தேர்ப்பாகன் என்று கூறுவேன். அவ்வாறு செய்யாதவர் கடிவாளத்தை மட்டும் பிடித்திருப்போர் ஆவர்.</p>
<p><a class='sc' id='223' data-uid='dhp223'></a><a class='nst' id='nst223'></a>கோபத்தை அன்பினால் வெல்க. தீமையை நன்மையினால் வெல்க. கருமியைத் தானத்தினால் வெல்க. பொய்யை மெய்யினால் வெல்க.</p>
<p><a class='sc' id='224' data-uid='dhp224'></a><a class='nst' id='nst224'></a>உண்மை பேசுவாயாக. சினத்தைத் தவிர்ப்பாயாக. உன்னிடம் இருப்பது மிகச் கொஞ்சமாக இருந்தாலும், யாசிக்கிறவர்களுக்கு அதையும் ஈவாயாக. இம்மூன்று செய்கையினாலும் ஒருவர், தேவர்கள் இருக்கும் இடத்திற்குச் செல்லுகிறார்.</p>
<p><a class='sc' id='225' data-uid='dhp225'></a><a class='nst' id='nst225'></a>உடம்பில் பற்றற்று அஹிம்சையைச் கடைப்பிடித்த முனிவர்கள் துன்பம் இல்லாத இறவாத நிலையை அடைகிறார்க்ள்.</p>
<p><a class='sc' id='226' data-uid='dhp226'></a><a class='nst' id='nst226'></a>விழிப்புடன் இருந்து, இரவும் பகலும் தம்மை நல்வழியில் பழக்கி நிர்வாண மோக்ஷத்தில் நாட்ட முடையவருடைய ஆசவங்கள் அழிந்து விடுகின்றன.</p>
<p>*அர்ஹந்த வர்க்கம் ஐந்தாவது பாட்டுரையில், ஆசவங்கள் என்ன என்பது விளக்கப்பட்டன. அங்குக் காண்க.</p>
<p><a class='sc' id='227' data-uid='dhp227'></a><a class='nst' id='nst227-228'></a>ஆதுலனே! இது தொன்றுதொட்டு வருகிறது; இன்று உண்டாவது அல்ல; மெளனியாக இருப்பவனை நிந்திக்கிறார்கள்; அதிகமாகப் பேசுகிற வாயாடிகளையும் நிந்திக்கிறார்கள்;</p>
<p><a class='sc' id='228' data-uid='dhp228'></a>அன்றியும், அளவாகப் பேசுகிறவர்களையும் நிந்திக்கிறார்கள். முழுவதும் இகழப்படுபவரும், முழுவதும் புகழப்படுபவரும் அன்றும் இல்லை; இன்றும் இல்லை; என்றும் இல்லை.</p>
<p><a class='sc' id='229' data-uid='dhp229'></a><a class='nst' id='nst229-230'></a><a class='sc' id='230' data-uid='dhp230'></a>குற்றமற்ற நல்லொழுக்கமும் அறிவும் ஞானமும் உடையவரை நாள்தோறும் நன்கறிந்து, அறிஞர்கள் புகழ்வார்களானால்; ஐம்புநதம் என்னும் பொன் போன்று தூய்மையான அவர்களை யார்தான் நிந்திக்ககூடும்? அப்படிப்பட்ட அவர்கள், தேவர்களாலும் பிரம்மராலும் புகழப்படு கிறார்கள்.</p>
<p><a class='sc' id='231' data-uid='dhp231'></a><a class='nst' id='nst231-234'></a>உடம்பினால் உண்டாகிற குற்றங்களை அடக்கிக் காக்க. உடம்பை அடக்கி ஆள்க. உடம்பினால் உண்டாகும் தீயகாரியங்களை விலக்கி நல்ல காரியங்களைச் செய்க.</p>
<p><a class='sc' id='232' data-uid='dhp232'></a>வாக்கினால் உண்டாகும் குற்றங்களை அடக்குக. வாக்கினை அடக்கி ஆள்க. வாக்கினால் உண்டாகும் தீமைகளை நீக்கி, நல்ல வாக்குடையவராக இருக்க வேண்டும்.</p>
<p><a class='sc' id='233' data-uid='dhp233'></a>மனத்தினால் உண்டாகும் குற்றங்களை அடக்குக. மனத்தை அடக்கி ஆள்க. மனக்குற்றங் களை நீக்கி, மனத்தினால் நல்ல எண்ணங்களை எண்ணுக.</p>
<p><a class='sc' id='234' data-uid='dhp234'></a>உடல், வாக்கு மனம் இவைகளை அடக்கி ஆள்கிற அறிஞர் உண்மையாகவே நல்ல அடக்கம் உடையவர் ஆவர்.</p>
<footer>
<p>Translated by: <span class='author'>Ven. Nilwakke Somananda Thera</span></p>
<p>Mahabodhi Society Temple, Chennai, India</p>
<p>Original translations taken from the website: <a href='http://bautham.net/dhammapadam'>http://bautham.net/dhammapadam</a>.</p>
<p>For free distribution to be obtained from: <a href='http://www.budaedu.org/'>http://www.budaedu.org/</a></p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
