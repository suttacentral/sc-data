<!DOCTYPE html>
<html>
<head>
<meta charset='UTF-8'>
<meta name='author' content='Margaret Cone'>
<title></title>
</head>
<body>
<article id='pdhp306-326' lang='pra'>
<header>
<ul>
<li class='division'>Patna Dharmapada</li>
</ul>
<h1>17. Ātta</h1>
</header>
<blockquote class='gatha'>
<p><a class='mc' id='306' data-uid='pdhp306'></a><span class='metre'>− ⏑ − − । ⏑ − − − ।। ⏑ ⏑ − − ⏑ । ⏑ − ⏑ − 9 syllables<br></span>yassa accantadośśillaṁ malutā sālam ivo ’tatā ।<br>
<span class='metre'>⏑ − ⏑ − । ⏑ − − − ।। ⏑ − − ⏑ । ⏑ − ⏑ −<br></span> karoti so tathāttānaṁ yathā naṁ biṣam icchati ।।</p>
<p><a class='mc' id='307' data-uid='pdhp307'></a><span class='metre'>− ⏑ − ⏑ । ⏑ − − − ।। − ⏑ − − । ⏑ − ⏑ −<br></span> āttanā hi kataṁ pāpaṁ āttajaṁ āttasaṁbhavaṁ ।<br>
<span class='metre'>⏑ ⏑ − ⏑ । ⏑ − − − ।। − − − − ⏑ । ⏑ − ⏑ − 9 syllables<br></span>anumaṁdhati dummedhaṁ vay<sup>i</sup>raṁ vā ahmamayaṁ maṇiṁ ।।</p>
<p><a class='mc' id='308' data-uid='pdhp308'></a><span class='metre'>− ⏑ − ⏑ । ⏑ − − − ।। − ⏑ − − । ⏑ − ⏑ −<br></span> āttanā hi kataṁ pāpaṁ āttanā saṁkiliśśati ।<br>
<span class='metre'>− ⏑ − ⏑ । ⏑ − − − ।। − ⏑ − − । ⏑ − ⏑ −<br></span> āttanā akataṁ pāpaṁ āttanā ye viśujjhati ।<br>
<span class='metre'>− − ⏑ − । − ,− − − ।। − − − − । ⏑ − ⏑ − mavipulā<br></span>śoddhī aśoddhī praccattaṁ nāṁño aṁñaṁ viśodhaye ।।</p>
<p><a class='mc' id='309' data-uid='pdhp309'></a><span class='metre'>⏑ ⏑ − − । ⏑ − − − ।। ⏑ ⏑ − − । ⏑ − ⏑ −<br></span> na paresaṁ vilomāni na paresaṁ katā ’kataṁ ।<br>
<span class='metre'>− ⏑ − − । ⏑ − − − ।। ⏑ − ⏑ ⏑ । ⏑ − ⏑ −<br></span> āttanā ye aveccheyā katāni akatāni ca ।।</p>
<p><a class='mc' id='310' data-uid='pdhp310'></a><span class='metre'>⏑ ⏑ − − । ⏑ − − − ।। ⏑ ⏑ − − । ⏑ − ⏑ −<br></span> na paresaṁ vilomāni na paresaṁ samāsamaṁ ।<br>
<span class='metre'>− ⏑ − − । ⏑ − − − ।। ⏑ − ⏑ ⏑ । ⏑ − ⏑ −<br></span> āttanā ye aveccheyā samāni viṣamāṇi ca ।।</p>
<p><a class='mc' id='311' data-uid='pdhp311'></a><span class='metre'>− − − − । ⏑ − − − ।। − − − − । ⏑ − ⏑ −<br></span> āttānañ ce priyaṁ ñāyyā rakkheyā naṁ surakkhitaṁ ।<br>
<span class='metre'>⏑ − − ⏑ । ⏑ − − − ।। ⏑ − − ⏑ । ⏑ − ⏑ −<br></span> na etaṁ sulabhaṁ hoti sukhaṁ dukkatakāriṇāṁ ।।</p>
<p><a class='mc' id='312' data-uid='pdhp312'></a><span class='metre'>− − − − । ⏑ − − − ।। − − − − । ⏑ − ⏑ −<br></span> āttānaṁ ce priyaṁ ñāyyā rakkheyā naṁ surakkhitaṁ ।<br>
<span class='metre'>− ⏑ ⏑ ⏑ ⏑ । − ,− − − ।। ⏑ ⏑ − − । ⏑ − ⏑ − 9 syllables<br></span>ttiṇṇam añataraṁ yāmānaṁ paṭijāggreya paṇḍito ।।</p>
<p><a class='mc' id='313' data-uid='pdhp313'></a><span class='metre'>− − ⏑ − । − ⏑ − − ।। − ⏑ − − । ⏑ − ⏑ − ravipulā<br></span>ekāsanaṁ ekaśeyaṁ ekacar<sup>i</sup>yām atandrito ।<br>
<span class='metre'>− − ⏑ ⏑ । ⏑ − − − ।। ⏑ − − ⏑ । ⏑ − ⏑ −<br></span> eko ramayam āttānaṁ vanānte ramitā siyā ।।</p>
<p><a class='mc' id='314' data-uid='pdhp314'></a><span class='metre'>− − ⏑ − । ⏑ ⏑ ⏑ − ।। − − − − । ⏑ − ⏑ − navipulā<br></span>yo śāsanaṁ arahatāṁ ay<sup>i</sup>rāṇāṁ dhammajīvināṁ ।<br>
<span class='metre'>⏑ − − ⏑ । ⏑ − − − ।। − − − − । ⏑ − ⏑ −<br></span> paṭikrośati dummedho dṛṣṭiṁ niśśāya pāpikāṁ ।<br>
<span class='metre'>⏑ − ⏑ − । ⏑ − − − ।। ⏑ − − ⏑ । ⏑ − ⏑ −<br></span> karoti so tathāttānaṁ yathā naṁ biṣam icchati ।।</p>
<p><a class='mc' id='315' data-uid='pdhp315'></a><span class='metre'>− − ⏑ − । ⏑ ⏑ ⏑ − ।। − − − − । ⏑ − ⏑ − navipulā<br></span>yo śāsanaṁ arahatāṁ ay<sup>i</sup>rāṇāṁ dhammajīvināṁ ।<br>
<span class='metre'>⏑ − − ⏑ । ⏑ − − − ।। − − − ⏑ । ⏑ − ⏑ −<br></span> paṭikrośati dummedho dṛṣṭiṁ niśśaya pāpikāṁ ।<br>
<span class='metre'>⏑ − ⏑ − । ⏑ − − − ।। − ⏑ − − । ⏑ − ⏑ −<br></span> phalāni kaṇṭakasseva āttaghannāya phallati ।।</p>
<p><a class='mc' id='316' data-uid='pdhp316'></a><span class='metre'>− − ⏑ − । ⏑ ⏑ ⏑ − ।। − − − − । ⏑ − ⏑ − navipulā<br></span>āttānam eva paṭhamaṁ atthe dhaṁme niveśaye ।<br>
<span class='metre'>⏑ − ⏑ ⏑ । ⏑ − − − ।। − − − ⏑ । ⏑ − ⏑ −<br></span> athāṁñam anuśāseyā evaṁ hohi yathā ahaṁ ।।</p>
<p><a class='mc' id='317' data-uid='pdhp317'></a><span class='metre'>− − ⏑ − । ⏑ ⏑ ⏑ − ।। ⏑ ⏑ − − । ⏑ − ⏑ − navipulā<br></span>āttānam eva paṭhamaṁ paṭirūpe niyojaye ।<br>
<span class='metre'>⏑ − ⏑ ⏑ । ⏑ − − − ।। ⏑ ⏑ − ⏑ । ⏑ − ⏑ −<br></span> athāṁñam anuśāsanto na kiliśśati praṁñavā ।।</p>
<p><a class='mc' id='318' data-uid='pdhp318'></a><span class='metre'>− ⏑ − − । ⏑ − − − ।। ⏑ − ⏑ ⏑ । ⏑ − ⏑ −<br></span> āttanā ye tathā kay<sup>i</sup>rā yathāṁñam anuśāsaye ।<br>
<span class='metre'>⏑ − − ⏑ । ⏑ ⏑ − − ।। − − ⏑ ⏑ । ⏑ − ⏑ − savipulā<br></span>adānto vata dameyā āttā hi kira duddamo ।।</p>
<p><a class='mc' id='319' data-uid='pdhp319'></a><span class='metre'>− − ⏑ − । ⏑ − − − ।। − − ⏑ ⏑ । ⏑ − ⏑ −<br></span> āttā hi bhe varaṁ dānto yacchāyam itarā prajā ।<br>
<span class='metre'>− ⏑ − − । ⏑ − − − ।। ⏑ − − ⏑ । ⏑ − ⏑ −<br></span> āttadāntassa poṣassa sadā saṁyyatacāriṇo ।।</p>
<p><a class='mc' id='320' data-uid='pdhp320'></a><span class='metre'>− ⏑ − − । ⏑ − − − ।। ⏑ − − ⏑ । ⏑ − ⏑ −<br></span> neva devā na gandhabbā na māro saha brahmuṇā ।<br>
<span class='metre'>⏑ − ⏑ ⏑ । ⏑ − − − ।। − ⏑ − − । ⏑ − ⏑ −<br></span> jitaṁ apajitaṁ kay<sup>i</sup>rā tattharūpassa jantuno ।।</p>
<p><a class='mc' id='321' data-uid='pdhp321'></a><span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> āttā hi āttano nātho ko hi nātho paro siyā ।<br>
<span class='metre'>− ⏑ − ⏑ । ⏑ − − − ।। − − ⏑ ⏑ । ⏑ − ⏑ −<br></span> āttanā hi sucinnena nāthaṁ labhati dullabhaṁ ।।</p>
<p><a class='mc' id='322' data-uid='pdhp322'></a><span class='metre'>− − ⏑ − । ⏑ − − − ।। − − ⏑ − । ⏑ − ⏑ −<br></span> āttā hi āttano nātho āttā hi āttano gatī ।<br>
<span class='metre'>− − − ⏑ । ⏑ − − − ।। − − − − । ⏑ − ⏑ −<br></span> tassā saṁyyamayā ’ttānaṁ aśśaṁ bhadraṁ va vāṇijo ।।</p>
<p><a class='mc' id='323' data-uid='pdhp323'></a><span class='metre'>− − ⏑ − । ⏑ ⏑ ⏑ − ।। − ⏑ ⏑ ⏑ । ⏑ − ⏑ − navipulā<br></span>āttānam eva damaye aśśasugatiyā sadā ।<br>
<span class='metre'>− ⏑ − ⏑ । ⏑ − − − ।। ⏑ − ⏑ ⏑ । ⏑ − ⏑ −<br></span> daṁma śaṁma ujjuṁ hohi tato akuṭilo bhava ।।<br>
<span class='metre'>⏑ − − − । ⏑ − − − ।। ⏑ ⏑ − − । ⏑ ⏑ ⏑ −<br></span> tato dānto sukhī hohi anupādāya nivṛto ।</p>
<p><a class='mc' id='324' data-uid='pdhp324'></a><span class='metre'>− ⏑ − − । ⏑ − − − ।। ⏓ ⏓ ⏑ − − । ⏑ − ⏑ −<br></span> āttanā codayā ’ttānaṁ parimaśāttānam āttanā ।<br>
<span class='metre'>− − ⏑ − । − ⏑ ⏑ − ।। ⏑ − − − । ⏑ − ⏑ − bhavipulā<br></span>so āttagutto satimā sukhaṁ bhikkhū vihāhisi ।</p>
<p><a class='mc' id='325' data-uid='pdhp325'></a><span class='metre'>− ⏑ − − । ⏑ − − − ।। ⏑ ⏑ − ⏑ । ⏑ − ⏑ −<br></span> āttadātthaṁ parātthena bahunā pi na hāpaye ।<br>
<span class='metre'>− ⏑ − − । ⏑ − − − ।। ⏑ − ⏑ ⏑ । ⏑ − ⏑ −<br></span> āttadātthaṁ paraṁ ñāttā sadātthaparamo siyā ।।</p>
<p><a class='mc' id='326' data-uid='pdhp326'></a><span class='metre'>− − ⏑ − । − ,⏑ ⏑ । − ⏑ − − ।। ⏑ − ⏑ − । − ,⏑ ⏑ । − ⏑ − − Triṣṭubh × 2<br></span>nevāttaheto na parassa heto na saggam icche na dhanaṁ na rāṣṭaṁ ।<br>
<span class='metre'>− − ⏑ − । − ⏑ ,⏑ । − ⏑ − ⏑ − ।। − − ⏑ − ,। − ⏑ − । − ⏑ − ⏑ − Jagatī × 2<br></span>necche adhammeṇa samṛddhim āttano so śīlavā praṁñavā dhāṁmiko siyā ।।</p>
</blockquote>
<p class='endsection'>Āttavarggaḥ<br>
Attavaggo</p>
<footer>
<p><span class='author'>Margaret Cone</span></p>
<p><cite class='book' translate='no'>Patna Dharmapada</cite> (1989)</p>
<p>Dr. Cone’s text has been reproduced with the kind consent of The Pali Text Society, Oxford, England</p>
<p>Dr. Cone’s text has been reproduced from the Journal of the Pali Text Society, Volume XIII (1989), pp. 101–217. Cone’s text has been reproduced as printed as close as possible.</p>
<p>With Pāḷi Parallels, Metrical Commentary, Notes and Indexes compiled by Ānandajoti Bhikkhu (2007): <a href='http://www.ancient-buddhist-texts.net/Buddhist-Texts/C5-Patna/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
