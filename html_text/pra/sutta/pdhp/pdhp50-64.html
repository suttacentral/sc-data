<!DOCTYPE html>
<html>
<head>
<meta charset='UTF-8'>
<meta name='author' content='Margaret Cone'>
<title></title>
</head>
<body>
<article id='pdhp50-64' lang='pra'>
<header>
<ul>
<li class='division'>Patna Dharmapada</li>
</ul>
<h1>4. Bhikṣu</h1>
</header>
<blockquote class='gatha'>
<p><a class='ref cone' id='cone50' data-uid='pdhp50'>Cone 50</a><span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> sabbattha saṁvaro sādhu sādhu sabbattha saṁvaro ।<br>
<span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> sabbattha saṁvṛto bhikkhū sabbadukkhā pramuccati ।।</p>
<p><a class='ref cone' id='cone51' data-uid='pdhp51'>Cone 51</a><span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> kāyena samvaro sādhu sādhu vācāya saṁvaro ।<br>
<span class='metre'>⏓ ⏓ − ⏑ − । ⏑ − − − ।। − ⏑ − − । ⏑ − ⏑ −<br></span> manasā pi saṁvaro sādhu sādhu sabbattha saṁvaro ।<br>
<span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> sabbattha saṁvṛto bhikkhū sabbadukkhā pramuccati ।।</p>
<p><a class='ref cone' id='cone52' data-uid='pdhp52'>Cone 52</a><span class='metre'>− ⏑ − ⏑ ⏑ । − ⏑ − ⏑ − ।। − − − ⏑ ⏑ । − ⏑ − ⏑ − Vaitālīya × 2<br></span>hastasaṁyyato pādasaṁyyato vācāsaṁyyato saṁvṛtendriyo ।।<br>
<span class='metre'>− − ⏑ ⏑ । − ⏑ − ⏑ − ।। − − − ⏑ ⏑ । − ⏑ − ⏑ − − Vaitālīya / Opacchandasaka<br></span>ajjhattarato samāhito eko saṁtuṣito tam āhu bhikkhuṁ ।</p>
<p><a class='ref cone' id='cone53' data-uid='pdhp53'>Cone 53</a><span class='metre'>− ⏑ − − । − ⏑ − − ।। − ⏑ − ⏑ । ⏑ − ⏑ − ravipulā<br></span>śāntakāyo śāntacitto śāntavā susamāhito ।।<br>
<span class='metre'>− ⏑ − − । ⏑ − − − ।। ⏑ ⏑ − − । ⏑ − ⏑ −<br></span> vāntalokāmiṣo bhikkhū upaśānto ti vuccati ।</p>
<p><a class='ref cone' id='cone54' data-uid='pdhp54'>Cone 54</a><span class='metre'>− ⏑ − − । ⏑ − − − ।। − − − − । ⏑ − ⏑ −<br></span> yo mukhe saṁyyato bhikkhū mantābhāṣī anuddhato ।।<br>
<span class='metre'>− − − − । ⏑ − − − ।। ⏑ ⏑ − − । ⏑ − ⏑ −<br></span> atthaṁ dhammañ ca deśeti madhuraṁ tassa bhāṣitaṁ ।</p>
<p><a class='ref cone' id='cone55' data-uid='pdhp55'>Cone 55</a><span class='metre'>− − − − । ⏑ − − − ।। − − − ⏑ । ⏑ − ⏑ −<br></span> saṁ lābhaṁ nātimaṁñeyā nā ’ṁñesaṁ prihayaṁ care ।।<br>
<span class='metre'>− − − ⏑ । ⏑ − − − ।। ⏑ − − − । ⏑ − ⏑ −<br></span> aṁñesaṁ prihayaṁ bhikkhū samādhin nādhigacchati ।</p>
<p><a class='ref cone' id='cone56' data-uid='pdhp56'>Cone 56</a><span class='metre'>− ⏑ − − । ⏑ − − − ।। − − − − । ⏑ − ⏑ −<br></span> appalābho pi ce bhikkhū saṁ lābhaṁ nātimaṁñati ।।<br>
<span class='metre'>− − − − । ⏑ − − − ।। − − − − । ⏑ − ⏑ −<br></span> taṁ ve devā praśaṁsanti śuddhājīviṁ atandritaṁ ।।</p>
<p><a class='ref cone' id='cone57' data-uid='pdhp57'>Cone 57</a><span class='metre'>− ⏑ − ⏑ । ⏑ − − − ।। − − − ⏑ । ⏑ − ⏑ −<br></span> siñca bhikkhu imāṁ nāvāṁ sittā te laghu hehiti ।<br>
<span class='metre'>− − − − । ⏑ − − − ।। ⏑ − − − । ⏑ − ⏑ −<br></span> hettā rāgañ ca dosaṁ ca tato nibbāṇam ehisi ।।</p>
<p><a class='ref cone' id='cone58' data-uid='pdhp58'>Cone 58</a><span class='metre'>⏑ − ⏑ − । − ⏑ ⏑ − ।। ⏑ ⏑ − ⏑ । ⏑ − ⏑ − bhavipulā<br></span>udāggracitto sumano adhibhūya priyā ’priyaṁ ।।<br>
<span class='metre'>⏑ − − − । ⏑ ⏑ ⏑ − ।। ⏑ − − − । ⏑ − ⏑ − navipulā<br></span>tato prāmojjabahulo sato bhikkhū parivraje ।</p>
<p><a class='ref cone' id='cone59' data-uid='pdhp59'>Cone 59</a><span class='metre'>− − ⏑ − । − ,<span class='unclear'>−</span> − − ।। ⏑ − − − । ⏑ − ⏑ − mavipulā<br></span>mettāvihārī bhikkhū prasanno buddhaśāsane ।।<br>
<span class='metre'>⏑ ⏑ − ⏑ । ⏑ − − − ।। − − − ⏑ । ⏑ − ⏑ −<br></span> paṭivijjhi padaṁ śāntaṁ saṁkhāropaśamaṁ sukhaṁ ।<br>
<span class='metre'>− − ⏑ − । − ,− − − ।। − − − − । ⏑ − ⏑ − mavipulā<br></span>dṛṣṭe va dhamme nibbāṇaṁ yogacchemaṁ anuttaraṁ ।।</p>
<p><a class='ref cone' id='cone60' data-uid='pdhp60'>Cone 60</a><span class='metre'>− − − − । ⏑ − − − ।। − ⏑ − − । ⏑ − ⏑ −<br></span> suṁñā ’gāraṁ praviṣṭassa śāntacittassa bhikkhuṇo ।<br>
<span class='metre'>⏑ − ⏑ − । ⏑ − − − ।। − − − − । ⏑ − ⏑ −<br></span> amānuṣā ratī hoti sammaṁ dhammaṁ vipaśśato ।।</p>
<p><a class='ref cone' id='cone61' data-uid='pdhp61'>Cone 61</a><span class='metre'>⏑ − ⏑ − । − ⏑ ⏑ − ।। − − − ⏑ । ⏑ − ⏑ − bhavipulā<br></span>yathā yathā sammasati khandhānām udayavyayaṁ ।<br>
<span class='metre'>⏓ ⏓ − − − । ⏑ − − − ।। ⏓ ⏓ − − − । ⏑ − ⏑ −<br></span> labhate cittassa prāmojjaṁ amatā hetaṁ vijānato ।।</p>
<p><a class='ref cone' id='cone62' data-uid='pdhp62'>Cone 62</a><span class='metre'>− ⏑ − ⏑ । ⏑ − − − ।। − − − ⏑ । ⏑ − ⏑ −<br></span> nāsti jhānam apraṁñassa praṁñā nāsti ajhāyato ।<br>
<span class='metre'>− ⏑ − − । ⏑ − − − ।। ⏑ − − − । ⏑ − ⏑ −<br></span> yamhi jhānañ ca praṁñā ca sa ve nibbāṇasantike ।।</p>
<p><a class='ref cone' id='cone63' data-uid='pdhp63'>Cone 63</a><span class='metre'>− − ⏑ − । − ⏑ ⏑ − ।। ⏑ ⏑ − − । ⏑ − ⏑ − bhavipulā<br></span>tatthāyam ādī bhavati iha praṁñassa bhikkhuṇo ।<br>
<span class='metre'>− ⏑ ⏑ − । − ,− − − ।। − ⏑ − − । ⏑ − ⏑ − mavipulā<br></span>indriyagottī sāntoṣṭī prātimokkhe ca saṁvaro ।।</p>
<p><a class='ref cone' id='cone64' data-uid='pdhp64'>Cone 64</a><span class='metre'>− − ⏑ − । ⏑ − − − ।। − − − − । ⏑ − ⏑ −<br></span> mitte bhajetha kallāṇe śuddhājīvī atandrito ।<br>
<span class='metre'>⏑ ⏑ − ⏑ । ⏑ − − − ।। − − ⏑ ⏑ । ⏑ − ⏑ −<br></span> paṭisandharavaṭṭi ssa ācārakuśalo siyā ।<br>
<span class='metre'>⏑ − − − । ⏑ ⏑ ⏑ − ।। ⏑ − − − । ⏑ − ⏑ − navipulā<br></span>tato prāmojjabahulo sato bhikkhū parivraje ।।</p>
</blockquote>
<p class='endsection'>Bhikṣuvarggaḥ<br>
Bhikkhuvaggo</p>
<footer>
<p><span class='author'>Margaret Cone</span></p>
<p><cite class='book' translate='no'>Patna Dharmapada</cite> (1989)</p>
<p>Dr. Cone’s text has been reproduced with the kind consent of The Pali Text Society, Oxford, England</p>
<p>Dr. Cone’s text has been reproduced from the Journal of the Pali Text Society, Volume XIII (1989), pp. 101–217. Cone’s text has been reproduced as printed as close as possible.</p>
<p>With Pāḷi Parallels, Metrical Commentary, Notes and Indexes compiled by Ānandajoti Bhikkhu (2007): <a href='http://www.ancient-buddhist-texts.net/Buddhist-Texts/C5-Patna/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
