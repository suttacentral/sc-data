<!DOCTYPE html>
<html>
<head>
<meta charset='UTF-8'>
<meta name='author' content='Margaret Cone'>
<title></title>
</head>
<body>
<article id='pdhp34-49' lang='pra'>
<header>
<ul>
<li class='division'>Patna Dharmapada</li>
</ul>
<h1>3. Brāhmaṇa</h1>
</header>
<blockquote class='gatha'>
<p><a class='mc' id='34' data-uid='pdhp34'></a><span class='metre'>− ⏑ − − । ⏑ − − − ।। ⏑ − ⏑ ⏑ । ⏑ − ⏑ −<br></span> chinna sūtraṁ parākrāmma bhavaṁ praṇuda brāhmaṇa ।<br>
<span class='metre'>− − − − । ⏑ − − − ।। ⏑ ⏑ ⏑ − । ⏑ − ⏑ −<br></span> saṁkhārāṇāṁ khayaṁ ñāttā akathaso si brāhmaṇa ।।</p>
<p><a class='mc' id='35' data-uid='pdhp35'></a><span class='metre'>− ⏑ − − । ⏑ − − − ।। − − ⏑ ⏑ । ⏑ − ⏑ −<br></span> yamhi dhammaṁ vijāneyā vṛddhamhi daharamhi vā ।<br>
<span class='metre'>− − ⏑ − । ⏑ − − − ।। − ⏑ − − । ⏑ − ⏑ −<br></span> sakkacca naṁ namasseyā aggihotraṁ va brāhmaṇo ।।</p>
<p><a class='mc' id='36' data-uid='pdhp36'></a><span class='metre'>− ⏑ − − । ⏑ − − − ।। − ⏑ − − । ⏑ − ⏑ −<br></span> yamhi dhammaṁ vijāneyā sammasaṁbuddhadeśitaṁ ।<br>
<span class='metre'>⏑ − ⏑ ⏑ । ⏑ − − − ।। − ⏑ − − । ⏑ − ⏑ −<br></span> tam eva apacāyeyā aggihotraṁ va brāhmaṇo ।।</p>
<p><a class='mc' id='37' data-uid='pdhp37'></a><span class='metre'>⏑ ⏑ − ⏑ । ⏑ − − − ।। ⏑ − − − । ⏑ − ⏑ −<br></span> na jaṭāhi na gotreṇa na jāccā hoti brāhmaṇo ।<br>
<span class='metre'>− ⏑ − ⏑ । ⏑ − − − ।। ⏑ − − − । ⏑ − ⏑ −<br></span> yo tu bāhati pāpāni aṇutthūlāni sabbaśo ।।<br>
<span class='metre'>− ⏑ − − । ⏑ − − − ।। − ⏑ − ⏑ । ⏑ − ⏑ −<br></span> bāhanā eva pāpānāṁ brahmaṇo ti pravuccati ।</p>
<p><a class='mc' id='38' data-uid='pdhp38'></a><span class='metre'>− − − ⏑ । ⏑ − − − ।। − − − ⏑ । ⏑ − ⏑ −<br></span> vārī pukkharapatte vā ārāgre-r-iva sāsavo ।।<br>
<span class='metre'>− ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> yo na lippati kāmesu tam ahaṁ brūmi brāhmaṇaṁ ।</p>
<p><a class='mc' id='39' data-uid='pdhp39'></a><span class='metre'>⏓ ⏓ − ⏑ ⏑ । ⏑ − − − ।। − ⏑ − − । ⏑ − ⏑ −<br></span> udayaṁ tapati ādicco ratrim ābhāti candramā ।।<br>
<span class='metre'>− − − − । ⏑ − ⏓ ⏓ − ।। − − ⏑ ⏑ । ⏑ − ⏑ −<br></span> sannaddho khattiyo tapati jhāyiṁ tapati brāhmaṇo ।।<br>
<span class='metre'>⏑ ⏑ − − । ⏑ − − − ।। − − ⏑ ⏑ । ⏑ − ⏑ −<br></span> atha sabbe ahorātte buddho tapati tejasā ।।</p>
<p><a class='mc' id='40' data-uid='pdhp40'></a><span class='metre'>− ⏑ − ⏑ । ⏑ − − − ।। − − − − । ⏑ − ⏑ −<br></span> yassa pāram apāram vā pārāpāraṁ na vijjati ।<br>
<span class='metre'>− − ⏑ − । ⏑ − − − ।। ⏑ ⏑ − − । ⏑ − ⏑ −<br></span> vītajjaraṁ visaṁyuttaṁ tam ahaṁ brūmi brāhmaṇaṁ ।।</p>
<p><a class='mc' id='41' data-uid='pdhp41'></a><span class='metre'>⏑ − ⏑ − । ⏑ − − − ।। − ⏑ − − । ⏑ − ⏑ −<br></span> yadā dayesu dhammesu pāragū hoti brāhmaṇo ।<br>
<span class='metre'>⏑ − ⏑ − । − − − − ।। − − − − । ⏑ − ⏑ − mavipulā<br></span>athassa sabbe saṁyogā atthaṁ gacchanti jānato ।।</p>
<p><a class='mc' id='42' data-uid='pdhp42'></a><span class='metre'>⏑ ⏑ − − । ⏑ − − − ।। − ⏑ − ⏑ । ⏑ − ⏑ −<br></span> sa khu so khīṇasaṁyogo khīṇamānapunabbhavo ।<br>
<span class='metre'>− − ⏑ − । − ,− − − ।। − − ⏓ ⏓ − । ⏑ − ⏑ − mavipulā<br></span>saṁghāvasevī dhammaṭṭho saṁghaṁ na upeti vedagū ।।</p>
<p><a class='mc' id='43' data-uid='pdhp43'></a><span class='metre'>⏑ − ⏑ − । − ⏑ ⏑ − ।। ⏑ − − ⏑ । ⏑ − ⏑ − bhavipulā<br></span>akakkaśiṁ vinnapaṇiṁ girāṁ saccam udīraye ।<br>
<span class='metre'>− ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> tāya nābhiṣape kaṁci tam ahaṁ brūmi brāhmaṇaṁ ।।</p>
<p><a class='mc' id='44' data-uid='pdhp44'></a><span class='metre'>⏑ − − − । ⏑ − − − ।। ⏑ ⏑ − − । ⏑ − ⏑ −<br></span> asaṁsaṭṭhaṁ gṛhaṭṭhehi anagārehi cūbhayaṁ ।<br>
<span class='metre'>⏑ − ⏑ − । − − − − ।। ⏑ ⏑ − − । ⏑ − ⏑ − mavipulā<br></span>anokasāriṁ appicchaṁ tam ahaṁ brūmi brāhmaṇaṁ ।।</p>
<p><a class='mc' id='45' data-uid='pdhp45'></a><span class='metre'>− ⏑ − − । ⏑ − − − ।। ⏑ ⏑ − − । ⏑ − ⏑ −<br></span> yassa kāyena vācāya manasā nāsti dukkataṁ ।<br>
<span class='metre'>− ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> saṁvṛtaṁ trisu ṭṭhāṇesu tam ahaṁ brūmi brāhmaṇaṁ ।।</p>
<p><a class='mc' id='46' data-uid='pdhp46'></a><span class='metre'>− − ⏑ − । ⏑ ⏑ ⏑ − ।। − ⏑ − − । ⏑ − ⏑ − navipulā<br></span>mā brāhmaṇassa prahare nāssa mucceya brāhmaṇo ।<br>
<span class='metre'>− − ⏑ − । ⏑ − − − ।। − ⏑ − ⏑ । ⏑ − ⏑ −<br></span> dhī brāhmaṇassa hantāraṁ ya ssa vā su na muccati ।।</p>
<p><a class='mc' id='47' data-uid='pdhp47'></a><span class='metre'>− ⏑ − ⏑ । ⏑ − − − ।। − − − − । ⏑ − ⏑ −<br></span> mātaraṁ paṭhamaṁ hantā rājānaṁ do ca khattiye ।<br>
<span class='metre'>− − − ⏑ । ⏑ − − − ।। ⏓ ⏓ − ⏑ ⏑ । ⏑ − ⏑ −<br></span> rāṣṭaṁ sānucaraṁ hantā anigho carati brāhmaṇo ।।</p>
<p><a class='mc' id='48' data-uid='pdhp48'></a><span class='metre'>− − ⏑ − । − ,− − − ।। − − − − । ⏑ − ⏑ − mavipulā<br></span>gambhīrapraṁñaṁ medhāviṁ māggā ’māggassa kovidaṁ ।<br>
<span class='metre'>− ⏑ − ⏑ । ⏑ − − − ।। ⏑ ⏑ − − । ⏑ − ⏑ −<br></span> uttamāttham anuprāttaṁ tam ahaṁ brūmi brāhmaṇaṁ ।।</p>
<p><a class='mc' id='49' data-uid='pdhp49'></a><span class='metre'>− − ⏑ ⏑ । ⏑ − − − ।। ⏑ ⏑ − − । ⏑ − ⏑ −<br></span> jhāyiṁ virajam āsīnaṁ katakiccaṁ anāsavaṁ ।<br>
<span class='metre'>− ⏑ − − । ⏑ − − − ।। ⏑ ⏑ − − । ⏑ − ⏑ −<br></span> uttamātthaṁ anuprāttaṁ tam ahaṁ brūmi brāhmaṇaṁ ।।</p>
</blockquote>
<p class='endsection'>Brāhmaṇavarggaḥ<br>
Brāhmaṇavaggo</p>
<footer>
<p><span class='author'>Margaret Cone</span></p>
<p><cite class='book' translate='no'>Patna Dharmapada</cite> (1989)</p>
<p>Dr. Cone’s text has been reproduced with the kind consent of The Pali Text Society, Oxford, England</p>
<p>Dr. Cone’s text has been reproduced from the Journal of the Pali Text Society, Volume XIII (1989), pp. 101–217. Cone’s text has been reproduced as printed as close as possible.</p>
<p>With Pāḷi Parallels, Metrical Commentary, Notes and Indexes compiled by Ānandajoti Bhikkhu (2007): <a href='http://www.ancient-buddhist-texts.net/Buddhist-Texts/C5-Patna/index.htm'>http://www.ancient-buddhist-texts.net/</a>.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
