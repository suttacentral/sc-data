<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu9' lang='san'>
<header>
<ul>
<li class='division'>Mahāvastu</li>
</ul>
<h1>9. The Second Bhūmi</h1>
</header>
<blockquote class='gatha'>
<p><a class='ref sc' id='sc1' href='#sc1'>SC 1</a>tataś ca kāśyapasthaviraḥ mahākātyāyanam abravīt* |<br>
nirdiṣṭā prathamā bhūmi mahāsatva manoramā ||</p>
<p><a class='ref sc' id='sc2' href='#sc2'>SC 2</a>dvitīyāṃ saṃkramantānāṃ bhūmiṃ naravarātmajā |<br>
kiṃ cittaṃ bodhisattvānāṃ jāyate samanantaraṃ ||</p>
<p><a class='ref sc' id='sc3' href='#sc3'>SC 3</a>ke ca adhyāśayā santi dvitīyāyāṃ jinātmaja |<br>
bhūmiṃ tāṃ bodhisatvānāṃ yathābhūtam udīrayed iti ||</p>
<p><a class='ref sc' id='sc4' href='#sc4'>SC 4</a>tataḥ kātyāyanaḥ sthaviraḥ kāśyapam idam abravīt* |<br>
nirdeśaṃ bodhisatvānāṃ kīrtayiṣye manoramaṃ ||</p>
<p><a class='ref sc' id='sc5' href='#sc5'>SC 5</a><a class='ref sen' id='sen1.85' href='#sen1.85'>Sen 1.85</a> dvitīyāṃ saṃkramantānāṃ prathamato ’nujāyate |<br>
aratī bodhisatvānāṃ bhaveṣv iti na saṃśayaṃ ||</p>
</blockquote>
<p><a class='ref sc' id='sc6' href='#sc6'>SC 6</a>bodhisatvānāṃ bho jinaputra dvitīyāyāṃ bhūmau vartamānānāṃ ime adhyāśayā bhavanti | tadyathā kalyāṇādhyāśayā bhavanti snigdhādhyāśayāś ca bhavanti madhurādhyāśayāś ca bhavanti tīkṣṇādhyāśayāś ca bhavanti vipulādhyāśayāś ca bhavanti vicitrādhyāśayāś ca bhavanti gambhīrādhyāśayāś ca bhavanti aparyādinnādhyāśayāś ca bhavanti anupahatādhyāśayāś ca bhavanti asādhāraṇādhyāśayāś ca bhavanti unnatādhyāśayāś ca bhavanti akṛpaṇādhyāśayāś ca bhavanti anivartādhyāśayāś ca bhavanti akṛtrimādhyāśayāś ca bhavanti śuddhādhyāśayāś ca bhavanti dṛḍhādhyāśayāś ca bhavanti svabhāvādhyāśayāś ca bhavanti tṛptādhyāśayāś ca bhavanti pudgalādhyāśayāś ca bhavanti anantādhyāśayāś ca bhavanti ||</p>
<p><a class='ref sc' id='sc7' href='#sc7'>SC 7</a>kathaṃ bho dhutadharmadhara bodhisatvāḥ kalyāṇādhyāśayāḥ bhavanti || ucyate ||</p>
<blockquote class='gatha'>
<p><a class='ref sc' id='sc8' href='#sc8'>SC 8</a>buddhe dharme ca saṃghe ca na kāṃkṣanti kathaṃcana |<br>
iti adhyāśayas teṣāṃ kalyāṇa upadiśyate ||</p>
</blockquote>
<p><a class='ref sc' id='sc9' href='#sc9'>SC 9</a>kathaṃ bho dhutadharmadhara bodhisatvāḥ snigdhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc10' href='#sc10'>SC 10</a>aṅgeṣu chidyamāneṣu manas teṣāṃ na kupyate |<br>
evam adhyāśayas teṣāṃ snigdhamṛdūpadiśyate ||</p>
</blockquote>
<p><a class='ref sc' id='sc11' href='#sc11'>SC 11</a>kathaṃ ca bho dhutadharmadhara bodhisatvāḥ madhurādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc12' href='#sc12'>SC 12</a><a class='ref sen' id='sen1.86' href='#sen1.86'>Sen 1.86</a> antaḥkuśalakarmāṇi sevanti puruṣottamāḥ |<br>
evam adhyāśayā madhurā bhavanti dhutabuddhinām iti ||</p>
</blockquote>
<p><a class='ref sc' id='sc13' href='#sc13'>SC 13</a>kathaṃ bho dhutadharmadhara bodhisatvāḥ tīkṣṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc14' href='#sc14'>SC 14</a>budhyanty āśayasaṃyuktā loke lokottare tathā |<br>
evam adhyāśayā tīkṣṇā bhavanti śuddhakarmaṇām iti ||</p>
</blockquote>
<p><a class='ref sc' id='sc15' href='#sc15'>SC 15</a>kathaṃ ca bho dhutadharmadhara bodhisatvā vipulādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc16' href='#sc16'>SC 16</a>sarvabhūtāna hitārthaṃ saṃcinonti śubhaṃ bahuṃ |<br>
evam adhyāśayā vipulā bhavanti paramarṣiṇām iti ||</p>
</blockquote>
<p><a class='ref sc' id='sc17' href='#sc17'>SC 17</a>kathaṃ bho dhutadharmadhara bodhisatvā vicitrādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc18' href='#sc18'>SC 18</a>vicitrāṇi manojñāṇi denti dānāny amatsarāḥ |<br>
evam adhyāśayā vicitrā bhavanty uttamadarṣinām iti ||</p>
</blockquote>
<p><a class='ref sc' id='sc19' href='#sc19'>SC 19</a>kathaṃ ca bho dhutadharmadhara bodhisatvā aparyādinnādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc20' href='#sc20'>SC 20</a>aparyādinnacittās te prativedhaparākramāḥ |<br>
evam adhyāśayas teṣām aparyādinna ucyate ||</p>
</blockquote>
<p><a class='ref sc' id='sc21' href='#sc21'>SC 21</a>kathaṃ ca bho dhutadharmadhara bodhisatvā anupahatādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc22' href='#sc22'>SC 22</a>na te śakyanti saṃhartuṃ duṣṭacittena kenacit* |<br>
evam adhyāśayas teṣāṃ na jātu upahanyate ||</p>
</blockquote>
<p><a class='ref sc' id='sc23' href='#sc23'>SC 23</a><a class='ref sen' id='sen1.87' href='#sen1.87'>Sen 1.87</a> kathaṃ ca bho dhutadharmadhara bodhisatvā asādhāraṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc24' href='#sc24'>SC 24</a>yaṃ nānyaḥ praṇidhiḥ kaścit* evaṃ satvasyopajāyate |<br>
sarvasatvasukhārthāya tad asādhāraṇaṃ vidur iti ||</p>
</blockquote>
<p><a class='ref sc' id='sc25' href='#sc25'>SC 25</a>kathaṃ ca bho dhutadharmadhara bodhisatvā unnatādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc26' href='#sc26'>SC 26</a>aparatīrthikamataṃ śrutvāvajñā pratiṣṭhate |<br>
unnatādhyāśayās tena narasiṃhā bhavanti te ti ||</p>
</blockquote>
<p><a class='ref sc' id='sc27' href='#sc27'>SC 27</a>kathaṃ ca bho dhutadharmadhara bodhisatvā akṛpaṇādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc28' href='#sc28'>SC 28</a>na kāmaguṇabhogārthaṃ saṃcinvanti śubhaṃ vidūḥ |<br>
tataś cākṛpaṇās teṣāṃ bhavanty adhyāśayā sadeti ||</p>
</blockquote>
<p><a class='ref sc' id='sc29' href='#sc29'>SC 29</a>kathaṃ ca bho dhutadharmadhara bodhisatvā anivartiyādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc30' href='#sc30'>SC 30</a>kāmaiḥ te nāvakīryante buddhatve kṛtaniścayāḥ |<br>
tenānivartiyās teṣām adhyāśayā iti smṛtāḥ ||</p>
</blockquote>
<p><a class='ref sc' id='sc31' href='#sc31'>SC 31</a>kathaṃ ca bho dhutadharmadhara bodhisatvā akṛtrimādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc32' href='#sc32'>SC 32</a>vaśi pratyekabuddhānāṃ na spṛhenti kathaṃcana |<br>
evaṃ cākṛtrimo bhavati teṣām adhyāśayaḥ sadeti ||</p>
</blockquote>
<p><a class='ref sc' id='sc33' href='#sc33'>SC 33</a>kathaṃ ca bho dhutadharmadhara bodhisatvāḥ śuddhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc34' href='#sc34'>SC 34</a><a class='ref sen' id='sen1.88' href='#sen1.88'>Sen 1.88</a> lābhasatkāram utsṛjya paramārthābhikāṃkṣiṇo |<br>
śuddha adhyāśayas teṣām ity evam upadiśyate ||</p>
</blockquote>
<p><a class='ref sc' id='sc35' href='#sc35'>SC 35</a>kathaṃ ca bho dhutadharmadhara bodhisatvā dṛḍhādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc36' href='#sc36'>SC 36</a>na saṃharanti vīriyaṃ dharme lokair abhidrutā |<br>
evam adhyāśayās teṣāṃ dṛḍhā santi maharṣiṇām iti ||</p>
</blockquote>
<p><a class='ref sc' id='sc37' href='#sc37'>SC 37</a>kathaṃ ca bho dhutadharmadhara bodhisatvāḥ svabhāvādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc38' href='#sc38'>SC 38</a>mūrchitās te na bhuṃjanti parānnāny avasrutā |<br>
svabhāvādhyāśayas teṣām evam ārya praśaṃsyate ti ||</p>
</blockquote>
<p><a class='ref sc' id='sc39' href='#sc39'>SC 39</a>kathaṃ ca bho dhutadharmadhara bodhisatvāḥ tṛptādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc40' href='#sc40'>SC 40</a>nātra prasyandanti kāmeṣu niṣkramyābhiratāḥ sadā |<br>
evam adhyāśayo tṛpto bodhisatve praśaṃsyate ti ||</p>
</blockquote>
<p><a class='ref sc' id='sc41' href='#sc41'>SC 41</a>kathaṃ ca bho dhutadharmadhara bodhisatvāḥ pudgalādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc42' href='#sc42'>SC 42</a>svayaṃbhūsarvadarśitvam abhikāṅkṣanti paṇḍitāḥ |<br>
pudgalādhyāśayā bhavanti caivam apratimā dhruvāḥ ||</p>
</blockquote>
<p><a class='ref sc' id='sc43' href='#sc43'>SC 43</a><a class='ref sen' id='sen1.89' href='#sen1.89'>Sen 1.89</a> kathaṃ ca bho dhutadharmadhara bodhisatvā anantādhyāśayā bhavanti || ucyate ||</p>
<blockquote class='gatha'>
<p><a class='ref sc' id='sc44' href='#sc44'>SC 44</a>na prārthayanti mahābhogān adānaguṇasaṃpadā |<br>
anantādhyāśayāś caivaṃ bhavanti puruṣottamā iti ||</p>
<p><a class='ref sc' id='sc45' href='#sc45'>SC 45</a>sarvehi etehi viṃśadbhiḥ sarvadharmaviśāradā |<br>
samanvitā satpuruṣā śubhair adhyāśayair varā iti ||</p>
</blockquote>
<p><a class='ref sc' id='sc46' href='#sc46'>SC 46</a>imehi khalu bho dhutadharmadhara bodhisatvā viṃśadbhir adhyāśayaiḥ samanvāgatā bhavantīti ||</p>
<p><a class='ref sc' id='sc47' href='#sc47'>SC 47</a>evam ukte āyuṣmān mahākāśyapa āyuṣmantaṃ mahākātyāyanam uvāca || katihi bho jinaputra ākārehi bodhisatvā dvitīyāyāṃ bhūmau vartamānās tṛtīyāyāṃ bhūmau vivartanti || evam ukte āyuṣmān mahākātyāyano āyuṣmantaṃ mahākāśyapam uvāca || aṣṭāviṃśadbhiḥ bho dhutadharmadhara kāraṇehi bodhisatvā dvitīyāyāṃ bhūmau vartamānāḥ tṛtīyāyāṃ bhūmau vivartante || katamair aṣṭāviṃśadbhir ākāraiḥ || tadyathā lābhagurukāś ca bhavanti | satkāragurukāś ca bhavanti | kīrtiślokaparāś ca bhavanti | śaṭhāś ca bhavanti | viṣameṇa ca vṛddhiṃ kalpayanti | gurukopanabhāṣaṇaparāś ca bhavanti | triṣu rataneṣu na ca citrikārabahulā vitaranti | dakṣiṇīyeṣu bodhisatvacaritaṃ ca na paryeṣanti | yataś ca bodhisatvacaritabhūmiṃ prāpnuvanti tāṃ na pūjayanti | atirekapūjāye prāpyaṃ ca bhāraṃ na upādiyanti | aprāpyaṃ ca bhāraṃ upādiyitvā vitaranti | ākīrṇavihāreṇa ca nārtīyanti | mālyavastrālaṃkārābhāraṇānulepanadharāś ca bhavanti | alpaguṇaparituṣṭāś <a class='ref sen' id='sen1.90' href='#sen1.90'>Sen 1.90</a> ca bhavanti | abhīkṣṇaṃ lokaramaṇīyābhiratāś ca bhavanti | na ca sarvadhātū anityā saṃkalpayanti | svena ca varṇarūpeṇa param abhimanyanti | na ca viparītadarśanatyāgaṃ karonti | na ca yathoddiṣṭaṃ padavyaṃjanaṃ paripūrṇaṃ karonti | deśanāmatsariṇaś ca bhavanti | apātradarśinaś ca bhavanti | pātre ca na pratipādayanti | kaṭhinasantānāś ca bhavanti | asamīkṣakāriṇaś ca bhavanti || ye keci bho dhutadharmadhara bodhisatvā dvitīyāyāṃ bhūmau vartamānā tṛtīyāyāṃ bhūmau vivartanti sarve te imehi-r-aṣṭāviṃśadbhir ākārair vivartanti ||</p>
<p><a class='ref sc' id='sc48' href='#sc48'>SC 48</a>tatra idam iti ucyate ||</p>
<blockquote class='gatha'>
<p><a class='ref sc' id='sc49' href='#sc49'>SC 49</a>ity eṣā dvitīyā bhūmi bodhisatvānam ucyate |<br>
nānākuśalakośānāṃ lokārthasukhacāriṇāṃ ||</p>
<p><a class='ref sc' id='sc50' href='#sc50'>SC 50</a>ye hi doṣehi saṃyuktā vivartanti tathāvidhā |<br>
ye caivaṃ parivartantā na vivartanti paṇḍitāḥ ||</p>
<p><a class='ref sc' id='sc51' href='#sc51'>SC 51</a>durārohāṃ dhuradhīrāḥ pratipadyanti śūratāṃ |<br>
tāṃ ca lokānukampārthaṃ bahuduḥkhā caranti te ||</p>
<p><a class='ref sc' id='sc52' href='#sc52'>SC 52</a>te te devamanuṣyāṇāṃ pūjyāḥ sarve tathāgatāḥ |<br>
tathā hi vividhaṃ duḥkhaṃ upenti jñānapūrvakaṃ ||</p>
<p><a class='ref sc' id='sc53' href='#sc53'>SC 53</a>nānādhātum imaṃ lokam anuvartanti paṇḍitāḥ |<br>
tena teṣāṃ gatā kīrti loke samarumānuṣe iti ||</p>
</blockquote>
<p class='endsection'>iti śrīmahāvastu-avadāne dvitīyabhūmiḥ samāptā ||</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
