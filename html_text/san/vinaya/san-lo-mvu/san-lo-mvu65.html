<!DOCTYPE html>
<html>
<head>
<meta charset='UTF-8'>
<meta name='author' content='Émile Senart'>
<title></title>
</head>
<body>
<article id='san-lo-mvu65' lang='san'>
<header>
<ul>
<li class='division'>Mahāvastu</li>
</ul>
<h1>65. The Kuśa Jātaka (1)</h1>
</header>
<p><a class='ref sc' id='sc1' href='#sc1'>SC 1</a>etaṁ prakaraṇaṁ bhikṣubhi śrutaṁ yathā bhagavato bodhimūle ukkāsanaśabdena māraḥ pāpīmāṁ sabalo savāhano bhagno || te bhikṣu bhagavantam āhansuḥ || paśya bhagavann āścaryaṁ narasiṁhasya mānakrodhapramathinaḥ kathaṁ ca bhagavato ukkāśanamātreṇa māro sabalāgro nirjito | ekenāpi asahāyena maitracittena dhīmatā anekayakṣanayutā ukkāsanamātreṇa balāgro nirjito siṁhavyāghratarakṣudvīpivāraṇakuṁjarā candravaktreṇa sabalāgro <a class='ref sen' id='sen2.420' href='#sen2.420'>Sen 2.420</a> nirjito pāpīmāṁ pāpanayo ca pāpācārapariśramaḥ | ukkāśanamātreṇa sabalāgro kathaṁ jitaḥ || bhagavān āha || kiṁ bhikṣavaḥ āścaryaṁ tathāgatena parasaṁbodhiprāptena bodhimūle ukkāśanaśabdena māraḥ pāpīmāṁ sabalavāhano bhagnaḥ | anyadāpi maye kumārabhūtena ukkāśanaśabdena eṣa pāpīmāṁ sabalāgro nirjitaḥ || bhikṣū āhansuḥ || anyadāpi bhagavan* || bhagavān āha || anyadāpi bhikṣavaḥ ||</p>
<p><a class='ref sc' id='sc2' href='#sc2'>SC 2</a>bhūtapūrvaṁ bhikṣavo atītam adhvānaṁ nagare vārāṇasī kāśijanapade tatra rājā subandhu nāma kṛtapuṇyo maheśākhyo mahābalo mahākośo ṣaṣṭīnāṁ nagarasahasrāṇāṁ rājyaṁ kārayati ṛddhaṁ sphītaṁ praśāntadaṇḍavyavahārataskaraṁ kṣemaṁ subhikṣaṁ nirītikaṁ nirupadravaṁ ākīrṇajanamanuṣyaṁ | tasya dāni rājño subandhusya ṣaṣṭi nāgasahasrāṇi ibhadantakalpitāni hemajālapraticchannāni suvarṇālaṁkārabhūṣitāni sakhurapravālāni sahastyārohāṇi [iṣutomarapāṇino] ṣaṣṭi aśvasahasrāṇi saindhavānāṁ śīghrapravāhināṁ sarvālaṁkārabhūṣitānāṁ ṣaṣṭi rathasahasrāṇi siṁhacarmaparivārāṇi vyāghracarmaparicchannā dvīpicarmaparicchannāni sanandighoṣāṇi savaijayantakāni sakhurapravālāni ucchritadhvajapatākāni ṣaṣṭi dhenusahasrāṇi sarvāṇi kāmadohīni ṣaṣṭi strīsahasrāṇi āmuktamaṇikuṇḍalāni sarvālaṁkārabhūṣitāni ṣaṣṭi paryaṁkasahasrāṇi suvarṇamayāni rūpyamayāni dantamayāni ṣaṣṭi suvarṇapātrasahasrāṇi ṣaṣṭi ratnamayāni sahasrāṇi ṣaṣṭi nidhānasahasrāṇi | viṁśadbrāhmaṇasahasrāṇi nityabhojanāni | prabhūtaṁ dhanadhānyakośakoṣṭhāgāraṁ prabhūtadāsīdāsakarmakarapauruṣeyaṁ prabhūtaṁ amātyabhaṭhabalāgraṁ prabhūtaṁ yantradhanuguṇakośaṁ ||</p>
<p><a class='ref sc' id='sc3' href='#sc3'>SC 3</a><a class='ref sen' id='sen2.421' href='#sen2.421'>Sen 2.421</a> tasya dāni rājño subandhusya śayanagṛhe mahanto ikṣustambo prādurbhūtaḥ | tasya dāni ikṣustambasya madhye ekaṁ ikṣuḥ sarvaśobhanaṁ prādurbhūtaḥ itarāṇīkṣustaṁbāny abhibhavati balenāpi varṇenāpi tejenāpi palāśenāpi || so dāni rājā subandhuḥ ikṣustambaṁ dṛṣṭvā vismito cintāsāgaram anupraviṣṭo || kasyedaṁ bhaviṣyati nimittaṁ kalyāṇaṁ vā pāpakaṁ vā || so dāni rājā subandhuḥ brāhmaṇapurohitarājācāryāṁ śabdāvitvā āmantreti || bhavanto śayanagṛhe me mahānto ikṣustambo prādurbhūto tasya ikṣustambasya madhye eko ikṣu sarvaśobhanaṁ prādurbhūtaṁ sarvā itarāṇy abhibhavati varṇenāpi tejenāpi palāśenāpi | taṁ bhavanto pratyavekṣatha jānatha kasyetaṁ nimittaṁ laṁcakaṁ pāpakaṁ vā yaṁ dāni vo kartavyaṁ taṁ karotha || te dāni brāhmaṇapurohitarājācāryās taṁ ikṣustambaṁ pratyavekṣanti paśyanti adbhutaṁ prāsādikaṁ darśanīyaṁ cakṣuramaṇīyaṁ dṛṣṭvā ca punaḥ rājño subandhusya jayena vaddhāpayitvā etad avocat* || diṣṭyā vṛddhi mahārāja kalyāṇaṁ nimittaṁ antaḥpure prādurbhūtaṁ | ato te mahārāja ikṣustambātaḥ kumāro prādurbhaviṣyati kṛtapuṇyo maheśākhyo mahātejo durāsado duṣpradharṣā duṣprasaho prāsādiko darśanīyo devānāṁ ca manuṣyāṇāṁ ca | taṁ devasya priyaṁ bhavatu || te dāni brāhmaṇā rājñā subandhunā praṇītena khādanīyabhojanīyena saṁtarpayitvā saṁpravārayitvā hiraṇyasuvarṇasya utsaṁgāṁ kṛtvā visarjitā ||</p>
<p><a class='ref sc' id='sc4' href='#sc4'>SC 4</a>so dāni ikṣustambo ahorātrehi saṁvṛddho kālāntareṇa mahanto ikṣustambo saṁvṛtto so pi madhyamako ikṣustambo mahanto velupramāṇo ikṣu saṁjāto komalo ca darśanīyo ca pariṇāhavanto ca sarvān ikṣustambān abhibhavati || tasya dāni rājño subandhusya <a class='ref sen' id='sen2.422' href='#sen2.422'>Sen 2.422</a> agramahiṣī surucirā nāma prāsādikā darśanīyā akṣudrāvakāśā paramāya śubhavarṇapuṣkalatāya samanvāgatā || so dāni rājā subandhuḥ agramahiṣīya surucirāya sārdhaṁ rājārhe śayane śayitaḥ osaktapaṭṭadāmakalāpe dhūpitadhūpane muktapuṣpāvakīrṇe suvarṇamaye rūpyamaye dīpavṛkṣehi <span class='gap'>+ + +</span> kubjavāmanakirātavarṣavarakāṁcukīyehi jāgrantehi ||</p>
<p><a class='ref sc' id='sc5' href='#sc5'>SC 5</a>atha khalu tato ikṣustambāto rātryā paścime yāme aruṇodghāṭakālasamaye mūladaṇḍāto kumāraḥ prādurbhūtaḥ prāsādiko darśanīyaḥ akṣudrāvakāśaḥ paramāye suvarṇapuṣkalatāye samanvāgataḥ || tato so kumāro surucirāye devīye pratigṛhīto || so dāni rājā subandhuḥ taṁ kumāraṁ ikṣustambāto prādurbhūtaṁ dṛṣṭvā vismito | āścaryaṁ kedṛśo eṣo satvo bhaviṣyati yo ikṣuto prādurbhūto || so dāni rājā subandhuḥ kumārasya saptarātraṁ ramanīyāṇi jātakarmāṇi karoti | śramaṇabrāhmaṇakṛpaṇavanīpakeṣu anye ca mahājanakāye saptāhaṁ viśrāṇeti annaṁ pānaṁ khādyaṁ bhojyaṁ gandhamālyavilepanaṁ vastrāṁ ca tailapranālikā pravāhitā ghṛtapranālikā pravāhitā nānāprakārāḥ pānapranālikā pravāhitā | mahanto jñātivargo samāgataḥ bahūni rājaśatāni samāgatāni bahūni brāhmaṇasahasrāṇi samāgatāni | mahanto āmodo subandhusya gṛhe vartati | tūryaśatāni saṁpravādyanti saṁgītiśatāni nivartanti || sarvaṁ nagaraṁ saptāhaṁ satkṛtaṁ || tad anupātraṁ rājā saptāhaṁ jātakarmāṇi kṛtvā saptāhasyātyayena tato rājā subandhuḥ brāhmaṇapurohitarājācāryāṇām āmantrayati || bhavanto kumārasya sadṛśaṁ nāmaṁ karotha || teṣāṁ dāni bhavati | eṣo kumāro ikṣuto jāto bhavatu imasya ikṣvāku tti nāmaṁ || te dāni brāhmaṇā rājño nivedenti yaṁ <a class='ref sen' id='sen2.423' href='#sen2.423'>Sen 2.423</a> mahārāja eṣo kumāro ikṣuto jāto bhavatu imasya kumārasya ikṣvākū ti nāmaṁ || so dāni rājā subandhuḥ kumārasya nāmaṁ brāhmaṇānāṁ sakāśātaḥ śrutvā prīto saṁvṛtto | sadṛśaṁ kumārasya nāmaṁ sthapitaṁ || anye pi kumārasya nāmaṁ śrutvā prītā saṁvṛttāḥ || teṣāṁ dāni brāhmaṇānāṁ rājñā subandhunā prabhūtaṁ khādanīyaṁ bhojanīyaṁ dattvā saṁpravāritā prabhūtaṁ hiraṇyasuvarṇaṁ dattvā visarjitāḥ ||</p>
<p><a class='ref sc' id='sc6' href='#sc6'>SC 6</a>tena dāni rājñā subandhunā tasya kumārasya catvāro dhātrīyo saparivārā anurūpā upasthāpitā yā kumāraṁ anyā udvarteti supeti anyā stanaṁ pāyeti anyā uccāraprasrāvam ākarṣati anyā utsaṁgena dhārayati || evaṁ dāni so ikṣvākū rājakumāro caturhi dhātrīhi samyagupasthihiyamāno samyakparicarīyamāno yathā utpalaṁ vā padumaṁ vā kumudaṁ vā puṇḍarīkaṁ vā kūlāntehi evaṁ sa bahvīyati || yathoktaṁ bhagavatā ||</p>
<blockquote class='gatha'>
<p><a class='ref sc' id='sc7' href='#sc7'>SC 7</a>kṛtapuṇyo hi vardhati nyagrodho iva subhūmiyā |<br>
jāto nupanthake va drumo so lpapuṇyaḥ viruhyati ||</p>
</blockquote>
<p><a class='ref sc' id='sc8' href='#sc8'>SC 8</a>evaṁ dāni so kumāraḥ saṁvardhiyamāno yaṁ kālaṁ saptavarṣaḥ aṣṭavarṣo vā saṁvṛtto tataḥ sekhīyati lekhāyaṁ pi lipīyaṁ pi saṁkhyāyāṁ pi gaṇanāyāṁ pi mudrāyāṁ pi dhāraṇāyāṁ pi hastismiṁ pi aśvasmiṁ pi dhanuṣi pi veluṣi pi dhāvite laṁghite javite plavite iṣvastrajñāne yuddhe chedye bhedye saṁgrāmaśīrṣe rājamāyāsu sarvatra niṣcitaguṇagṛhīto mātṛjño śrāmaṇyo brāhmaṇyo abhivādanavandanapratyutthānaśīlo āvarjanasaṁpanno mārdavasampanno aparuṣo akarkaśo nivāto sukhasaṁvāso pūrvālāpī priyabhāṣī rājño iṣṭo <a class='ref sen' id='sen2.424' href='#sen2.424'>Sen 2.424</a> devīye antaḥpurasya iṣṭo amātyānāṁ iṣṭo sarvasya bhaṭabalāgrasya iṣṭo purohitasya śreṣṭhisya naigamajānapadasya pratirājānām iṣṭaś ca priyo ca manāpo ca alpātaṁko samāye samyagvipācanīye grahaṇīye samanvāgato na cātiśītāye na cāti-uṣṇāye ṛtuvipariṇāmāye dīrghāyuṣkaś caturaśīti varṣasahasrāṇi āyuḥpramāṇaṁ || yathoktaṁ bhagavatā ||</p>
<blockquote class='gatha'>
<p><a class='ref sc' id='sc9' href='#sc9'>SC 9</a>sarvasatvā mariṣyanti maraṇāntaṁ hi jīvitaṁ |<br>
yathākarma gamiṣyanti puṇyapāpaphalopagāḥ ||</p>
<p><a class='ref sc' id='sc10' href='#sc10'>SC 10</a>nirayaṁ pāpakarmāṇo kṛtapuṇyā ca sadgatiṁ |<br>
apare ca mārgaṁ bhāvetvā parinirvāyanty anāśravā iti ||</p>
</blockquote>
<p><a class='ref sc' id='sc11' href='#sc11'>SC 11</a>so dāni rājā subandhu ciraṁ dīrgham adhvānaṁ dharmeṇa rājyaṁ kārayitvā caturaśītināṁ ca varṣāṇām atyayena kāladharmeṇa saṁyukto kālagato ikṣvākunā kumāreṇa rājyaṁ pratilabdhaṁ || tataḥ rājā vārāṇasyāṁ paitṛkyehi ṣaṣṭīhi nagarasahasrehi rājyaṁ kārayati nihatadaṇḍo nihatapratyarthiko nihatapratyamitro akaṇṭako anuraktajanapado mahābalo mahākośo mahāvāhano vistīrṇāntaḥpuro bahūni strīsahasrāṇi sarvāṇi ca aprajātāpatyāni | na kasyācit putro vā dhītā vā asti || so dāni rājā ikṣvākuḥ kālāntareṇa rājyaṁ kārayitvā cintāsāgaram anupraviṣṭo | mama vistīrṇaṁ rājyaṁ vistīrṇam antaḥpuraṁ na me putro sti mā haiva tāvad ahaṁ aputro kālaṁ kareya | tataḥ me imaṁ viṣayaṁ pratyarthikehi ākramiṣyati || so dāni rājā ikṣvākuḥ purohitena sārdhaṁ nimantrayati || kathaṁ me putro bhaveyā ti || purohito tam āha || mahārāja etaṁ strīkāgāraṁ aṣṭamiṁ caturdaśiṁ paṁcadaśiṁ trikṣutto pakṣasya ośiritavyaṁ | tatas te <a class='ref sen' id='sen2.425' href='#sen2.425'>Sen 2.425</a> kumāro bhaviṣyatīti vistīrṇo ca ikṣvākukulo bhaviṣyati || so dāni rājā ikṣvākuḥ purohitasya sakāśāto vacanaṁ śrutvā alindādevīṁ agramahiṣīṁ rājakule sthapetvā tāni anyāni bahustrīsahasrāṇi trikṣuttaṁ pakṣasya ośiṣṭā | gacchatha yena yasyā abhipretaṁ sā tena sārdhaṁ ramatu || evaṁ dāni rājakulāto bahūni sahasrāṇi nirdhāvitāni hṛṣṭamanasaḥ sarvālaṁkāravibhūṣitāḥ mṛgikā iva saṁtrastā dvāre dvāre upāgame kācij jalpantīyo lobhaye aparā hasantīyo aparā dhāvamānā anudhāvantī | sarve skhalitā āsi sarve āsi pramūrcchitā | ikṣvākurājanagare manuṣyās tāhi rājapatnīhi sārdhaṁ praluṭhitā pramūrcchitā āsi ||</p>
<p><a class='ref sc' id='sc12' href='#sc12'>SC 12</a>aparo dāni puruṣo subandhukulāto jātisaṁbaddho manuṣyabhūto kāyasucaritena samanvāgataḥ vāksucaritena samanvāgato manaḥsucaritena samanvāgataḥ daśa kuśalakarmapatha samādāya vartitvā manuṣyeṣu cyavitvā trāyastriṁśe devanikāye śakro nāma devarājā utpanno || so dāni samanvāharati | kahiṁ so rājā subandhuḥ kāye vartamāno ti jīvati vā mṛto vā ti || so dāni paśyati yathā rājā subandhuḥ kālagato tasya ikṣvāku nāma putro tena rājyaṁ pratilabdhaṁ | tasya rājño ikṣvākusya purohitena viṣamā gatiḥ dinnā ayogyā asadṛśā subandhukulasya triṣkṣuttaṁ pakṣasya istriyāgāraṁ ośiritavyaṁ prajāye arthāye || so dāni śakro devānām indro brāhmaṇaveṣam ātmano nirmiṇitvā jīrṇo vṛddho mahallako adhvagato vayam anuprāpto valīhi parigataśarīro palitaśiro tilakālagātro so ikṣvākusya rājño dvāraṁ gatvā āha || ahaṁ ikṣvākuṁ paśyitukāmo || pratihārarakṣo rājakulaṁ praviṣṭaḥ rājño ikṣvākusya nivedeti ||</p>
<p><a class='ref sc' id='sc13' href='#sc13'>SC 13</a><a class='ref sen' id='sen2.426' href='#sen2.426'>Sen 2.426</a> mahārāja brāhmaṇo dvāre sthito rājānaṁ draṣṭum icchati || rājā ikṣvāku āha || svāgataṁ brāhmaṇasya praviśatu || tena dāni pratihārarakṣeṇa so brāhmaṇo rājakulaṁ praveśitaḥ || rājā vṛddhaṁ brāhmaṇaṁ dṛṣṭvā pratyutthito || svāgataṁ te brāhmaṇa niṣīdāhi iman te āsanaṁ || so dāni brāhmaṇo jayena vardhāpayitvā upaviṣṭaḥ || rājā naṁ pṛcchati || brāhmaṇa kuto diśāto āgato kiṁ mārgasi kin te ruccati kin te demi || brāhmaṇo āha || mahārāja dūrato smi pradeśāto āgato tava udāraṁ kīrtiśabdaślokaṁ śrutvā ikṣvākuḥ triṣkṣuttaṁ pakṣasya stryāgāraṁ ośirati prajāye arthāye ti | tataḥ rāja striyāya arthiko dūrato smi deśāto āgato tato me striyāye pratibhāgehi || so dāni rājā brāhmaṇasya vacanaṁ śrutvā prītaḥ tuṣṭaḥ saṁvṛtto kāṁcukīyam āmantrayati || bho bhaṇe kāṁcukīya śīghraṁ imasya brāhmasya mama stryāgāraṁ upadarśehi | yā se strī rocate tān se dehi || tena dāni kāṁcukīyena brāhmaṇo antaḥpuraṁ praveśito bahūnāṁ strīsahasrāṇāṁ madhye || brāhmaṇa eṣo rājño ikṣvākusya stryāgāro yā te strī abhipretā tāṁ gṛhya gacchāhi || tena dāni brāhmaṇena teṣāṁ bahūnāṁ strīsahasrāṇāṁ yā rājño ikṣvākusya agramahiṣī alindā nāma devī na kadācit* rājakulāto niṣkramati sā devī tena brāhmaṇena gṛhītā | eṣā me bhavatu || sā dāni devī praruṇḍā | ayaṁ brāhmaṇo mama ayyako vā payyako vā atha vā uttaro | rājā ikṣvāku dṛḍhavratasamādāno mā hevaṁ māṁ imasya brāhmaṇasya upasthānaparicaryāye osiriṣyati ||</p>
<p><a class='ref sc' id='sc14' href='#sc14'>SC 14</a>tasyā dāni alindāya kubjā mālākārī mālāṁ gūhayati | sā dāni kubjā <a class='ref sen' id='sen2.427' href='#sen2.427'>Sen 2.427</a> taṁ brāhmaṇaṁ jalpati || brāhmaṇa tvaṁ jīrṇo vṛddho malallako taruṇīṁ strīm icchasi | na tvāṁ kadācit taruṇī strī hastena vā pādena vā spṛśeyā gaccha kiṁ te alindāye devīye yā aparityaktā rājño ikṣvākusya || so dāni brāhmaṇo tāṁ kubjāṁ āha || alpotsukā tuvaṁ kubje mālāṁ guhāhi priyo ahaṁ alindāye devīye yathā tuvaṁ nānye || tasyā dāni alindāye devīye anyā ceṭī varṇakapīṣikā | sā dāni taṁ brāhmaṇaṁ jalpati || brāhmaṇa tvaṁ jīrṇo vṛddho mahallako śayavastragandhiko durgandho na tava devī draṣṭuṁ pi icche kiṁ punaḥ praṣṭuṁ | gaccha kin te alindāye yā rājño ikṣvākusya aparityaktā || so dāni brāhmaṇo tāṁ ceṭīm āha || alpotsukā tuvaṁ ceṭī varṇakaṁ pīṣehi priyo ahaṁ alindāye devīye yathā tuvaṁ nānye || sā dāni alindā devī āha || na me kenacid upāyena eṣo brāhmaṇo ośiriṣyati || sā dāni devī uccena praruditā | tāye devīye rudamānāye parivāro pi se praruṇḍo | tatra antaḥpure mahanto ārāvaśabdo || aśroṣī khalu rājā ikṣvāku upariprāsādavaragataḥ antaḥpurasya uccaśabdaṁ mahāśabdaṁ | so dāni rājā varṣavarāṁ kāṁcukīyāṁś ca pṛcchati || bho bhaṇe kiṁ py eṣa strīṇāṁ ārāvaśabdaḥ śruyati || te dāni varṣavarā kāṁcukīyā āha || deva tena brāhmaṇena alindā devī gṛhītā | rājena me ikṣvākunā pravāritaṁ yā te strī ruccitā tāṁ gṛhṇāhīti | tataḥ me eṣā bhavatu | tato sā devī alindā praruṇḍā devīya rudamānāya parivāreṇa pi se ārāvo mukto || so dāni te pratiśrutvā svakam antaḥpuraṁ praviṣṭo taṁ brāhmaṇaṁ jalpati || brāhmaṇa tvaṁ jīrṇo vṛddho mahallako yadi rājakule icchasi nityabhaktikaṁ bhoktuṁ tat te dāsyāmi kin te alindāye devīye anyāṁ gṛhṇāhi || so dāni āha || mahārāja <a class='ref sen' id='sen2.428' href='#sen2.428'>Sen 2.428</a> ahaṁ jīrṇo vṛddho kāsanako ca muhūrte muhūrte mūrcchiyāmi | na śaknomi svayaṁ utthihiyuṁ svakāṁ śeyyāṁ omūtremi tad enām eva dehi tuvaṁ eṣā me utthāpayiṣyati eṣā me paricariṣyati | mā bhavān ikṣvākuḥ mama strīyāya pravārayitvā paścād anutapyāhi | atha dāni bhavān ikṣvākuḥ mithyāyācanāṁ karotīti āmantremi gacchāmi || rājā āha || nāhaṁ brāhmaṇa mithyāyācanāṁ karomi nāpi dattvā anutapyāmi api tvaṁ jirṇo vṛddho mahallako iyaṁ ca devī taruṇī sukumārā tan te na icchati | vistīrṇo yaṁ cāntaḥpuro bahūni strīsahasrāṇi yā te strī ruccati tāṁ gṛhṇāhi tāye sārdhaṁ abhiramāhi sā te upasthihiṣyati || brāhmaṇa āha || alaṁ mahārāja eṣā eva me bhavatu yā tiṣṭhati māninī tiṣṭhamānā anavadyāṁgī mandaṁ prekṣati | eṣā eva me bhavatu yā tiṣṭhati māninī tiṣṭhamānā anavadyāṁgī mṛgībhāvaṁ ca prekṣati | eṣā me bhotu yā tiṣṭhati māninī tiṣṭhamānā anavadyāṁgī sukhaṁ aśrūhi siṁcati | alaṁ me mahārāja antaḥpurikāye eṣā eva me devī bhavatu eṣā me utthāpayiṣyati eṣā me upasthāsyati eṣā me paricariṣyati mā bhavān ikṣvāku mama strīṁ pravārayitvā anutapyāhi | atha dāni (yāva) gacchāmi || rājā ikṣvāku āha || (yāvad*) api tvaṁ jīrṇo vṛddho mahallako iyaṁ ca devī taruṇā sukumārā taṁ te na icchati | ayan te vṛṣalā kubjā maithunārthikā dāsī te ayaṁ bhavatu yena tvaṁ icchasi tena tāṁ nehi eṣā te upasthāsyati || kubjā āha || mahārāja eṣo brāhmaṇo pūtivalī palitamukho vadarīkusumo va sudurgandho chagalo va gandhaprāpto | viṣaṁ bhuktvā mariṣyaṁ sace me deva etasya desi | imaṁ sthaviraṁ bhagnāṁgaṁ māreṣyaṁ rahogatā || so dāni brāhmaṇo āha ||</p>
<blockquote class='gatha'>
<p><a class='ref sc' id='sc15' href='#sc15'>SC 15</a><a class='ref sen' id='sen2.429' href='#sen2.429'>Sen 2.429</a> sarvakubjehi me vairaṁ ye kecit pṛthiviniśritā |<br>
yatrāyaṁ vṛṣalā kubjā mama icchati ghātituṁ ||</p>
</blockquote>
<p><a class='ref sc' id='sc16' href='#sc16'>SC 16</a>alaṁ mahārāja kubjāye eṣā eva me devī bhavatu eṣā me upasthāsyati eṣā paricariṣyati | mā bhavāṁ mama striyaṁ pravārayitvā anutapyāhi | atha tava mithyāyācanāṁ karosīti āmantremi gacchāmi || rājā āha || nāhaṁ brāhmaṇa mithyāyācanāṁ karomi nāpi dattvā anutapyāmi | api tvaṁ jīrṇo vṛddho mahallako iyaṁ ca devī taruṇī sukumārā taṁ te na icchati | yadi tvaṁ taruṇo bhaveyā taṁ eṣā devī utkaṇṭheyā api tu nāhaṁ mithyāyācanāṁ karomi gaccha gṛhya alindāṁ devīṁ nehi yatrecchasi || so dāni brāhmaṇo rājño ikṣvākusya pratiśrutvā hṛṣṭaḥ tuṣṭaḥ prīto saṁvṛtto || alindāṁ devīm āliṁgya tataḥ praveśaṁ praveśayanto tasyā eva upari prapatito strīsahasrehi aṭṭahāso mukto | devīye kalyāṇo anurūpaḥ puruṣo labdhaḥ || alindāpi devī aśrukaṇṭhā rudanmukhī pralapantī brāhmaṇena haste gṛhya ākaḍḍhati kaṭṭīkriyati ito ca ito ca laggati | ucchvasantena praśvasantena aśrūhi vahantehi ālāpena galantī pradeśe deśe omūtrentena susaṁgṛhītāṁ kṛtvā anālambantī rājagṛhāto kaṭṭīyamānī nikkāsitā vikalībhūtā ca saṁvṛttā ||</p>
<p><a class='ref sc' id='sc17' href='#sc17'>SC 17</a>tena brāhmaṇena nagarasya anuprākāraṁ daridragrāme vaṁkajarjaraśālāṁ nirmiṇitvā jarjaramaṁce tṛṇapalāśaṁ prajñapitaṁ khaṇḍaghaṭakaṁ dakasya sthāpitaṁ || tatra alindā devī praveśitā vastrehi naṣṭapraṇaṣṭehi ābharaṇehi lugnapralugnehi śeṣāvaśeṣehi na kadācit <a class='ref sen' id='sen2.430' href='#sen2.430'>Sen 2.430</a> pādehi bhūmiṁ spṛṣṭvā pādukāhi bhraṣṭāhi anāmuktehi pādehi kṣatavikṣatehi || tato so brāhmaṇo tatra jarjaraśālāmadhye niṣīditvā āha || bhadre sunivastā bhavitvā pādāni me dhovāhi svakāni ca pādāni dhovāhi tato ramāhi varan te ramito ahaṁ suṣṭhu bhadre rāmehi samyak* māṁ bhadre ramāpehi me bhadre ramāpehi lalitena me bhadre ramāpehi || evaṁ dāni sā deviye sarvarātrī evaṁ me rāmehi evaṁ me rāmehi utthāpehi saṁviśāpehi saṁviśāpehi tti gatā rātriye prabhātāye aruṇodgamanakālasamaye tato śakro svarūpeṇa sthito aṁgadakuṇḍaladivyaśarīradhāro udāreṇa varṇenobhāsayitvā varavimalakuṇḍaladharo devarājā bhavitvā svayaṁprabhā osṛṣṭā varṇena sarvaśālā sāmantena obhāsitā || sā dāni alindā devī śakraṁ devānām indraṁ svarūpeṇa dṛṣṭvā rāgena mūrchitā | kiṁ mayā kṛtaṁ yam etena sārdhaṁ na ramitaṁ ti || śakro devānām indro alindāṁ devīṁ vareṇa pravārayati ||</p>
<blockquote class='gatha'>
<p><a class='ref sc' id='sc18' href='#sc18'>SC 18</a>śakro smi devānām indro trāyastriṁśāna īśvaro |<br>
varaṁ varehi me bhadre yaṁ kiṁcit* manasecchasi ||</p>
</blockquote>
<p><a class='ref sc' id='sc19' href='#sc19'>SC 19</a>sā dāni alindā devī śakrasya devānām indrasya prāṁjaliṁ kṛtvā etad uvāca || śakro me vareṇa vāreti evaṁ vademi putro me varo ti || tasyā dāni indreṇa bhaiṣajyaguḍikā dinnā | imāṁ guḍikāṁ udakena vilolayitvā pibāhi tataḥ te putro bhaviṣyati siṁhasadṛśo balavāṁ parasainyapramardano | utsāhenāsya loke samasamo na bhaviṣyati | api tu varṇena rūpeṇa pāpako bhaviṣyati yan te ahaṁ na hṛṣṭāya upasthito || indro <a class='ref sen' id='sen2.431' href='#sen2.431'>Sen 2.431</a> dāni alindāye devīye varaṁ dattvā jarjaraśālām antarhāpayitvā trāyastriṁśadevanikāye pratyasthāsi ||</p>
<p><a class='ref sc' id='sc20' href='#sc20'>SC 20</a>sā dāni alindā devī tāṁ bhaiṣajyaguḍikāṁ aṁśukasya koṇe bandhitvā rājakulaṁ praviṣṭā padmavarṇena mukhena pariśuddhehi indriyehi | evaṁ vistīrṇa antaḥpure mama putro bhaviṣyati || sā dāni alindā devī rajñā ikṣvākunā dūrato eva dvāraśālāyāṁ praviśantī dṛṣṭā padmavarṇena mukhena pariśuddhehi indriyehi | rājā dāni devīṁ pṛcchati || padmavarṇo te mukho pariśuddhānīndriyāṇi sukhaṁ rātriṁ śayitāye krīḍāratī vā anubhūtā kiṁcit te udāro kalyāṇo labdho ti || sā dāni devī āha || mahārāja kuto me śāyitāye sukhaṁ krīḍāratir vā anubhūtā | śakro so devānām indro so brāhmaṇaveṣaṁ nirmiṇitvā ihāgato | tataḥ me sarvarātri utthāpehi saṁveśehi gatā prabhātāyāṁ rātryāṁ aruṇoddhāṭakālasamaye taṁ brāhmaṇaveśam antardhāpayitvā indraḥ svarūpeṇa sthitaḥ sarvāṁ ca diśāṁ varṇenāvabhāsayitvā ahaṁ varaṁ pravāritā varaṁ varehi bhadre |</p>
<blockquote class='gatha'>
<p><a class='ref sc' id='sc21' href='#sc21'>SC 21</a>śakro smi devānām indro trāyastriṁśāna īśvaro |<br>
varaṁ varehi me bhadre yan tuvaṁ manasecchasi ||</p>
</blockquote>
<p><a class='ref sc' id='sc22' href='#sc22'>SC 22</a>tatra mahārāja putravaro yācitaḥ putraṁ me varaṁ dehi || tena śakreṇa mama bhaiṣajyaguḍikā dinnā imāṁ guḍikāṁ udakena vilolayitvā pibāhi tato putro bhaviṣyati siṁhāsanapīṭho balavāṁ parasainyamardako utsāhena se loke samasamo na bhaviṣyati api tu varṇarūpeṇa pāpako bhaviṣyati yaṁ te ahaṁ na hṛṣṭatuṣṭāye upasthito || so dāni rājā <a class='ref sen' id='sen2.432' href='#sen2.432'>Sen 2.432</a> śrutvā devīye ruṣṭo || yā dāni tvaṁ mayā anujñātā kim asya tvayā na hṛṣṭatuṣṭāye upasthito || tena dāni rājñā devīye baiṣajyaguḍikā roṣeṇa āchinnā || so dāni rājā baiṣajyaguḍikāṁ śilāyāṁ nighṛṣayitvā udakena vilolayitvā paṁcānāṁ mānavikānāṁ devīśatānāṁ kuśāgreṇa pibanāye dinnā | sāpi alindā devī tato bhaiṣajyaguḍikāto pibanāye na labhati mā devī pāpakaṁ putraṁ janayiṣyati || sā dāni alindā devī ceṭīnāṁ pṛcchati || kahiṁ sā bhaiṣajyaguḍikā kṛtā || ceṭīyo āha || devī tava sā baiṣajyaguḍikā rājñā gṛhṇītvā niṣadāyāṁ nigharṣayitvā paṁcānāṁ mānavikānāṁ devīśatānāṁ pibanāye dinnā || devī pṛcchati || katamāye niṣadāye sā baiṣajyaguḍikā oghṛṣṭā ti || ceṭī āha || imāe devi niṣadāya sā bhaiṣajyaguḍikā oghṛṣṭā || sā dāni devī niṣadāya udakavinduṁ kṛtvā kuśāgreṇa jihvāgraṁ kṛtvā abhyavahṛtaṁ | tāye api devīye kukṣiḥ pratilabdho | evaṁ dāni paṁca devīśatāni kukṣimantāni saṁvṛttāni ||</p>
<p><a class='ref sc' id='sc23' href='#sc23'>SC 23</a>tāni dāni paṁca devīśatāni navānāṁ vā daśānāṁ vā māsānām atyayena prasūtāni | ekūnapaṁcakumāraśatā jātā prāsādikā darśanīyā akṣudrāvakāśā paramāye śubhāye varṇapuṣkalatāye samanvāgatā | alindāye pi devīye putro jāto durvarṇo durdṛśo sthūloṣṭho sthūlaśiro sthūlapādaḥ mahodaro kālo maṣirāśivarṇo || te dāni varṣavarā kaṁcukīyā ca rājño nivedayanti || mahārāja ekūnā paṁcaśatā devī prasūtā ekūnā paṁca kumāraśatā jātā prāsādikā darśanīyā alindāye devīye putro jāto durvarṇo durdṛśo sthūloṣṭho sthūlaśiro sthūlapādo kālo maṣirāśivarṇo ||</p>
<p><a class='ref sc' id='sc24' href='#sc24'>SC 24</a><a class='ref sen' id='sen2.433' href='#sen2.433'>Sen 2.433</a> śrutvā punaḥ rājā ikṣvākuḥ ruṣṭo daurmanasyajāto saṁvṛtto | yaṁ mayā devīye guḍikā pibanāye na dinnā mā sā putraṁ janayiṣyatīti tat kuto devīye edṛśo putro jāto || varṣavarā kaṁcukīyā āha || mahārāja yatra devena niṣadāya sā bhaiṣajyaguḍikā nighṛṣṭā tatra tāye niṣadāye devī udakavinduṁ kṛtvā kuśāgreṇa jihvāgreṇa abhyavahṛtaṁ tato devīye putro jāto || rājā āha || mā me kadācid devīye putro agrato tiṣṭhatu na icchāmi edṛśaṁ draṣṭuṁ || so dāni ikṣvākuḥ teṣāṁ paṁcānāṁ kumāraśatānāṁ ekūnakānāṁ varṇarūpaṁ śrutvā prahṛṣṭatuṣṭo | teṣāṁ rūpavantānāṁ kumārāṇāṁ alindāye putraṁ sthāpayitvā saptāhaṁ ramaṇīyāni jātakarmāṇi kriyanti śramaṇabrāhmaṇakṛpaṇavanīpakeṣu anyasya janasya viśrāṇeti annaṁ pānaṁ khādyaṁ bhojyaṁ vastraṁ gandhaṁ mālyaṁ vilepanaṁ tailapraṇālikā pravāhitā ghṛtapraṇālikā ca nānāprakārā pānapraṇālokā pravāhitā || ekamekasya kumārasya catvāro dhātriyo upasthāpitāyo | kumārasya anyā udvarteti supeti anyā uccāraprasrāvam apakarṣati anyā stanaṁ deti anyā utsaṁgena dhārayati || alindāye devīye putre dhātriyo na dinnā | tato alindāye devīye svakā upasthāyikā dinnā || evaṁ dāni te kumārā unnīyanti vardhiyanti || tato rājā ikṣvākuḥ sarveṣāṁ teṣāṁ paṁcānāṁ kumāraśatānāṁ kuśamiśrāṇi nāmā kṛtāni | koci indrakuśo kocid brahmakuśo kocid devakuśo kocid ṛṣikuśo kocit kusumakuśo koci drumakuśo koci ratnakuśo kocit* mahākuśo koci haṁsakuśo koci kroñcakuśo koci mayūrakuśo ityevamādi sarveṣāṁ kuśamiśrāṇi nāmā kṛtāni alindāye devīye śuddhaṁ kuśo ti nāmaṁ kṛtaṁ ||</p>
<hr>
<p><a class='ref sc' id='sc25' href='#sc25'>SC 25</a><a class='ref sen' id='sen2.434' href='#sen2.434'>Sen 2.434</a>rājā dāni ikṣvākuḥ sarveṣāṁ ekūnapaṁcakumāraśatānāṁ dārakakrīḍāpanakāni nānāprakārāṇi deti devīye putrasya kuśasya krīḍāpanakaṁ na deti | tataḥ kuśo kumāro yaṁ vā krīḍāpanakaṁ abhipretaṁ bhavati teṣāṁ bhrātṛṇāṁ ācchinditvā krīḍitvā ramitvā punar deti || evaṁ dāni rājā ikṣvākuḥ teṣāṁ kumārāṇāṁ nānāprakārāṇi krīḍāyānakāni deti hastiyānaṁ aśvayānaṁ nānāprakārāṇi udārāṇi rājārhāṇi kuśasya kumārasya yānaṁ na deti | kuśo pi kumāro yaṁ se yānaṁ abhipretaṁ bhavati hastiyānaṁ vā aśvayānaṁ vā rathayānaṁ yugyayānaṁ vā śivikā vā syandamānikā vā gallī vā ardhagallī vā pattrayānaṁ vā ākāśayānaṁ vā teṣāṁ bhrātṛṇāṁ ācchinditvā vahitvā va punar deti kim etāni rakṣitvā ti || evaṁ dāni te kumārā vivardhamānā yaṁ kālaṁ vijñaprāptā saptavarṣā vā aṣṭavarṣā va tato śekhīyanti lekhāyaṁ pi lipiyaṁ pi saṁkhyāyaṁ pi gaṇanāyaṁ pi mudrāyaṁ pi dhāraṇīyaṁ pi hastismiṁ pi aśvasmiṁ pi rathasmiṁ pi dhanusmiṁ pi dhāvite javite plavite iṣvastrajñāne yuddhe vā niyuddhe vā chedye vā bhedye vā heṭhye vā saṁgrāmaśīrṣāyāṁ vā rājamāyācāre sarvatra niścitā gatigatāḥ || kuśakumāraṁ na koci śilpaṁ śikṣayati svakāya buddhīya svakāya prajñāya svakena vīryeṇa sarveṣān teṣāṁ bhrātṛṇāṁ anyasya mahājanakāyasya suśikṣitaḥ | iṣvastrajñāne suśikṣito sarvaśilpāyatanehi aparāparehi ca sarveṣāṁ kuśo kumāro viśiṣyati ||</p>
<p><a class='ref sc' id='sc26' href='#sc26'>SC 26</a>tasya dāni rājño ikṣvākusyaivaṁ bhavati || yaṁ nunāhaṁ imāṁ paṁca kumāraśatāṁ mīmāṁseyaṁ ko imeṣāṁ mamātyayena rājā bhaviṣyati || tena dāni rājñā ikṣvākunā <a class='ref sen' id='sen2.435' href='#sen2.435'>Sen 2.435</a> paṁca modakaśatā kārāpitā eko modako mahānto teṣāṁ modakānāṁ madhye sthāpito aparehi modakehi ochādito yo etaṁ mahāntaṁ modakaṁ gṛhṇīṣyati tam ahaṁ jñāsyāmi eṣo mamātyayena rājā bhaviṣyati || so dāni rājā ikṣvākuḥ taṁ modakarāśiṁ kṛtvā paṁca kumāraśatāṁ śabdāpayitvā āmantrayati | śīghraṁ trihi tālehi modakarāśito ekamekaṁ modakaṁ gṛhṇatha || te dāni kumārā sarve prathamaṁ pi dhāvitā paścāt kumāro pradhāvito | so kumāro sarveṣāṁ bhrātṛṇāṁ vāmadakṣiṇena hastena avagūhitvā taṁ mahāntaṁ modakaṁ gṛhītaṁ || tasya rājño ikṣvākusya evaṁ bhavati || eṣo kuśo kumāro mamātyayena rājā bhaviṣyati | eṣo ca durvarṇo durdṛśo sthūloṣṭho sthūlaśiro sthūlapādo mahodaro kālo maṣirāśivarṇo apriyo partikūlo darśanāye | ko etaṁ rājaṁ dhārayiṣyati | yaṁ nūnāhaṁ dvitīyaṁ pi imāṁ kumārāṁ jijñāseyaṁ | āhāradeśakāle ime kumārā saṁmukhaṁ pariveśāpayiṣyaṁ | yo eteṣaṁ prathamaṁ bhojanaṁ pratīchiṣyati ahaṁ jñāsyāmi eṣo mamātyayena rājā bhaviṣyati || so dāni rājā ikṣvākuḥ āhāradeśakāle tāṁ paṁca kumāraśatāṁ śabdāpayitvā purato niṣīdāpayitvā bhojanaṁ allīpayati | te pi kumārā bhojanaṁ pratipālenti | so kuśo kumāro taṁ bhojanaṁ bhūmiye pratīchati yattakena sa bhojanena abhiprāyo taṁ bhūmīyaṁ odanasya rāśiṁ karoti | tatraiva upari vyaṁjanāni partīchati pṛthivīniśritaṁ bhuṁjati || tasya dāni rājño ikṣvākusya evaṁ bhavati || eṣo kuśo kumāro mamātyayena rājā bhaviṣyati pṛthivīśvaro pṛthivīniśritaṁ paribhuṁjati || so dāni rājā ikṣvākuḥ apareṇa kālena purohitaṁ pṛcchati | upadhyāya ko imeṣāṁ kumārāṇāṁ mamātyayena rājā bhaviṣyati || purohito āha || mahārāja eṣo hi kuśo kumāro devasyātyayena rājā bhaviṣyati | etasya rājalakṣaṇāḥ || so dāni rājā ikṣvākuḥ <a class='ref sen' id='sen2.436' href='#sen2.436'>Sen 2.436</a> purohitasya śrutvā duḥkhito saṁvṛtto || ko upāyo bhaveyā yaṁ eṣo kuśo kumāro mamātyayena rājā na bhave | yaṁ nūnāhaṁ rājakule deśe deśe guhyapradeśeṣu mahānidhānāni nikhaneyaṁ adṛṣṭāni kenaci | yo imā nidhānān mamātyayena jāneyā buddheyā utkhanayeyā so rājā bhaveyā apy evaṁ nāma anyo kumāro rājā bhaveyā || tena dāni rājñā ikṣvākunā rājakule deśe deśe guhyapradeśeṣu mahānidhānaṁ nikhataṁ adṛṣṭaṁ kenaci || so dāni rājā ikṣvākuḥ dīrghasyādhvano tyayena maraṇakālasamaye amātyān anuśāsati || bho bhaṇe amātyā yo imeṣāṁ paṁcānāṁ kumāraśatānāṁ mamātyayena imāni nidhānāni va jāneyā buddheyā utkhanayeyā taṁ rājyena abhiṣiṁcatha | ante nidhiḥ vahir nidhiḥ na cānte na vahir nidhiḥ caturṇāṁ śālarājānāṁ heṣṭhato caturo nidhiḥ samudre nidhiḥ sāgare nidhiḥ yojane nidhiḥ mocane nidhiḥ vṛkṣāgre nidhiḥ parvate nidhiḥ yato ca vairocano abhyudeti tataḥ nidhiḥ prabhaṁkarādityaṁ yatrāstameti tatra nidhiḥ yatra devā mahīyanti tatrāpi nihato nidhiḥ yo amātyāho imāṁ kumāro nidhānāṁ jānāti utkhanāpeti anācikṣito taṁ rājyenābhiṣiṁcatha | so va rājā bhaviṣyati || so dāni rājā ikṣvākuḥ evam amātyān anuśāsitvā kāladharmeṇa saṁyukto kālagato ||</p>
<p><a class='ref sc' id='sc27' href='#sc27'>SC 27</a>te dāni paṁca kumāraśatā pituḥ kālagatasya rājyahetoḥ anyamanyaṁ vivaditvā ahaṁ rājā ahaṁ rājeti na cānyamanyaṁ vihaṁsanti dhārmikatvāt || tadā amātyā kumārāṇāṁ jalpanti || kumārāho mā vivadatha | teṣāṁ vo rājño ikṣvākusya āṇattikā <a class='ref sen' id='sen2.437' href='#sen2.437'>Sen 2.437</a> asti | pitari maraṇakālasamaye saṁdeśo dinnaḥ yo pitari saṁdeśaṁ jāniṣyati so rājā bhaviṣyati || kumārā āhuḥ || amātyāho evaṁ tu yathāsmākaṁ pitari saṁdeśo dinno ākhyāyatha || te dāni amātyā paṁcānāṁ kumāraśatānāṁ purataḥ taṁ rājño ikṣvākusya saṁdeśaṁ parikīrtenti | ante nidhiḥ vahir nidhiḥ naivānte na vahir nidhiś caturṇāṁ śālarājānāṁ heṣṭhato caturo nidhiḥ samudre nidhiḥ sāgare nidhiḥ yojane nidhiḥ mocane nidhiḥ vṛkṣāgre nidhiḥ parvatāgre nidhiḥ yatra ca vairocano abhyudeti tato nidhiḥ prabhaṁkarādityaṁ yatrāstameti tatra nidhiḥ yatra devā mahīyanti tatrāpi nihito nidhiḥ | kumārāho imaṁ vo pitareṇa ikṣvākunā saṁdeśo dinnaḥ yo yuṣmākaṁ imān nidhānā nikṣiptāṁ jāniṣyati utkhanayiṣyati so va rājā bhaviṣyati || ekūnapaṁcakumāraśatā nidhānān kīrtiyamānān na jānanti na budhyanti kuśo mahābuddhir mahāmīmānsako sarvaṁ arthaṁ upagato pariśuddho || so dāni āha || aham etaṁ pitari vacanaṁ tatra bho nivedayiṣyāmi || ye yuṣmābhir nidhānā parikīrtitās tān sarvān utkhanāpayiṣyaṁ || yaṁ tātena vuttaṁ ante nidhiḥ abhyantaraṁ rājakuladvāre dehalāya abhyantarato nihito nidhiḥ || taṁ pradeśaṁ amātyahi utkhanāpitaṁ mahānidhānaṁ || yan tātena vuttaṁ vahir nidhis tasyaiva dehalāya vāhyato nihito nidhiḥ | taṁ pi mahānidhānaṁ kumāreṇa utkhanāpitaṁ || yan tātena vuttaṁ naivānte na vahir nidhīti taṁ madhyamadvāre dehalāye heṣṭhato nihito nidhiḥ | taṁ pi kumāreṇa mahānidhānaṁ <a class='ref sen' id='sen2.438' href='#sen2.438'>Sen 2.438</a> utkhanāpitaṁ || yan tātena vuttaṁ caturṇāṁ śālarājānāṁ heṣṭhato caturo nidhiḥ yatra rājño ikṣvākusya paryaṁko śālamayo suvarṇapādehi onaddhaḥ śayyāṁ kalpayati teṣāṁ paryaṁkapādānāṁ heṣṭhato caturo nidhiḥ te pi kumāreṇa mahānidhānā utkhanāpitā || yan tātena vuttaṁ samudre nidhin ti yā rājakya-aśokavaṇikāyāṁ krīḍāpuṣkiriṇī tatrāpi nihito nidhiḥ | tatrāpi kumāreṇa krīḍāpuṣkiriṇikāto ukkaḍḍhāpito || yan tātena vuttaṁ sāgaranidhiṁ ti yatra rājño ikṣvākusya snāpanaśālāye udupānaṁ tatrāpi nihito nidhiḥ | taṁ kumāreṇa udupānāto mahānidhānaṁ utkhanāpitaṁ || yan tātena vuttaṁ yojane nidhin ti yasmiṁ pradeśe rājño ikṣvākusya yānaṁ yujyati hastiyānaṁ vā aśvayānaṁ vā yugyayānaṁ vā taṁ pi kumāreṇa mahānidhānaṁ utkhanāpitaṁ || yan tātena vuttaṁ mocane nidhin ti yatra abhirakṣaṇapradeśe rājño ikṣvākusya yānaṁ muccati hastiyānaṁ vā aśvayānaṁ vā yugyayānaṁ vā tatrāpi nihito nidhiḥ | taṁ kumāreṇa mahānidhānaṁ utkhanāpitaṁ || yan tātena vuttaṁ vṛkṣāgre nidhin ti yatra rājño ikṣvākusya darśanaśālāyāṁ mahāvṛkṣaṁ tasya sūryeṇa udayantena yatra agracchāyā nipatati astamitenāpi sūryeṇa yatra carimā chāyā nipatitā tatrāpi nihito nidhiḥ | te pi kumāreṇa dve mahānidhānā utkhanāpitā || yaṁ tātena vuttaṁ parvate nidhin ti yatra śilāpaṭṭe rājño ikṣvākusya śīrṣasnānaṁ varṇanaṁ ca vilepanaṁ ca piṣyati tatra heṭhato nihito nidhiḥ | taṁ pi kumāreṇa mahānidhānaṁ utkhanāpitaṁ || yan tātena vuttaṁ yatra vairocano bhyudeti nidhin ti yatra tāto ikṣvāku ikṣuṇā jāto tatrāpi nihito <a class='ref sen' id='sen2.439' href='#sen2.439'>Sen 2.439</a> nidhi | taṁ pi kumāreṇa mahānidhānaṁ utkhanāpitaṁ || yaṁ pi tātena vuttaṁ yatra prabhaṁkarāditya astameti tatra nihito nidhi tti yatra ikṣvāku kālagato tatrāpi nihito nidhiḥ | taṁ pi kumāreṇa mahānidhānaṁ utkhanāpitaṁ || yaṁ tātena vuttaṁ yatra devā mahīyanti tatrāpi nihito nidhiḥ yatra rājñā ikṣvākunā paṁca kumāraśatā pariviṣāpitā tatrāpi nihito nidhiḥ | taṁ pi kumāreṇa mahānidhānam utkhanāpitaṁ || evaṁ tena kuśena kumāreṇa tāni nidhānāni utkhanāpiyamānāni amātyā ca kumārā ca purohitā ca brāhmaṇarājācāryā ca bhaṭabalāgrā ca naigamajanapadā ca sarve kuśasya kumārasya tatra nidhāneṣu utkhanāpiyamāneṣu vismayam āpannā | aho kuśasya kumārasya mahābuddhi mahāmīmānsā yatra dāni rājño ikṣvākusya rājakule deśe deśe mahānidhānaṁ nihitaṁ taṁ sarvaṁ kuśena jñātaṁ sarvaṁ utkhanāpitaṁ | eṣo rājā bhaviṣyati ||</p>
<p><a class='ref sc' id='sc28' href='#sc28'>SC 28</a>teṣāṁ dāni amātyānāṁ evaṁ bhavati | mā haiva tāvat kuśena kumāreṇa anyeṣāṁ sakāśāto śrutaṁ bhaviṣyati bhūyo bhūyo anyenārthena jijñāsema || te dāni kumārāṇāṁ amātyā jalpanti || kumārā yo yuṣmākaṁ sarvāṁ devān vanditvā prathamaṁ siṁhāsane upaviśiṣyati so rājā bhaviṣyati || te dāni ekūnapaṁcakumāraśatā nānāprakārāṇi yānāni abhiruhitvā śīghraṁ śīghraṁ tvaramānarūpā yena devakulā tena devavandakā pradhāvanti || so pi kuśo kumāro yena sarvasauvarṇaṁ abhiṣecanīyasiṁhāsanaṁ tenopasaṁkramitvā caturdiśaṁ devānāṁ aṁjaliṁ kṛtvā pūrvarājacittīkareṇa ca taṁ siṁhāsanaṁ pradakṣiṇīkṛtvā upaviṣṭaḥ || so hi kuśo kumārehi amātyehi bhaṭabalāgrehi <a class='ref sen' id='sen2.440' href='#sen2.440'>Sen 2.440</a> ca naigamajanapadehi ca ayaṁ paṇḍito ti kṛtvā rājye bhiṣikto sarvehi ṣaṣṭīhi nagarasahasrehi nigamajanapadehi rājāmatyehi kumārehi ca abhyarcito eṣaḥ rājā ti || evaṁ dāni kuśo kumāro rājyaṁ prāpto ||</p>
<p><a class='ref sc' id='sc29' href='#sc29'>SC 29</a>so dāni rājā kuśo yaṁ kālaṁ rājyaṁ prāptaḥ tato mātaraṁ alindāṁ devīm abhivādayitvā satkṛtvā gurukṛtvā mānetvā pūjetvā evaṁ dāni rājā kuśo ciraṁ kālaṁ dharmeṇa rājyaṁ kārāpayitvā apareṇa kālena tāṁ devīm alindāṁ mātaraṁ vijñapeti ambe bhāryā me agramahiṣīm ānehi prāsādikāṁ darśanīyāṁ yasyā anyā strī sadṛśā na bhavet* || alindā devī āha || putra ko te pāpakasya rūpeṇa prāsādikāṁ darśanīyāṁ bhāryāṁ dāsyati | pāpikāṁ eva rūpeṇa bhāryāṁ ānayiṣyāmi yā te ullāsaṁ na kariṣyati || rājā kuśo āha || ambe yadi pāpikāṁ me bhāryāṁ ānayiṣyasi na tām ahaṁ pāpikāṁ bhāryāṁ pādena vā pāṇinā vā spṛśeyaṁ | prāsādikāṁ darśanīyāṁ me bhāryāṁ ānehi | na me ambe śrutaṁ vā dṛṣṭaṁ vā rājā pāpiko ti nāpi rājā pāpikāye striyāye sārdhaṁ abhiramati śobhanāṁ va me bhāryāṁ ambe ānehi || alindā devī āha || putra sukhaṁ jāyāpatikā anyonyasamalakṣaṇā saṁvasanti na cānyamanyaṁ abhimanyanti | kalyāṇarūpā bhāryā rūpeṇa patiṁ abhimanyati | kalyāṇarūpo patiḥ pāparūpāye bhāryāye abhimanyati || yādṛśā te putra bhāryā yogyā tādṛśān te bhāryāṁ ānayiṣyāmi pāpikāṁ rūpeṇa yā te putra nābhimanyiṣyati || rājā kuśo āha || ambe na me pāpikāye bhāryāye kāryaṁ | asadṛśāṁ me rūpeṇa bhāryām ānehi || alindā devī āha || putra ko te pāpakasya rūpeṇa kalyāṇarūpāṁ bhāryān dāsyati || kuśo rājā āha || ambe dūrāto me arthahiraṇyasuvarṇena vyayakarmeṇa kalyāṇarūpāṁ bhāryāṁ ānehi ||</p>
<hr>
<p><a class='ref sc' id='sc30' href='#sc30'>SC 30</a><a class='ref sen' id='sen2.441' href='#sen2.441'>Sen 2.441</a>sā dāni alindā devī amātyāṁ purohitāṁ śabdāpayitvā āmantrayati || bhavanto rājño kuśasya bhāryāṁ agramahiṣīṁ jānatha yādṛśā rājakule bahūnāṁ strīsahasrāṇāṁ agramahiṣī jyeṣṭhā bhaveyā || te dāni amātyā purohitā ca devīya pratiśrutvā samantato nagarajānapadeṣu brāhmaṇā ca dūtā ca visarjitā | gacchatha bhavanto yādṛśā iha kanyā rājño kuśasya ikṣvākuputrasya yogyā bhaveyā tādṛśīṁ kanyāṁ jānatha || te dāni brāhmaṇā ca dūtā ca ṣoḍaśa janapadān aṇvamānā śūraseneṣu janapadeṣu kaṇṇakubjaṁ nāma nagaraṁ tatra anuprāptā || tatra mahendrako nāma madrakarājā rājyaṁ kārayati | tasya sudarśanā nāma dhītā prāsādikā darśanīyā yasyā sarve jaṁbudvīpe rūpeṇa sadṛśā anyā kanyā nāsti || sā dāni rājadhītā mahatā rāja-ṛddhīye mahatā rājānubhāvena mahatā samudayena catughoṭaṁ aśvarathaṁ abhiruhitvā vayasyakāhi ca ceṭikāhi ca parivāritā udyānabhūmiṁ nirdhāvati | tehi brāhmaṇehi dūtehi ca dṛṣṭā | teṣāṁ dāni bhavati | iyaṁ rājakanyā suṣṭhu prāsādikā darśanīyā iyaṁ rājño kuśasya agramahiṣī yogyā || te dāni brāhmaṇā dūtā ca aparaṁ divasaṁ kalyato eva prāvariya nivāsayitvā ca rājakuladvāre sthitā | yaṁ kālaṁ rājā mahendrako darśanaśālāyāṁ upaviṣṭo te dāni brāhmaṇā dūtā ca rājño bhivādayitvā purataḥ sthitā || so dāni brāhmaṇo rājño mahendrakasya jayena vardhāpayitvā etad uvāca || mahārāja vārāṇasyāṁ kuśo nāma rājño ikṣvākusya putro so te sudarśanāṁ svadhītaraṁ bhāryārthāya vareti || so dāni kuśo rājā abhilakṣito yathā ṣaṣṭīnāṁ nagarasahasrāṇāṁ rājyaṁ kārayati || tasya mahendrakasya bhavati || anurūpa edṛśasya puruṣasya sambandho || so dāni rājā mahendrako taṁ brāhmaṇaṁ dūtāṁ ca jalpate ||</p>
<p><a class='ref sc' id='sc31' href='#sc31'>SC 31</a><a class='ref sen' id='sen2.442' href='#sen2.442'>Sen 2.442</a> bhavanto vayasyaḥ rājā kuśo mama bhavati demi se dhītaraṁ bhāryārthaṁ || so dāni brāhmaṇo modakāni krīṇiya brāhmaṇāṁ śabdāvitvā modakāni vāreti | bhavanto anyaṁ mahendrako madrakarājā rājño kuśasya ikṣvākuputrasya dhītāṁ sudarśanāṁ prapatnīṁ prayacchati | taṁ bhavanto udakaṁ prayacchantu || te dāni brāhmaṇā ca dūtā ca brāhmaṇasya vacanaṁ kṛtvā rājānaṁ mahendrakam āmantrayitvā prasthitā | anupūrveṇa vārāṇasīm anuprāptā ||</p>
<p><a class='ref sc' id='sc32' href='#sc32'>SC 32</a>te dāni brāhmaṇā ca dūtā ca amātyānāṁ purohitānāṁ nivedayanti || tādṛśā kanyā labdhā yasyā sarve jambudvīpe anyā kanyā rūpeṇa sadṛśā nāsti | śūrasene nāma janapade kanyakubjaṁ nāma nagaraṁ tatra mahendrako nāma madrakarājā | tasya dhītā sudarśanā nāma prāsādikā darśanīyā || śrutvā te dāni amātyā purohitā ca alindāye devīye nivedenti || tādṛśā kanyā labdhā tasyā sarve jambudvīpe anyā kanyā rūpeṇa sadṛśā nāsti | śurasene nāma janapade kanyakubjaṁ nāma nagaraṁ | tatra mahendrako nāma madrakarājā | tasya dhītā sudarśanā nāma prāsādikā darśanīyā || śrutvā alindā devī hṛṣṭā prītā saṁvṛttā | asadṛśā me putrasya bhāryā labdhā || sā dāni alindā devī putrasya kuśasya rocayati || putra tādṛśā kanyā labdhā yasyā sarve jaṁbudvīpe anyā kanyā rūpeṇa sadṛśā nāsti | śurasene nāma janapade kanyakubjaṁ nāma nagaraṁ tatra mahendrako nāma madrakarājā tasya dhītā sudarśanā nāma prāsādikā darśanīyā || so dāni rājā kuśo mātur vacanaṁ śrutvā hṛṣṭo prīto saṁvṛttaḥ || amātyapāriṣadya brāhmaṇapurohitarājācāryān āmantreti || bhavanto <a class='ref sen' id='sen2.443' href='#sen2.443'>Sen 2.443</a> śūrasene nāma janapade kanyakubjaṁ nāma nagaraṁ tatra mahendrako nāma madrakarājā tasya dhītā sudarśanā nāma | gacchatha tāṁ mama kṛtena ānetha || te dāni amātyā pāriṣadyā brāhmaṇapurohitā rājācāryā rājno kuśasya pratiśrutvā caturaṁgaṁ balakāyaṁ sannāhayitvā mahatā samṛddhiye mahatā vibhūṣāye prasthitā || tasyā dāni alindāye devīye teṣāṁ prasthitānām etad abhūṣi || ko nu khalu upāyo bhaveyā yathā sā sudarśanā rājadhītā na jāneyā kedṛśo rājā kuśo varṇarūpeṇa || tasyā dāni alindāye devīye bhavati evaṁ || yaṁ nūnāhaṁ garbhagṛhaṁ kāreyaṁ yatra rājā kuśo bhāryāyā sārdhaṁ krīḍeyā rameyā paricāreyā na ca sā jāneyā kedṛśo rājā kuśo tti || tāye dāni alindāye devīye tādṛśaṁ garbhagṛhaṁ kṛtaṁ liptopaliptaṁ osaktapaṭṭadāmakalāpaṁ dhūpitadhūpanaṁ muktapuṣpāvakīrṇaṁ yatra rājā kuśo krīḍiṣyati ramiṣyati paricāriṣyati ||</p>
<p><a class='ref sc' id='sc33' href='#sc33'>SC 33</a>te pi dāni amātyā pāriṣadyā brāhmaṇapurohitā rājācāryā anupūrveṇa śūraseneṣu jānapadeṣu kanyakubjaṁ nāma nagaram anuprāptā || te dāni yena mahendrako madrakarājā tenopasaṁkramitvā rājānaṁ jayena vardhāpayitvā purato sthitvā etad uvāca || mahārāja jāmātā te kuśo rājā kauśalyaṁ paripṛcchati saparivārasya yaṁ ca mahārājena pratijñātaṁ tāṁ me dhītāṁ sudarśanāṁ bhāryārthaṁ dehi || so dāni rājā mahendrako tān amātyapāriṣadyāṁ brāhmaṇapurohitarājācāryān abhinanditvā pratisaṁmoditvā rājārahāṇi vastrālaṁkārāṇi paribhogāni ca dinnā || te dāni amātyapāriṣadyā tatra katy ahaṁ kālaṁ viharitvā rājño mahendrakasya āmantrayanti || mahārāja ciragatā sma vivāhaḥ kriyatu gacchāmaḥ || so dāni rājā mahendrako mahatā rājarddhīye <a class='ref sen' id='sen2.444' href='#sen2.444'>Sen 2.444</a> mahatā rājānubhāvena mahato janakāyasya hakkārahikkārabherībhṛdaṁgapaṭahaśaṁkhasaṁninādena vivāhadharmaṁ kṛtvā dhītā sudarśanā rājño kuśasya bhāryā dinnā || te dāni amātyā purohitā vivāhadharmaṁ kṛtvā rājño mahendrakasya āmantrayitvā prasthitā | anupūrveṇa vārāṇasīye upavanaṁ anuprāptā || evaṁ dāni sudarśanā rājadhītā mahatā satkāreṇa mahatā samudayena vārāṇasīṁ nagarīṁ praveśitā || sā dāni sudarśanā rājadhītā rājakule praveśitā || yena śvaśrū alindā devī tenopasaṁkramitvā śvaśruye pādāṁ śirasā vanditvā purataḥ pratyusthāsi || sā dāni alindā mahādevī tāṁ vadhūṁ dṛṣṭvā prabhuditā prītisaumanasyajātā saṁvṛttā ||</p>
<p><a class='ref sc' id='sc34' href='#sc34'>SC 34</a>so dāni rājā kuśo sudarśanāye rājadhītāye sārdhaṁ tahiṁ garbhagṛhe ajyotike mahārahehi upabhogaparibhogehi krīḍanto ramanto paricārayanto āsati || tasyā dāni rājadhītuḥ sudarśanāye tahiṁ garbhagṛhe ajyotike rājñā kuśena sārdhaṁ krīḍantīye ramantīye paricārayantīye etad abhūṣi || imaṁ rājño kuśasya ikṣvākukulaṁ ṛddhaṁ ca sphītaṁ ca kṣemaṁ ca subhikṣaṁ ca anantaratnākaraṁ ayaṁ ca asmākaṁ śayanagṛho ajyotiko dīpā pi na dīpyanti | parasparaṁ hi cakṣuhi na paśyāmo naivāhaṁ jānāmi kedṛśo rājā kuśo varṇarūpeṇa nāpi sa rājā kuśo jānāti kīdṛśā me sudarśanā devī varṇarūpeṇa | etan tatra antaraṁ na paribudhyāmi kasyārthāya asmākaṁ śayanagṛhe naiva rātraṁ na divā dīpā dīpyanti | sā dāni sudarśanā devī rājānaṁ kuśaṁ rahogataṁ pṛcchati || mahārāja ayaṁ rājakulo ṛddho ca sphīto ca anantaratanākaro imasmiṁ cāsmākaṁ śayanagṛhe naiva rātrau na divā dīpā dīpyanti yathā andhakāre tathā saṁvasāmo parasparaṁ cakṣuhi na paśyāmo naivāhaṁ jānāmi kīdṛśo me bhartā nāpi mahārājā jānāti kīdṛśā me sudarśanā devī | tad etat kāraṇaṁ na paribudhyāmi kasyārthāya <a class='ref sen' id='sen2.445' href='#sen2.445'>Sen 2.445</a> asmākaṁ śayanagṛhe dīpā na dīpyanti || rājā kuśo āha || devi ahaṁ pi etaṁ na jānāmi kasyārthāya asmākaṁ śayanagṛhe dīpā na dīpyanti | mātā me jāniṣyati tāṁ pṛcchāhi || sā dāni sudarśanā devī rājadhītā prabhātāye yaṁ kālaṁ rājā kuśo nirdhāvito bhavati vastrāṇi ca prāvaritvā alaṁkāraṁ ca bandhayitvā alindāya mahādevīye pādāṁ vandanāya upasaṁkrāntā || sā dāni sudarśanā śvaśrūye pādā vanditvā āha || bhaṭṭe ayaṁ rājakulo ṛddho sphīto ca anantaratanākaro asmiṁ ca asmākaṁ śayanagṛhe naiva divā na rātriṁ dīpā dīpyanti yathā andhakāre tathā saṁvasāmo parasparaṁ cakṣūhi na paśyāmaḥ kim atra kāraṇaṁ yaṁ asmākaṁ gṛhe dīpā na dīpyanti || alindā mahādevī āha || putri sudarśane yuṣmākaṁ ubhaye jāyāpatikā udārarūpā rūpeṇa anyaṁ kaṁci samasamaṁ na paśyāmi | taṁ mā yuṣmākaṁ parasparaṁ udāraṁ rūpaṁ dṛṣṭvā unmādaṁ gaccheyā ti | api tu evaṁ ca me devānām upayācitaṁ cirakālaṁ asmābhiḥ yadā me vadhukāye sudarśanāye putro vā dhītā vā bhaveyā tato dvādaśame varṣe parasparaṁ paśyiṣyatha || eṣo smākaṁ kuladharmaḥ || sā dāni sudarśanā rājadhītā āha || pāpaṁ khalu tāva bhaṭṭāye devānām upayācitaṁ cirakālam asmābhiḥ parasparaṁ na draṣṭavyaṁ || alindā mahādevī āha || putri kiṁ karomi evaṁ me upayācitaṁ devānām api rakṣāmi mā yuṣmākaṁ parasparaṁ udāravarṇarūpaṁ dṛṣṭvā unmādaṁ gaccheyā tti || evaṁ dāni sudarśanā rājadhītā śvaśruya alindāya mahādevīya saṁjñaptā ||</p>
<p><a class='ref sc' id='sc35' href='#sc35'>SC 35</a>sā dāni sudarśanā rājadhītā cireṇa kālena tāṁ śvaśruṁ pranipatiya tāṁ vijñapesi ||</p>
<p><a class='ref sc' id='sc36' href='#sc36'>SC 36</a><a class='ref sen' id='sen2.446' href='#sen2.446'>Sen 2.446</a> bhaṭṭe icchāmi svāmikaṁ draṣṭuṁ || alindā mahādevī āha || bhavatu putri kālena taṁ paśyiṣyasi || sā dāni sudarsanā punarpunaḥ tāṁ śvaśruṁ vijñapeti | bhaṭṭe icchāmi ekaṁ vāraṁ draṣṭuṁ || tasyā dāni alindāye mahādevīye evaṁ bhavati | iyaṁ sudarśanā rājadhītā kuśaṁ paśyitukāmā yadi se na vinodayāmi kautukaṁ mahāntaṁ bhaveyā | sā alindā devī āha || putri sudarśane suṣṭhu suve te rājānaṁ kuśaṁ darśayiṣyāmi darśanaśālāyāṁ janasya darśanaṁ ca dattaṁ || sā dāni alindā devī rājaṁ kuśaṁ āmantreti || putra eṣā sudarśanā rājadhītā tvāṁ paśyitukāmā tvaṁ ca pāpako rūpeṇa mā sudarśanā tavedṛśaṁ rūpaṁ dṛṣṭvā cittasya bhave anyathātvaṁ yo teṣāṁ paṁcānāṁ kumāraśatānāṁ sarveṣāṁ kumārāṇāṁ darśanīyataro prāsādikataro bhaveyā sa rājeti kṛtvā rājāsane niṣīdāpayitvā tato sudarśanāye upadarśayitavyo eṣaḥ rājā kuśo ti | tato sudarśanā jāneya edṛśo rājā kuśo ti tataḥ cittaṁ na pratihariṣyati || rājā kuśo āha || ambe evaṁ kriyatu || teṣāṁ dāni kumārāṇāṁ kuśadrumo kumāro prāsādiko darśanīyo || so dāni kuśadrumo rājārhehi vastrehi ca ābharaṇehi ca alaṁkṛtvā yathā rājā tathā alaṁkṛto darśanaśālāye rājakṛtye siṁhāsane rājeti kṛtva upaviśāpito | te pi kumārā sarve alaṁkṛtāḥ subhūṣitā kṛtā svakasvakeṣu āsaneṣu upaviśāpitā || amātyā pi purohitā bhaṭabalāgrā śreṣṭhinaigamagrāmagrāmikajanapadā sarājakyā pariṣā yathā devapuriṣā virocati || so dāni rājā kuśo bhrātuḥ kuśadrumasya kumārasya rājāsane niṣaṇṇasya cchatraṁ gṛhya vāme pārśve chatraṁ dhāreti | sā dāni alindā devī vadhukāye sudarśanāye sārdhaṁ aparehi ca bahuhi devīśatehi parivāritā rājakulāto nirdhāvitā siṁhapaṁjare sthitā || atha khalu alindā mahādevī vadhukāye sudarśanāye <a class='ref sen' id='sen2.447' href='#sen2.447'>Sen 2.447</a> kuśadrumaṁ kumāraṁ rājāsane upaniṣaṇṇakaṁ upadarśayati || putri sudarśane eṣo te bhartā paśyāhi naṁ || sā dāni sudarśanā kuśadrumaṁ kumāraṁ rājāsane niṣaṇṇaṁ dṛṣṭvā prītamanasā sulabdhā me lābhā yasyā me bhartā edṛśo abhirūpo prāsādiko darśanīyo sarvāṁ sa rājapariṣām abhibhavati rūpeṇa || sā dāni sudarśanā rājadhītā pariṣāṁ ca abhivilokayati yāvat tasyā sahasrastrībuddhiye so rājakyo chatradhāro dṛṣṭo || tasyā dāni sudarśanāye taṁ rājakyaṁ chatrandharaṁ dṛṣṭvā manasaṁ pratyāhataṁ duḥkhadaurmanasyajātā saṁvṛttā || śvaśruṁ alindāṁ mahādevīṁ jalpati || bhaṭṭe śobhati rājā kuśo kumārā ca kṛtapuṇyā darśanīyā sarvā ca rājakyā pariṣā śobhati yathā devapariṣā | api ca eṣo chatradhāro apaśyanīyo na anurūpo sadṛśasya rājño devaputrasamasya edṛśo chatradhāro vikṛtarūpo sthūloṣṭho sthūlaśiro sthūlapādo mahodaro kālo maṣirāśivarṇo | etena cchatradhāreṇa sarvā sā rājakyapariṣāśirī upahatā | evaṁ vistīrṇe rājye nāsti anyo puruṣo yo rājño chatraṁ dhareyā || yadi me bhartā icchati priyaṁ kartuṁ tad eṣo chatradhāro rājño sāmantake na tiṣṭheyā anyaṁ puruṣaṁ chatraṁ dhārāpaye || alindā devī āha || putri sudarśane mā haivaṁ jalpāhi na rūpeṇa kṛtyaṁ bhavati yad eṣo chatradhāro rūpeṇa pāpako api tu guṇehi mahātmako śīlavanto satyavādī dhārmiko puṇyavanto balavāṁ pararāṣṭrapramardako etasyānubhāvena asmākaṁ ṣaṣṭīhi nagarasahasrehi sanigamajānapadehi na koci pratyarthiko heṭhāṁ utpādeti | etasyānubhāvena sarve vayaṁ sukhaṁ jīvāma || evaṁ dāni alindāye devīye sā sudarśanā <a class='ref sen' id='sen2.448' href='#sen2.448'>Sen 2.448</a> saṁjñaptā || sā dāni sudarśanā rājñā kuśena sārdhaṁ rahogatā jalpati || mahārāja evaṁ vistīrṇe tava rājye nāsty anyo puruṣo yo tava cchatradhāro bhaveya | yo tava edṛśo chatradhāro adarśanīyo | yadi me icchasi priyaṁ kartuṁ tad etaṁ chatradhāraṁ mellehi anyaṁ puruṣaṁ chatradhāraṁ thapehi || rājā āha || mā etaṁ chatradhāraṁ nindāhi kiṁ rūpeṇa kṛtyaṁ bhavati | yo guṇena sampanno kiṁ rūpaṁ tasya kariṣyati | so chatradhāro mahātmā guṇena kalyāṇo ca mahābalo ca tasya anubhāvena imāni ṣaṣṭi nagarasahasrāṇi na koci pratyarthiko heṭhāṁ utpādayati || evaṁ dāni sudarśanā devī rājñā kuśena saṁjñaptā ||</p>
<p><a class='ref sc' id='sc37' href='#sc37'>SC 37</a>so dāni rājā kuśo sudarśanāṁ devīṁ paśyatukāmo mātaraṁ alindāṁ devīṁ vijñāpeti | ambe abhiprāyo me yathā sudarśanāṁ devīṁ paśyeyaṁ || alindā devī āha || putra tvaṁ pāpako rūpeṇa yadi sudarśanā jāneyā edṛśo rājā kuśo varṇarūpeṇa sthānam etaṁ vidyati yaṁ sudarśanā upakrameṇa ātmānāṁ māreyā || rājā kuśo āha || ambe kiṁ śakyā kartuṁ | upāyo cintayitavyo yad ahaṁ sudarśanāṁ paśyeya sā ca me na jāneyā ko eṣo ti || ālindā devī āha || putra eṣa asti upāyo yadā sudarśanā rājadhītā aparāhi devīhi sārdhaṁ sarvāhi ca antaḥpurikāhi udyānabhūmiṁ nirdhāviṣyati utpalāni padmāni ca puṣpatakāni draṣṭuṁ tato tvaṁ prakṛtyaiva udyānaṁ gatvā padminīye kaṇṭhamātro otaritvā padmapalāśena śīrṣaṁ praticchādayitvā āsasi | tathā vayaṁ kariṣyāmaḥ yathā yatra deśe tuvaṁ padminīye sthitako bhaviṣyasi tena sopānena sudarśanā padminīya padmānām arthāya svayaṁ otariṣyati | yat kāraṇaṁ sudarśanātīva puṣpalolā patralolā ca tato nāṁ tvaṁ yathābhiprāyaṁ paśyiṣyasi ||</p>
<p><a class='ref sc' id='sc38' href='#sc38'>SC 38</a><a class='ref sen' id='sen2.449' href='#sen2.449'>Sen 2.449</a> tatra dāni rājakule mālākārehi utpalāni ca padumāni ca puṇḍarīkāni ca saugandhikāni ca phullitāni nānāprakārāṇi ca mālyāni praveśiyanti || sā dāni sudarśanā tāni utpalāni padumāni phullitāni dṛṣṭvā tāṁ śvaśruṁ alindāṁ devīṁ vijñapeti || bhaṭṭe icchāmi vāpīyo draṣṭuṁ phullitakehi utpalapadumakumudapuṇḍarīkehi || alindā mahādevī āha || putra suṣṭhu paśyāhi sarve vāpīyo nirdhāviṣyāmaḥ || sā dāni alindā devī rājño kuśasya nivedayati || putra yaṁ khalu jānesi sā vai sudarśanā rājadhītā antaḥpureṇa sārdhaṁ vāpīyo darśanāye nirdhāviṣyati | yadi tāṁ paśyitukāmaḥ tato prakṛtyaiva udyānabhūmiṁ gatvā tatra deśe tiṣṭhāhi yathā te sudarśanā na jāneyā eṣo rājā kuśo ti ||</p>
<p><a class='ref sc' id='sc39' href='#sc39'>SC 39</a>so dāni rājā kuśo mātuḥ pratiśrutvā prabhātāye rātrīye prākṛtakena veṣeṇa prakṛtyaiva udyānabhūmiṁ gatvā antaḥpurikāṁ pratipālento āsati || so dāni rājā kuśo yena sopānena sarvabahūni padumāni ca puṇḍarīkāni ca tatrotarotvā padmapalāśenātmānaṁ chādayitvā āsati || antaḥpurikā ca sarvā nirdhāvitā | yādṛśaṁ nandanavanaṁ apsaragaṇehi bharitaṁ upaśobhati tādṛśo tam udyānaṁ tena rājāntaḥpureṇa || sā dāni sudarśanā devī tāsu vāpīsu utpalapadmakumudapuṇḍarīkāṁ phullitakāni ramaṇīyā dṛṣṭvā aparāsu devīṣu jalpati || devīho āgacchatha vāpīsu padumāni gṛhṇīṣyāmaḥ || tān devīyo āha || suṣṭhu devi <a class='ref sen' id='sen2.450' href='#sen2.450'>Sen 2.450</a> gṛhṇīṣyāmo padmāni || sā dāni sudarśanā devī tahiṁ anyāhi devīhi yena sopānena rājā kuśo sthito tena sopānena sudarśanāṁ agrato kṛtvā okastā || tāya dāni sudarśanāye padmānāṁ kṛtena hasto praṇāmito padmaṁ gṛhṇīṣyāmīti | tataḥ kuśena rājñā sahasā āliṁgitā || tasyā dāni sudarśanāye devīye evaṁ bhavati udakarākṣasena gṛhītā || sā dāni avidhā avidhā praveśitāham udakarākṣasena khajjāmi udakarākṣasena khajjāmi tti || tā dāni antaḥpurikā sarvā ekāntībhūtā sthitā rājā kuśo devīya sārdhaṁ krīḍiṣyati sā dāni sudarśanā devī avidhāvidha tti vakṣyati udakarākṣasena khajjāmi || tā dāni antaḥpurikā yaṁ kālaṁ jānanti rājñā kuśena yathābhiprāyaṁ kṛtaṁ tadā sudarsanāye devīye parivāreṇa saṁlagnaṁ balikarma kṛtaṁ | kaṭacchu jvalitā śāntaṁ samitaṁ te pāpaṁ diṣṭyāsi udakarākṣasena muktā ti || sā dāni sudarśanā tāhi aparāhi devīhi sārdhaṁ tahiṁ divasaṁ padminīye krīḍitvā ramitvā paricārayitvā vikāle rājakulaṁ praviṣṭā || sā dāni sudarśanā devī rājño kuśasya śayanagṛhaṁ praviṣṭā || rājā jalpati || devī padminīṁ paśyanāya gatā na mama padmāni ānītā | na te ahaṁ priye priyo ti || devī āha || mahārāja kuto me padmāni okastā ahaṁ vāpīṁ padmāni gṛhṇiṣyāmīti tato haṁ udakarākṣasena āliṁgitā manāsmi udakarākṣasena khāditā | tato smi antaḥpurikāhi mocitā || yādṛśo mahārāja so tava cchatradhāro tadṛśo tatra padminīye udakarākṣaso manyāmi ekamātāya jātā ti || so dāni rājā kuśo āha || <a class='ref sen' id='sen2.451' href='#sen2.451'>Sen 2.451</a> devi mā bhūyo padminīṁ paśyanāya nirdhāvasi | ahaṁ pi tatra vāpīye manāsmi udakarākṣasena khādito hi ||</p>
<p><a class='ref sc' id='sc40' href='#sc40'>SC 40</a>tatra rājakule āmrakāle rājakyehi āmrapālehi nānāprakārāṇi āmrāṇi praveśitāni || sā dāni sudarśanā devī tāni nānāprakārāṇi āmrāṇi dṛṣṭvā śvaśrum alindāṁ mahādevīṁ vijñapeti || bhaṭṭe icchāmi āmravanāni draṣtuṁ || alindā mahādevī āha || putri suṣṭhu paśyāhi śuve āmravanāni nirdhāvayiṣyāmi || tāye dāni alindāye mahādevīye āmrapālāṁ śabdāpayitvā āṇattikā dinnā || śvaḥ sudarśanā rājadhītā antaḥpureṇa sārdhaṁ āmravanāni paśyanāya nirdhāviṣyati tato āmravanaṁ siktasaṁsṛṣṭaṁ karotha | vasantacitrehi duṣyehi āmradaṇḍāni veṭhetha osaktapaṭṭadāmakalāpaṁ dhūpitadhūpanaṁ muktapuṣpāvakīrṇaṁ āmravanaṁ alaṁkarotha || te dāni udyānapālā mahādevīye alindāya vacanamātreṇa tam udyānaṁ āmravanaṁ alaṁkṛtaṁ || sā dāni alindā devī rājño kuśasya nivedayati || putra yaṁ khalu āṇesi śuve sudarśanā rājadhītā antaḥpureṇa sārdhaṁ rājakyam āmravanaṁ paśyanāya nirdhāviṣyati | yadi me paśyitukāmo si sudarśanāṁ rājadhītān tato prakṛtyaiva gatvā tatra pradeśe tiṣṭhāhi yathā te sudarśanā na jānāti eṣo so rājā kuśo ti || so mātur vacanaṁ pratiśrutvā prākṛtakena veṣeṇa prakṛtyaiva āmravanaṁ gatvā sarvasyārāmasya yo sarvaśobhano āmro tasya heṣṭā sthitaḥ || sā dāni sudarśanā antaḥpurikāhi parivṛtā mahatā rāja-ṛddhiye mahatā rājānubhāvena nānāprakārehi suvicitrehi rājarathehi āruhitvā āmravanaṁ prasthitā || sā dāni sudarśanā devī yānāto oruhitvā bahūhi devīśatehi parivṛtā taṁ āmravanaṁ praviṣṭā || yādṛśaṁ citrarathe miśrakāvane devānāṁ <a class='ref sen' id='sen2.452' href='#sen2.452'>Sen 2.452</a> trāyastriṁśānāṁ yātrakā kovidārā devaparivṛtā śobhanti tādṛśaṁ rājanyaṁ āmravanaṁ tāhi rājāntaḥpurikāhi parivṛto śobhati || sā dāni sudarśanā devī aparāhi sārdhaṁ tam āmravanaṁ anucaṁkramantī anuvicarantī varavarāṇi āmrāṇi uccinantī āmraphalāni ca bhujantī nānāprakārāṇi ca puṣpajātāni uccinantī yāvad āmravanasya madhye anuprāptā yatra rājā kuśo āsati || so dāni rājā kuśo āmramūlāto utthihitvā sudarśanāye devīye unmūrdhikāye āliṁgito || sā dāni sudarśanā bhītā santrastā jānāti vanapiśācenāsmi gṛhītā ti || sā dāni avidhāvidha tti praveśitā vanapiśācena khajjāmi vanapiśācena khajjāmi tti || tā dāni antaḥpurikā ito ca ito ca palāyanti | rājā kuśo sudarśanāya sārdhaṁ āmravane krīḍati ramati paricārayati sāpi sudarśanā avidhāvidhaṁ vakṣyati dhāvatha antaḥpurikāho vanapiśācena khajjāmi || tā dāni antaḥpurikā yaṁ kālaṁ jānanti yathābhiprāyo rājñā kuśena sudarśanāya sārdhaṁ krīḍitaṁ ramitaṁ paricāritaṁ tataḥ nānāprakārāṇāṁ puṣpāṇāṁ utsaṁge gṛhṇiyāna taṁ deśaṁ gatā || tā dāni bahūni devīśatāni puṣpamuṣṭīhi rājaṁ kuśaṁ okiranti śabdaṁ ca karonti | dhikpiśāca dhikpiśāca tti || so dāni kuśo sudarśanāṁ devīm ośiritvā rājakulaṁ praviṣṭo || tasyā dāni sudarśanāya devīye parivāreṇa saṁlagnaṁ balikarma kṛtaṁ | kaṭacchu jvālāpitā śāntaṁ śamitaṁ pāpaṁ diṣṭyāsi vanapiśācena jīvantī muktā ti || sā dāni sudarśanā devī aparāhi devīhi sārdhaṁ tahiṁ āmravane yathābhiprāyaṁ divasaṁ krīḍitvā ramitvā pravicārayitvā vikāle rājakulaṁ praviṣṭā || sā dāni sudarśanā rājño kuśasya śayanagṛhe praviṣṭā || rājā <a class='ref sen' id='sen2.453' href='#sen2.453'>Sen 2.453</a> jalpati || devī āmrāṇi saṁpaśyanāya nirdhāvitā na te āmrāṇi ānītāni na te ahaṁ priyo || devī āha || mahārāja kuto me āmrāṇi | nirdhāvitā sā āmrāṇi paśyanāya tataḥ me vanapiśācena āliṁgitā manāsmi vanapiśācena khāditā | tato haṁ antaḥpurikāhi vanapiśācasya hastāto mocitā || mahārāja yādṛśo tava cchatradhāro yādṛśo padminī-udakarākṣasaḥ tādṛśo āmravane vanapiśācaḥ sarve trayo janā manye ekamātāya jātā ti sarve samasadṛśā || rājā kuśo āha || devi mā bhūyo āmravanaṁ paśyanāya gaccha | ahaṁ pi tatrāmravane manāsmi vanapiśācena khādito ||</p>
<p><a class='ref sc' id='sc41' href='#sc41'>SC 41</a>tatra dāni apareṇa kālena sudarśanā devī śvaśrum alindāṁ mahādevīṁ vijñapeti || abhiprāyo me rājño kuśasya hastivāhinīṁ draṣṭuṁ | śṛṇomi rājño kuśasya vistīrṇā hastivāhinī ṣaṣṭi hastisahasrāṇi || alindā mahādevī āha || bho putri suve rājahastivāhinīṁ paśyanāya nirdhāvasi || sā dāni alindā mahādevī hastimahāmātraṁ śabdāviyāna āṇattikā dinnā || suve sudarśanā rājadhītā antaḥpurikāhi sārdhaṁ rājakyāṁ hastiśālāṁ paśyanāya nirdhāviṣyatīti | tataḥ hastīṁ ca hastiśālāṁ ca alaṁkarohi || so dāni hastimahāmātro alindāya mahādevīye āṇattikāye śrutvā sarvāṁ hastivāhinīṁ ṣaṣṭiṁ hastisahasrāṇi sarvālaṁkārehi alaṁkṛtāni hemalālapraticchannāni dantapatimokāni śuṇḍāpatimokāni sakhurapravālāni | sā ca hastiśālā siktasansṛṣṭā muktapuṣpāvakīrṇā kṛtā osaktapaṭṭadāmakalāpā dhūpitadhūpanā || sā dāni alindā mahādevī rājaṁ kuśam āmantrayati ||</p>
<p><a class='ref sc' id='sc42' href='#sc42'>SC 42</a><a class='ref sen' id='sen2.454' href='#sen2.454'>Sen 2.454</a> putra yaṁ khalu jānesi suve sudarśanā rājadhītā antaḥpureṇa sārdhaṁ rājakyāṁ hastiśālāṁ nirdhāviṣyati paśyanāya | tataḥ prakṛtyaiva hastiśālāṁ gatvā tatra deśe āsatha yathā te sudarśanā na jāneyā eṣaḥ rājā kuśo ti || so dāni rājā kuśo mātuḥ pratiśrutvā prabhātāye rātrīye hastimeṇṭhaveśena prakṛtyaiva hastiśālāṁ gatvā hastino mūle sudarśanāṁ pratipālayamāno āsati || sāpi dāni sudarśanā śvaśruya alindāye sārdhaṁ sarvāhi ca antaḥpurikāhi parivṛtā rājārahehi aśvarathehi abhiruhitvā hastiśālāṁ praviṣṭā || sā dāni aśvarathāto oruhitvā bahūhi ceṭīśatehi parivṛtā hastiśālāṁ praviṣṭā | so pi rājā kuśo hastināṁ mūle hastimeṇṭho ti kṛtvā sudarśanāṁ nidhyāyamāno āsati || sā dāni sudarśanā devī tāhi antaḥpurikāhi sārdhaṁ tatra hastiśālāya anucaṁkramantī anuvicarantī yaṁ kālaṁ pratinivartitā rājakulaṁ gacchāmīti rājñā kuśena pratyagreṇa hastilaṇḍena vāṣpāyantena sudarśanā devī pṛṣṭhito āhatā | tāni rājārhāṇi vastrāṇi hastilaṇḍena vināśitāni || sā dāni sudarśanā rājadhītā śvaśruṁ alindā mahādevīṁ vijñapeti || bhaṭṭe imasya rājakyasya hastimahāmātrasya daṇḍo dātavyaḥ | śakyā etena yā rājño kuśasya amgramahiṣī tāṁ hastilaṇḍena āhanitun ti || sā dāni alindā mahādevī āha || bhavatu putri mellehi eṣo rājakyo hastimahāmātro avadhyo kiṁ śakyaṁ kartuṁ || evaṁ dāni sudarśanā śvaśruye saṁjñāpitā ||</p>
<p><a class='ref sc' id='sc43' href='#sc43'>SC 43</a>sā dāni sudarśanā apareṇa kālena śvaśrum alindāṁ mahādevīṁ vijñapeti || bhaṭṭe priyaṁ me rājño kuśasya aśvavāhinīṁ draṣṭuṁ || alindā mahādevī āha || suṣṭhu putri svo rājño kuśasya aśvavāhanaṁ paśyanāye nirdhāvāhi || sā dāni <a class='ref sen' id='sen2.455' href='#sen2.455'>Sen 2.455</a> alindā mahādevī aśvamahāmātrāṇāṁ śabdāpayitvā āṇattikāṁ deti || śvo sudarśanā rājādehītā antaḥpureṇa sārdhaṁ rājakyaṁ aśvavāhanaṁ paśyanāye nirdhāviṣyati | tāṁ dāni ṣaṣṭi aśvasahasrāṇi sarvāṇi alaṁkarohi aśvaśālāṁ ca siktasaṁsṛṣṭāṁ muktapuṣpāvakīrṇāṁ karohi || tehi aśvarakṣehi alindāye mahādevīye āṇattikāṁ śrutvā sarvāṇi ṣaṣṭi aśvasahasrāṇi sarvālaṁkārohi alaṁkṛtāni | sā ca aśvasālā siktasansṛṣṭā muktapuṣpāvakīrṇā kṛtā || sā dāni alindā mahādevī rājasya kuśasya nivedayati || putra kuśa yaṁ khalu jānesi sā sudarśanā rājadhītā antaḥpureṇa sārdhaṁ rājakyaṁ aśvavāhanaṁ paśyanāye nirdhāviṣyati | yadi si paśyatukāmaḥ tato prakṛtyaivāśvaśālāyāṁ gatvā tatra deśe tiṣṭhāhi yathā te sudarśanā na jāneyā eṣaḥ rājā kuśo tti || so dāni rājā kuśaḥ mātur vacanaṁ pratiśrutvā prabhātāye rātrīye aśvarakṣaveśaṁ kṛtvā aśvānāṁ ghāsaṁ vikiranto āsati sudarśanāṁ pratipālayamāno || sā dāni sudarśanā rājadhītā śvaśruye alindāye mahādevīye sārdhaṁ sarvāhi cāntaḥpurikāhi ratnāmayīṁ śivikām āruhitvā aśvaśālāṁ prasthitā || sāpi dāni sudarśanā śivikāto pratyoruhiya bahūhi devīśatehi parivṛtā aśvaśālāṁ praviṣṭā || so pi rājā kuśo aśvānāṁ pṛṣṭhato sthitaḥ sudarśanāṁ nidhyāyanto || sāpi dāni sudarśanā aparāhi antaḥpurikāhi sārdhaṁ tatra aśvaśālāyāṁ anucaṁkramitvā anuvicaritvā yaṁ kālaṁ nivartitā rājakulaṁ gacchāmi tti tataḥ kuśena rājñā pratyagreṇa aśvalaṇḍena vāṣpāyantena pṛṣṭhimena āhatā | tāni rājārhāṇi vastrāṇi aśvalaṇḍena vināśitāni || sā dāni sudarśanā rājadhītā śvaśruṁ alindāṁ mahādevīṁ āha || bhaṭṭe imasya aśvarakṣasya daṇḍo dātavyaḥ || labhyā etena rājñaḥ kuśasya <a class='ref sen' id='sen2.456' href='#sen2.456'>Sen 2.456</a> agramahiṣīṁ aśvalaṇḍena āhanituṁ ti || alindā mahādevī āha || putri marṣehi ete rājakyā aśvarakṣā avadhyā kiṁ śakyā kartuṁ ||</p>
<p><a class='ref sc' id='sc44' href='#sc44'>SC 44</a>sā dāni sudarśanā apareṇa kālena śvaśrum alindāṁ mahādevīṁ vijñapeti || bhaṭṭe abhiprāyo me rājño kuśasya rathavāhinīṁ draṣṭuṁ | śrutaṁ me vistīrṇā rājñaḥ kuśasya rathavāhinī ṣaṣṭi rathasahasrāṇi || alindā mahādevī āha || suṣṭhu putri śvo rājño kuśasya rathavāhinīṁ paśyanāya nirdhāvāhi || sā dāni alindā mahādevī rājño kuśasya rathapālāṁ śabdāpayitvā āṇattikāṁ deti || svo sudarśanā rājadhītā antaḥpureṇa sārdhaṁ rājño kuśasya rathavāhinīṁ paśyanāye nirdhāviṣyati || tehi dāni rathapālehi mahādevīvacanaṁ śrutvā aparajjukāto ṣaṣṭu rathasahasrāṇi yuktāni siṁhacarmaparivārāṇi dvīpacarmaparivārāṇi vyāghracarmaparivārāṇi pāṇḍukambalapraticchannāni sanandighoṣāṇi savaijayantikāni sakhurapravālāni ucchritadhvajapatākāni || sā dāni alindā mahādevī rājño kuśasya nivedayati || putra yaṁ khalu jānesi svo sudarśanā rājadhītā antaḥpureṇa sārdhaṁ rājakyāṁ rathavāhinīṁ paśyanāye nirdhāviṣyati | yadi si paśyitukāmaḥ tato prakṛtyaiva rathaśālāṁ gatvā tatra pradeśe tiṣṭhāhi yathā te sudarśanā na jāneyā eṣaḥ so rājā kuśo tti || sā dāni sudarśanā rājadhītā alindāye mahādevīye sārdhaṁ sarneṇa ca antaḥpureṇa rājārahehi rathehi abhiruhitvā rathaśālāṁprasthitā || so pi rājā kuśo mātari pratiśrutvā prabhātāye rātrīye prakṛtyaiva rathavāhanaśālāṁ gataḥ rathapālaveṣeṇa rathānāṁ mūla āsati sudarśanāṁ pratipālayamāno || sāpi dāni sudarśanā rājadhītā aśvarathāto oruhitvā bahūhi devīśatehi parivṛtā rathaśālāṁ praviṣṭā || sā dāni sudarśanā rājadhītā aparāhi devīhi sārdhaṁ rathaśālām anucaṁkramitvā yaṁ kālaṁ nivartitā rājakulaṁ gacchāmi tti tataḥ rājñā kuśena pratyagreṇa gomayapiṇḍena vāṣpāyantena <a class='ref sen' id='sen2.457' href='#sen2.457'>Sen 2.457</a> pṛṣṭhe āhatā || tāni rājārhāṇi vastrāṇi gomayapiṇḍena vināśitāni || sā dāni sudarśanā rājadhītā śvaśrum alindāṁ mahādevīm āha || bhaṭṭe imasya rathapālasya daṇḍo praṇāmayitavyo | labhyā etena rājño kuśasya agramahiṣīṁ gomayapiṇḍena āhanituṁ || alindā mahādevī āha || putri marṣehi eṣa rājakyo rathapālaḥ avadhyo rājño rathakośadhāro kiṁ śakyā kartuṁ || sā dāni sudarśanā tāya alindāya mahādevīya saṁjñaptā ||</p>
<p><a class='ref sc' id='sc45' href='#sc45'>SC 45</a>tatra dāni apareṇa kālena yā rājakyā hastiśālā tatrāgniḥ mukto mahānto agnidāho prajvalito || hastimeṇṭhasahasrāṇi mahāmātrāṇi ca anyaś ca mahājanakāyo sannipatito hastiśālāṁ nirvāpayiṣyāmaḥ na ca śaknonti taṁ agnidāghaṁ parinirvāpayituṁ antaḥpuraṁ pi tena agnibhayena sarvaṁ bhītaṁ santrastaṁ saṁvṛttaṁ mā imaṁ pi rājakulaṁ dahiṣyatīti || tā dāni sarvāḥ antaḥpurikā yato hastiśālā tato nirdhāvamānā āsanti ko śaknoti etaṁ hastidāghaṁ parinirvāyapayituṁ ti || mahājanakāyaṁ khijjante na ca śaknonti taṁ agnidāghaṁ nirvāpayituṁ na ca śaknonti tāni hastiśālāya paṭalāni ghanāni mahantāni bahujana-uttakāni pātayituṁ || tasmiṁś ca kālāntare rājā kuśo vahirnagare anucaṁkramanto anuvicaranto aṇvati | tasya dāni rājño amātyena puruṣeṇa niveditaṁ || mahārāja yaṁ khu jānesi yā rājakyā hastiśālā tatra agniḥ prajvalito || śrutvā ca punaḥ rājā kuśo hastiskandhavaragataḥ javena tāṁ hastiśālāṁ saparivāro āgato || sarvāhi antaḥpurikāhi rājā āpatanto dṛṣṭo tena rājñā āpatantena tāni pradīptāni paṭalāni ekenossāhena sapakṣakāni <a class='ref sen' id='sen2.458' href='#sen2.458'>Sen 2.458</a> satalakaṇṭakāni tataḥ hastiśālāto vāhyamukhaṁ kṣiptāni || ye pi hi hastiyo varatrehi baddhāni tāni bandhanāni hastena cchaṭacchaṭāya cchindati | ye pi hastināgā agninā abhigrastā tāni utkṣipitvā agnibhayāto ekamante kṣipati || evaṁ dāni kuśena rājñā muhūrtena hastiśālā nirvāpitā sarvā hastivāhinī agnidāghāto mocitā eko pi na hastir dagdho nābādhito || tatra dāni anekakoṭīśatasahasrāṇi rājño kuśasya tādṛśāṁ vīryaparākramāṁ dṛṣṭvā hakkārasahasrāṇi pravartenti | antaḥpuraṁ pi rājño kuśasya tādṛśaṁ puruṣaparākramaṁ dṛṣṭvā sarve prītā tuṣṭā aho rājño kuśasya balo aho parākramaṁ || tatra dāni aparā kubjā harṣitā vegajātā rājā rājā ti kuśaṁ saṁrāveti ||</p>
<blockquote class='gatha'>
<p><a class='ref sc' id='sc46' href='#sc46'>SC 46</a>siṁhasupīṭho balavāṁ śobhe suvipulo mahāṁ |<br>
khe candro iva ābhāti samantaparimaṇḍalaṁ ||</p>
<p><a class='ref sc' id='sc47' href='#sc47'>SC 47</a>cakroratāmrāyatākṣo kāmadevo va śobhati |<br>
hastino mocaye rājā sthāmopeto nararṣabho ||</p>
</blockquote>
<p><a class='ref sc' id='sc48' href='#sc48'>SC 48</a>so dāni rājā kuśo tasyā kubjāya prīto dāyaṁ deti saṁvāreti varaṁ ||</p>
<blockquote class='gatha'>
<p><a class='ref sc' id='sc49' href='#sc49'>SC 49</a>bhadrikā khu ayaṁ kubjā yā rājānaṁ praśaṁsati |<br>
kāśikāni te vastrāṇi dadāmi caturo ahaṁ ||</p>
</blockquote>
<p><a class='ref sc' id='sc50' href='#sc50'>SC 50</a>sā dāni sudarśanā rājadhītā tāṁ kubjāṁ kuśasya varṇaṁ bhāṣamāṇāṁ śrutvā tasyā dāni sudarśanāya rājadhītu evaṁ bhavati || eṣaḥ rājā kuśo bhaviṣyati <a class='ref sen' id='sen2.459' href='#sen2.459'>Sen 2.459</a> tasya eṣā kubjā varṇaṁ bhāṣati || sā dāni sudarśanā rājadhītā rājasya kuśasya tādṛśaṁ varṇarūpaṁ dṛṣṭvā mānasaṁ se pratyāhataṁ duḥkhadaurmanasyajātā saṁvṛttā || mā tāva edṛśo mama bhartā evaṁ durvarṇo durdṛśo sthūloṣṭho sthūlaśiro sthūlapādro mahodaro kālo maṣirāśivarṇo piśācasya ca etasya ca nāsti kiṁcit* nānākaraṇaṁ || sā dāni sudarśanā devī tasyā kubjāye ruṣitā āha ||</p>
<blockquote class='gatha'>
<p><a class='ref sc' id='sc51' href='#sc51'>SC 51</a>na nāma etāye kubjāye jihvāye asti cchedako |<br>
sutīkṣṇena śastreṇa yā rājānaṁ praśaṁsati ||</p>
</blockquote>
<p><a class='ref sc' id='sc52' href='#sc52'>SC 52</a>sā dāni kubjā sudarśanāṁ devīṁ gāthāye saṁjñapeti ||</p>
<blockquote class='gatha'>
<p><a class='ref sc' id='sc53' href='#sc53'>SC 53</a>pratitarjenti rājāno bandhanena vadhena vā |<br>
tasmāsya varṇaṁ bhāṣāmi rakṣaṁ jīvitam ātmano ||</p>
</blockquote>
<p><a class='ref sc' id='sc54' href='#sc54'>SC 54</a>sā dāni sudarśanā devī rājaṁ kuśaṁ tādṛśaṁ dṛṣṭvā durvarṇaṁ durdṛśaṁ dṛṣṭvā tatra rājakule evaṁ ramaṇīye devabhavanasannibhe anantaratanākare ratiṁ na vindati annapānena se chandaḥ otpadyate | nāhaṁ atsyāmi na bhokṣyāmi kiṁ jīvitena me yad ahaṁ piśacena sārdhaṁ saṁvasāmi || sā dāni sudarśanā rājadhītā śvaśrum alindāṁ mahādevīṁ vijñapeti || bhaṭṭe muñcāhi me kanyakubjaṁ gamiṣyāmi mātāpituḥ sakāśaṁ || yadi me na osiriṣyasi muhūrtena upakramemi ātmānaṁ mārayiṣyaṁ || tasyā dāni alindāye mahādevīye evaṁ bhavati || varaṁ ayaṁ rājadhītā jīvati naiva mṛtā ti || sā dāni alindā mahādevī āha || putri gaccha yatra te abhiprāyo ||</p>
<p><a class='ref sc' id='sc55' href='#sc55'>SC 55</a><a class='ref sen' id='sen2.460' href='#sen2.460'>Sen 2.460</a> sā dāni sudarśanā rājadhītā kubjādvitīyā aśvarathaṁ abhiruhitvā vārāṇasīto niryātvā prasthitā anupūrveṇa kanyakubjaṁ gatā mātāpituḥ sakāśaṁ || so dāni rājā kuśo vikāle śayanagṛhaṁ praviṣṭo sudarśanāṁ devīṁ na paśyati | rājakule samantena mārgayamānā na kutracid dṛśyati || so dāni rājā kuśo sudarśanāṁ devīṁ na labhanto utkaṇṭhati śocati paritapyati | evaṁ vistīrṇe antaḥpure nyāṁ na labhati || yadā se viditaṁ yathā sudarśanā devī kubjādvitīyā jñātikulaṁ gatā so dāni rājā kuśo mātaraṁ alindāṁ vijñapeti || ambe ahaṁ pi gacchāmi kaṇṇakubjaṁ śvaśurasya mahendrasya madrakarājño sakāśaṁ sudarśanāṁ devīm ānayiṣyāmi || sā dāni alindā mahādevī putrasya kuśasya vacanaṁ śrutvā kanyakubjaṁ gamiṣyāmīti tataḥ putrapremnena rājyatṛṣṇāye ca mūrchitā praskhalitā ca bhagnā dharaṇītale prapatitā putraśokasamanvitā || aho mama mandabhāgyāye anarthaṁ | paryeṣitā yato iyaṁ mayā mahendrakasya kanyakubjakasya madrakarājño dhītā sudarśanā ihānītā tato na jānāmi kathaṁ me putrasya rājño kuśasya bhaviṣyati || sā dāni alindā mahādevī putrasya kuśasya jalpati || putra tvaṁ ikṣvākurājaputro sukumāro sukhasaṁvṛddho jānapadā ca śaktubhakṣā kambalaparidhānā ca divasakarmalūkhāhārā ca kathante mārgagamanaṁ bhaviṣyati || rājā kuśo āha || ahaṁ ambe nṛtyagītavādyena anyāhi ca māyāhi vividhehi ca upāyehi ātmano vṛttiṁ kalpayanto gamiṣyaṁ mā utkaṇṭhatu ambā || so rājā kuśo tāṁ mātaraṁ saṁjñāpayitvā bhrātaraṁ kuśadrumaṁ rājye pratiṣṭhāpayati || bhrātā <a class='ref sen' id='sen2.461' href='#sen2.461'>Sen 2.461</a> imāni te ṣaṣṭi nagarasahasrāṇi sanigamajānapadāni aiśvaryaṁ kārāpehi imāni te ṣaṣṭi hastisahasrāṇi sarvālaṁkāravibhūṣitāni hemajālapraticchannāni sakhurapravālāni ṣaṣṭi aśvasahasrāṇi sarve saindhavāni śīghravāhīni sarvālaṁkāravibhūṣitāni ṣaṣṭi rathasahasrāṇi siṁhacarmaparivārāṇi vyāghracarmaparivārāṇi dvīpicarmaparivārāṇi pāṇḍukambalapraticchannāni sanandighoṣāṇi savaijayantikāni sakhurapravālāni ucchritacchatradhvajapatākāni imāni te vāhanāni | imaṁ rājyaṁ paripālehi yāva mama āgamanaṁ bhaviṣyati || so dāni rājā kuśo amātyānāṁ saṁdiśati || eṣo vo kumāro kuśadrumo rājā mama yāvad āgamanaṁ | evaṁ jānatha | tathā eva rājyaṁ samanuśāsatha dharmeṇa ca paurajānapadāṁ paripāletha || so dāni rājā kuśo amātyānāṁ evam anuśāsayitvā bhrātaraṁ kuśadrumaṁ rājye pratiṣṭhāpayitvā mātaram alindāṁ mahādevīṁ abhivādayitvā pradakṣiṇīkṛtvā saptatantrikāṁ vīṇām ādāya uttarābhimukho prasthito ||</p>
<p><a class='ref sc' id='sc56' href='#sc56'>SC 56</a>rājā kuśo vividhehi upāyehi ātmano vṛttiṁ kalpayanto kanyakubjaṁ śvasuraṁ yena gacchati anupūrveṇa kanyakubjasya viṣayam anuprāptaḥ || tatra anyatarasmiṁ grāme vāsam upagato aparāye vṛddhāye śālāye pratiśrayo dinno || tatra grāme utsavo va vartati | so dāni rājā kuśo tāye vṛddhāye vuccati || putra iha grāme utsavo vartati vraja grāmamadhye tatra kiṁcid annapānaṁ labhiṣyasi tataḥ āhāraṁ kṛtvā pratikramiṣyasi || so dāni rājā kuśo tasyā vṛddhāya śrutvā grāmamadhyaṁ gataḥ || tena dāni rājñā kuśena tādṛśī vīṇā vāditā gītakaṁ gāyitaṁ yaṁ sarvo grāmajano ārādhyati | etasya dāni kuśasya grāmajanena prītena samānena nānāprakārasya khajjakasya pūraṁ gopiṭakaṁ dinnaṁ mahāntaṁ alindaṁ odanasya dadhikalaśaś ca nānāprakārāṇi <a class='ref sen' id='sen2.462' href='#sen2.462'>Sen 2.462</a> ca vyaṁjanāni || tena dāni rājñā kuśena khadyabhojyaṁ sarvaṁ vṛddhāye śālāṁ praveśitaṁ || sā dāni vṛddhā prabhūtakhādyabhojyaṁ dṛṣṭvā (pūraṁ mahāntaṁ gopiṭakaṁ nānāprakārasya ca khajjakasya pūraṁ piṭakaṁ dinnaṁ mahāntaṁ alindaṁ odanasya nānāprakārāṇi va vyaṁjanāni tena dāni rājñā kuśena praveśitaṁ dṛṣṭvā ca punar vṛddhā) prītā saṁvṛttā || adya eṣaḥ gāndharviko ekāhāraṁ kṛtvā paścime yāme gamiṣyati taṁ śeṣaṁ khādyabhojyaṁ mama dvemāsikaṁ tremāsikaṁ vā bhaktaṁ bhaviṣyati || tenāpi dāni rājñā kuśena tasyā vṛddhāye ālāpaṁ karantena ekārdhaṁ va yan taṁ gopiṭakaṁ khajjakasya prakhāditaṁ | sāpi vṛddhā jānāti | idāniṁ pi muhūrtake pi eṣo mama khajjakaśeṣaṁ dāsyatīti || tenāpi dāni rājñā kuśena bubhukṣitena sarvaṁ taṁ gopiṭakaṁ khajjakasya khāditaṁ na ekaṁ pi khajjālopaṁ śeṣakṛtaṁ || tasyā vṛddhāye evaṁ bhavati || yadā imena gāndharvikena taṁ mahāntaṁ gopiṭakaṁ khajjakasya sarvaṁ khāditaṁ āśito eṣaḥ bhaviṣyati | na dhārayiṣyati eṣo bhūyo imaṁ alindaṁ modakasya khādituṁ | evam mama cirasya kālasya bhaktaṁ bhaviṣyati || tena dāni rājñā kuśena mārgagatena bubhukṣitena mahāntaṁ alindaṁ modakasya taṁ ca dadhikalaśaṁ tāni ca vyaṁjanāni nānāprakārāṇi sarvaṁ paribhuktaṁ | tasyā vṛddhāye na kiṁci śeṣakṛtaṁ || sā dāni vṛddhā nirāśā saṁvṛttā avidhāvidhaṁ praviśatha dhāvatha praveśitakāyo manuṣyarūpeṇa me piśāco gṛh</p>
<footer>
<p>Based on the ed. by Émile <span class='author'>Senart</span>, 3 vols., Paris 1882–1897.</p>
<p>Cf. also Emmanuel <span class='author'>Faure</span>, B. <span class='author'>Oguibénine</span>, M. <span class='author'>Yamazaki</span>, and Y. <span class='author'>Ousaka</span>, <cite class='book' translate='no'>Mahavastu-avādana, vol.I: word index and reverse word index</cite>, Tokyo 2003 (Philologica Asiatica, Monograph Series 20), The Chuo Academic Research Institute (Tokyo, 2003 (July)).</p>
<p>Input by Emmanuel Fauré (formerly Université Marc Bloch, Strasbourg), under the supervision of Prof. Boris Oguibénine. Data conversion in cooperation with Stefan Baums, Seattle.</p>
<p>NOTE: This is Klaus Wille’s revision (dated 17.03.2005) of the earlier <abbr title='Göttingen Register of Electronic Texts in Indian Languages'>GRETIL</abbr> version, which has the following modifications:</p>
<ul>
<li>In vol. 1 the Sandhi has been restored; the Avagraha has been retained in cases where Senart did not provide one.</li>
<li>From vol. 2 onward only the Avagraha supplied by Senart is given.</li>
</ul>
<p>Prepared for SuttaCentral by <span class='editor'>Bhikkhu Sujato</span>. The text has been broken into sections corresponding to the chapters of the English translation by J.J. Jones.</p>
</footer>
</article>
</body>
</html>
