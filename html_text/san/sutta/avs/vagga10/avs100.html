<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs100' lang='san'>
<header>
<ul>
<li class='division'>Avadānaśatakam  |</li>
<li class='vagga'>daśamo vargaḥ |</li>
</ul>
<h1>100. saṁgītiḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ kuśinagaryāṁ viharati mallānām upavartane yamakaśālavane | atha bhagavāṁs tad eva parinirvāṇakālasamaye āyuṣmantam ānandam āmantrayate sma: prajñāpaya ānanda tathāgatasya āntareṇa yamakaśālayor uttarāśirasaṁ mañcam  | adya tathāgatasya rātryā madhyame yāme nirupadhiśeṣe nirvāṇadhātau parinirvāṇaṁ bhaviṣyatīti | evaṁ bhadantety āyuṣmān ānando bhagavataḥ pratiśrutya antareṇa yamakaśālayor uttarāśirasaṁ mañcaṁ prajñāpya yena bhagavāṁs tenopasaṁkrāntaḥ | upasaṁkramya bhagavataḥ pādau śirasā vanditvā ekānte ’sthāt  | ekāntasthita āyuṣmān ānando bhagavantam idam avocat : prajñapto bhadanta tathāgatasya antareṇa yamakaśālayor uttarāśirasaṁ mañcaḥ | atha bhagavān  yena mañcas tenopasaṁkrāntaḥ | upasaṁkramya dakṣiṇena pārśvena śayyāṁ kalpayati pādaṁ pādenopadhāya ālokasaṁjñī smṛtaḥ saṁprajānan nirvāṇasaṁjñām eva manasi kurvann iti ||</p>
<p><a class='ref sc' id='sc2' href='#sc2'>SC 2</a>tatra bhagavān rātryā madhyame yāme ’nupadhiśeṣe nirvāṇadhātau parinirvṛtaḥ | samanantaraparinirvṛte buddhe bhagavati atyarthaṁ tasmin samaye mahāpṛthivīcālo ’bhūt  ulkāpātā diśodāhāḥ | antarīkṣe devadundubhayo nadanti | samanantaraparinirvṛte buddhe bhagavati ubhau yamakaśālavanasya drumottamau tathāgatasya siṁhaśayyāṁ śālapuṣpair avākiratām  | samanantaraparinirvṛte bhagavati anyataro bhikṣus tasyāṁ velāyāṁ gāthāṁ bhāṣate:</p>
<blockquote class='gatha'>
<p><a class='ref sc' id='sc3' href='#sc3'>SC 3</a>sundarau khalv imau śālavanasyāsya drumottamau<br>
yad avākiratāṁ puṣpaiḥ śāstāraṁ parinirvṛtam  || <a class='ref vns' id='vns100.1' href='#vns100.1'>Verse 100.1</a></p>
</blockquote>
<p><a class='ref sc' id='sc4' href='#sc4'>SC 4</a>samanantaraparinirvṛte buddhe bhagavati śakro devendro gāthāṁ bhāṣate:</p>
<blockquote class='gatha'>
<p><a class='ref sc' id='sc5' href='#sc5'>SC 5</a>anityā bata saṁskārā utpādavyayadharmiṇaḥ<br>
utpadya hi nirudhyante teṣāṁ vyupaśamaḥ sukham  || <a class='ref vns' id='vns100.2' href='#vns100.2'>Verse 100.2</a> iti</p>
</blockquote>
<p><a class='ref sc' id='sc6' href='#sc6'>SC 6</a>samanantaraparinirvṛte buddhe bhagavati brahmā sahāṁpatir gāthāṁ bhāṣate:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>sarvabhūtāni loke ’sminn ikṣepsyanti samucchrayam <br>
evaṁvidho yatra śāstā lokeṣv apratipudgalaḥ<br>
tathāgatabalaprāptaḥ cakṣumān parinirvṛtaḥ || <a class='ref vns' id='vns100.3' href='#vns100.3'>Verse 100.3</a></p>
</blockquote>
<p><a class='ref sc' id='sc8' href='#sc8'>SC 8</a>samanantaraparinirvṛte buddhe bhagavati āyuṣmān āniruddho gāthāṁ bhāṣate:</p>
<blockquote class='gatha'>
<p><a class='ref sc' id='sc9' href='#sc9'>SC 9</a>sthitā āśvāsapraśvāsā sthiracittasya tāyinaḥ<br>
ānijyāṁ śāntim āgamya cakṣumān parinirvṛtaḥ || <a class='ref vns' id='vns100.4' href='#vns100.4'>Verse 100.4</a><a class='ref vai' id='vai261' href='#vai261'>Vai 261</a></p>
<p><a class='ref sc' id='sc10' href='#sc10'>SC 10</a>tadābhavad bhīṣaṇakaṁ tadābhūd romaharṣaṇam <br>
sarvākārabalopetaḥ śāstā kālaṁ yadākarot  || <a class='ref vns' id='vns100.5' href='#vns100.5'>Verse 100.5</a></p>
<p><a class='ref sc' id='sc11' href='#sc11'>SC 11</a>asaṁlīnena cittena vedanā adhivāsayan <br>
pradyotasy eva nirvāṇaṁ vimokṣas tasya cetasaḥ || <a class='ref vns' id='vns100.6' href='#vns100.6'>Verse 100.6</a> iti ||</p>
</blockquote>
<p><a class='ref sc' id='sc12' href='#sc12'>SC 12</a>saptāhaparinirvṛte buddhe bhagavati āyuṣmān ānando bhagavataś citāṁ pradakṣiṇīkurvan  gāthāṁ bhāṣate:</p>
<blockquote class='gatha'>
<p><a class='ref sc' id='sc13' href='#sc13'>SC 13</a>yena kāyaratanena nāyako brahmalokam agaman maharddhikaḥ<br>
dahyate sma tanujena tejasā pañcabhir yugaśataiḥ sa <span class='var' title='Speyer: veṣṭhitaḥ'>veṣṭitaḥ</span> || <a class='ref vns' id='vns100.7' href='#vns100.7'>Verse 100.7</a></p>
<p><a class='ref sc' id='sc14' href='#sc14'>SC 14</a>sahasramātreṇa hi cīvarāṇāṁ buddhasya kāyaḥ <span class='var' title='pariveṣṭhito [Speyer]'>pariveṣṭito ’bhūt  |</span></p>
<p><a class='ref sc' id='sc15' href='#sc15'>SC 15</a><span class='var' title='pariveṣṭhito [Speyer]'>dve cīvare tatra tu naiva dagdhe abhyantaraṁ bāhyam atha dvitīyam  || <a class='ref vns' id='vns100.8' href='#vns100.8'>Verse 100.8</a></span></p>
</blockquote>
<p><a class='ref sc' id='sc16' href='#sc16'>SC 16</a><span class='var' title='pariveṣṭhito [Speyer]'>varṣaśataparinirvṛte buddhe bhagavati pāṭaliputre nagare rājā aśoko rājyaṁ kārayati ṛddhaṁ ca sphītaṁ ca kṣemaṁ ca subhikṣaṁ ca ākīrṇabahujanamanuṣyaṁ ca praśāntakalikalahaḍimbaḍamaraṁ taskararogāpagataṁ śālīkṣugomahiṣīsaṁpannam  | dhārmiko dharmarājo dharmeṇa rājyaṁ pālayati | yāvad apareṇa samayena devyā sārdhaṁ krīḍati ramate paricārayati | tasya krīḍato ramamāṇasya paricārayataḥ kālāntareṇa devī āpannasatvā saṁvṛttā | sā aṣṭānāṁ vā navānāṁ vā māsānām atyayāt prasūtā | dārako jāto abhirūpo darśanīyaḥ prāsādikaḥ kuṇālasadṛśābhyāṁ netrābhyām  | tasya jātau jātimahaṁ kṛtvā nāmadheyaṁ vyavasthāpyate: kiṁ bhavatu dārakasya nāmeti | jñātaya ūcuḥ: yasmād asya jātamātrasya kuṇālasadṛśe netre, tasmād bhavatu dārakasya kuṇāla iti nāmeti | kuṇālo dārako ’ṣṭābhyo dhātrībhyo datto dvābhyām aṁsadhātrībhyāṁ dvābhyāṁ kṣīradhātrībhyāṁ dvābhyāṁ maladhātrībhyāṁ dvābhyāṁ krīḍanikābhyāṁ dhātrībhyām  | so ’ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpimaṇḍenānyaiś cottaptottaptair upakaraṇaviśeṣaiḥ | āśu vardhate hradastham iva paṅkajam  | tatas taṁ sarvālaṁkāravibhūṣitaṁ rājā utsaṅgena kṛtvā punaḥ punaḥ prekṣya rūpasaṁpadā praharṣita uvāca: asadṛśo me putro loke rūpeṇeti ||</span></p>
<p><a class='ref sc' id='sc17' href='#sc17'>SC 17</a><span class='var' title='pariveṣṭhito [Speyer]'>tatra ca samaye gāndhāre puṣpabherotso nāma grāmaḥ | tatrānyatamasya gṛhapateḥ putro jāto ’tikrānto mānuṣaṁ varṇam asaṁprāptaś ca divyaṁ varṇam  | janmani cāsya divyagandhodakaparipūrṇā <a class='ref vai' id='vai262' href='#vai262'>Vai 262</a> ratnamayī puṣkariṇī prādurbhūtā, puṣpasaṁpannaṁ ca mahad udyānaṁ jaṅgamaṁ ca | yatra yatra kumāro gacchati tatra tatra ca puṣkariṇī udyānaṁ ca prādurbhavati | tasya sundara iti nāmadheyaṁ vyavasthāpitam  ||</span></p>
<p><a class='ref sc' id='sc18' href='#sc18'>SC 18</a><span class='var' title='pariveṣṭhito [Speyer]'>yāvat krameṇa kumāro mahān saṁvṛttam  | tato ’pareṇa samayena puṣpabherotsād vaṇijaḥ kenacid eva karaṇīyena pāṭaliputraṁ gatāḥ | te prābhṛtam ādāya rājñaḥ sakāśam upagatāḥ | tataḥ pādayor nipatya prābhṛtaṁ rājñe upanamayya purastād vyavasthitāḥ | tato rājā aśokas teṣāṁ kuṇālaṁ darśayati: haṁ bho vaṇijaḥ, kadācit kutracid bhavadbhiḥ paryaṭadbhir evaṁvidhaṁ rūpaviśeṣayuktaṁ dṛṣṭapūrvam iti ? tatas te vaṇijaḥ kṛtakarapuṭāḥ pādayor nipatya abhayaṁ mārgayitvā rājānam ūcuḥ: asti deva asmadīye viṣaye sundaro nāma kumāro ’tikrānto mānuṣaṁ varṇam asaṁprāptaś ca divyaṁ varṇam  | janmani cāsya divyagandhodakaparipūrṇā ratnamayī puṣkariṇī prādurbhūtā, puṣpaphalasamṛddhaṁ ca mahad udyānaṁ jaṅgamam  | yatra yatra ca kumāro gacchati tatra tatra puṣkariṇī udyānaṁ ca prādurbhavati | śrutvā rājā aśokaḥ paraṁ vismayam āpannaḥ | kutūhalajātaś ca dūtasaṁpreṣaṇaṁ kṛtavān: eṣa rājā aśoka āgantum icchati sundarasya kumārasya darśanahetoḥ | yad vaḥ kṛtyaṁ vā karaṇīyaṁ vā tat kurudhvam iti | tato mahājanakāyo bhītāḥ: yadi rājā mahāsādhanena ihāgamiṣyati, mā haiva kaṁcid anartham utpādayiṣyatīti | tataḥ sa kumāro bhadrayānaṁ yojayitvā śatasahasraṁ ca muktāhāraṁ prābhṛtasyārthe datvā aśokasya sakāśaṁ preṣitaḥ | so ’nupūrveṇa cañcūryamāṇaḥ pāṭaliputraṁ nagaraṁ prāptaḥ | śatasahasraṁ ca muktāhāraṁ gṛhītvā rājño ’śokasya sakāśam anuprāptaḥ | rājā aśokaś ca sahadarśanāt sundarasya kumārasya rūpaṁ śobhāṁ varṇapuṣkalatāṁ ca divyāṁ puṣkariṇīm udyānaṁ ca dṛṣṭvā paraṁ vismayam upagataḥ ||</span></p>
<p><a class='ref sc' id='sc19' href='#sc19'>SC 19</a><span class='var' title='pariveṣṭhito [Speyer]'>tato rājā aśokaḥ sthaviropaguptasya vismayajananārthaṁ sundaraṁ ca kumāram ādāya kukkuṭāgāraṁ gataḥ | tatropaguptapramukhāṇy aṣṭādaśārhatsahasrāṇi nivasanti, taddviguṇāḥ śaikṣāḥ pṛthagjanakalyāṇakāḥ | tataḥ sa sthavirasya pādābhivandanaṁ kṛtvā purastān niṣaṇṇo dharmaśravaṇāya | sthaviropaguptenāsya dharmo deśitaḥ | tataḥ kumāraḥ paripakvasaṁtatir dharmaṁ śrutvā pravrajyābhilāṣī saṁvṛttaḥ | sa rājānam aśokam anujñāpya sthaviropaguptasya sakāśe pravrajitaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam  | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ ||</span></p>
<p><a class='ref sc' id='sc20' href='#sc20'>SC 20</a><span class='var' title='pariveṣṭhito [Speyer]'>tato rājā aśokaḥ saṁdigdhaḥ sthaviraṁ pṛcchati: kāni bhadanta sundareṇa karmāṇi kṛtāni, yenāsyaivaṁvidhaṁ rūpam , kāni punaḥ karmāṇi yena divyagandhodakaparipūrṇā ratnamayī puṣkariṇī prādurbhūtā, puṣpaphalasamṛddhaṁ ca mahad udyānaṁ jaṅgamam ? sthaviropagupta āha: sundareṇaiva <a class='ref vai' id='vai263' href='#vai263'>Vai 263</a> mahārāja pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | sundareṇaiva karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</span></p>
<blockquote class='gatha'>
<p><a class='ref sc' id='sc21' href='#sc21'>SC 21</a><span class='var' title='pariveṣṭhito [Speyer]'>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām  || <a class='ref vns' id='vns2_100.1' href='#vns2_100.1'>Verse 2_100.1</a></span></p>
</blockquote>
<p><a class='ref sc' id='sc22' href='#sc22'>SC 22</a><span class='var' title='pariveṣṭhito [Speyer]'>bhūtapūrvaṁ mahārāja yadā bhagavān parinirvṛtaḥ, tadā āyuṣmān mahākāśyapaḥ pañcaśataparivāro magadheṣu janapadacārikāṁ caran dharmasaṁgītiṁ kartukāmaḥ | yāvad anyatamena daridrakarṣakeṇa mahān bhikṣusaṁgho dṛṣṭaḥ, śāstṛviyogāc chokārto ’dhvapariśrānto rajasāvacūrṇitagātraḥ | tato ’sya kāruṇyam utpannam  | tatas tena kāśyapapramukhāṇi pañca bhikṣuśatāni jentākasnātreṇopanimantritāni | tatas tena nānāgandhaparibhāvitam uṣṇodakaṁ kṛtvā te bhikṣavaḥ snāpitāḥ, cīvarakāṇi śobhitāni | praṇītena cāhāreṇa saṁtarpya śaraṇagamanaśikṣāpadāni datvā praṇidhānaṁ kṛtam : asminn eva śākyamuneḥ pravacane pravrajya cārhatvaṁ prāpnuyām iti ||</span></p>
<p><a class='ref sc' id='sc23' href='#sc23'>SC 23</a><span class='var' title='pariveṣṭhito [Speyer]'>kiṁ manyase mahārāja yo ’sau tena kālena tena samayena daridrakarṣakaḥ, ayaṁ sa sundaro bhikṣuḥ | yat tena bhikṣavo jentākasnātreṇa snāpitāḥ, tenāsyaivaṁvidho rūpaviśeṣaḥ saṁvṛttaḥ, divyacandanodakaparipūrṇā ramaṇīyā puṣkariṇī puṣpaphalasamṛddhaṁ ca mahad udyānaṁ jaṅgamaṁ prāptam  | yat tena śaraṇagamanaśikṣāpadāni upalabdhāni, teneha janmany arhatvaṁ sākṣātkṛtam  | iti hi mahārāja ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi mahārāja ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam  ||</span></p>
<p><a class='ref sc' id='sc24' href='#sc24'>SC 24</a><span class='var' title='pariveṣṭhito [Speyer]'>atha rāhā aśoka āyuṣmataḥ sthaviropaguptasya bhāṣitam abhinandyānumodya utthāyāsanāt prakrāntaḥ ||</span></p>
<footer>
<p><span class='var' title='pariveṣṭhito [Speyer]'>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</span></p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
