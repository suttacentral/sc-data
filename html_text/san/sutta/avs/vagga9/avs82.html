<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya, J.S. Speyer'>
<title></title>
</head>
<body>
<article id='avs82' lang='san'>
<header>
<ul>
<li class='division'>Avadānaśatakam |</li>
<li class='vagga'>navamo vargaḥ |</li>
</ul>
<h1>82. sumanāḥ</h1>
</header>
<p><a class='ref sc' id='sc1' href='#sc1'>SC 1</a>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṁ saśrāvakasaṁghaḥ śrāvastyāṁ viharati jetavane ’nāthapiṇḍadasyārāme | śrāvastyām anyatamo gṛhapatir āḍhyo mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī | tena sadṛśāt kulāt kalatram ānītam | sa tayā sārdhaṁ krīḍati <a class='ref vai' id='vai204' href='#vai204'>Vai 204</a> ramate paricārayati | tasya krīḍato ramamāṇasya paricārayataḥ putrāḥ prajāyante ca mriyante ca | tasmiṁś ca gṛhe sthaviro ’niruddhaḥ kulopagataḥ | tato gṛhapater iyaṁ buddhir utpannā: ayaṁ sthavirāniruddho vipākamaheśākhyaḥ, etaṁ tāvad āyāciṣye: yadi me putro jāyate, asya paścācchramaṇaṁ dasyāmīti | tato gṛhapatinā sthavirāniruddho ’ntargṛhe bhaktenopanimantritaḥ | tataḥ piṇḍakena pratipādyāyācitaḥ: yadi me putro jāto jīvati, sthavirasya paścācchramaṇaṁ dasyāmīti | sthavirāniruddhenoktam: evam astu, kiṁ tu smartavyā te pratijñeti ||</p>
<p><a class='ref sc' id='sc2' href='#sc2'>SC 2</a>yāvad apareṇa samayena patnyā sārdhaṁ krīḍati ramate paricārayati | tasya krīḍato ramamāṇasya paricārayataḥ patnī āpannasatvā saṁvṛttā | tasyāḥ kāyāt surabhir gandhaḥ pravāti | yāvan navānāṁ māsānām atyayāt prasūtā | dārako jātaḥ abhirūpo darśanīyaḥ prāsādiko divyasumanaḥkañcikayā prāvṛtaḥ | tasya jātau jātimahaṁ kṛtvā sumanā iti nāmadheyaṁ vyavasthāpitam | tataḥ sthavirāniruddham antargṛhe bhaktenopanimantrya sa dārako niryātitaḥ | tataḥ sthavirāniruddhenāsmai kāṣāyāṇi dattāni, āśīr vādaś ca: dīrghāyur bhavatv iti ||</p>
<p><a class='ref sc' id='sc3' href='#sc3'>SC 3</a>yadā saptavarṣo jātas tadā mātāpitṛbhyāṁ sthavirāya dattaḥ | tataḥ sthavirāniruddhena pravrājya manasikāro dattaḥ | tena yujyamānena ghaṭamānena vyāyacchamānena idam eva pañcagaṇḍakaṁ saṁsāracakraṁ calācalaṁ viditvā sarvasaṁskāragatīḥ śatanapatanavikiraṇavidhvaṁsanadharmatayā parāhatya sarvakleśaprahāṇād arhatvaṁ sākṣātkṛtam | arhan saṁvṛttaḥ traidhātukavītarāgaḥ samaloṣṭakāñcana ākāśapāṇitalasamacitto vāsīcandanakalpo vidyāvidāritāṇḍakośo vidyābhijñāpratisaṁvitprāpto bhavalābhalobhasatkāraparāṅmukhaḥ | sendropendrāṇāṁ devānāṁ pūjyo mānyo ’bhivādyaś ca saṁvṛttaḥ | sa ca tīkṣṇendriyaḥ | yadā pāṁsukūlaṁ pratisaṁskaroti, tadā ekaikasmin sūcīpradeśe aṣṭau vimokṣān samāpadyate ca vyuttiṣṭhate ca ||</p>
<p><a class='ref sc' id='sc4' href='#sc4'>SC 4</a>yāvad apareṇa samayena sthavirāniruddhenoktaḥ: gaccha putraka, nadyā ajiravatyā udakam ānayeti | tataḥ sumanāḥ śramaṇoddeśo ghaṭam ādāyājiravatīm avatīrṇaḥ | tatra snātvā udakasya ghaṭaṁ pūrayitvā vihāyasaṁ prasthitaḥ | agrato ghaṭo gacchati, tataḥ sumanāḥ śramaṇoddeśaḥ | tasmiṁś ca samaye bhagavān pratisaṁlayanād vyutthāya catasṛṇāṁ parṣadāṁ dharmaṁ deśayati | tatra bhagavān āyuṣmantaṁ śāriputram āmantrayate: imaṁ paśya śāriputra śramaṇoddeśam āgacchantam udakasya ghaṭaṁ pūrayitvā smṛtimantaṁ susamāhitendriyam |</p>
<blockquote class='gatha'>
<p><a class='ref sc' id='sc5' href='#sc5'>SC 5</a>hitvā rāgaṁ ca dveṣaṁ ca abhidhyāṁ ca virāgayan<br>
saṁghārayann imaṁ dehaṁ śobhate udahārakaḥ ||<a class='ref vai' id='vai205' href='#vai205'>Vai 205</a><br></p>
</blockquote>
<p><a class='ref sc' id='sc6' href='#sc6'>SC 6</a>yadā bhagavatā sumanāḥ śramaṇoddeśo bhikṣusaṁghasya purastāt stutaḥ praśastaś ca, tadā bhikṣūṇāṁ saṁdeho jātaḥ | kāni bhadanta sumanasā karmāṇi kṛtāny upacitāni, yenābhirūpo darśanīyaḥ prāsādiko divyayā ca sumanasāṁ kañcukayā prāvṛtto jātaḥ, tīkṣnendriyaḥ, arhatvaṁ ca prāptam iti | sumanasaiva bhikṣavaḥ pūrvam anyāsu jātiṣu karmāṇi kṛtāny upacitāni labdhasaṁbhārāṇi pariṇatapratyayāni oghavat pratyupasthitāny avaśyaṁbhāvīni | sumanasā tāni karmāṇi kṛtāny upacitāni | ko ’nyaḥ pratyanubhaviṣyati? na bhikṣavaḥ karmāṇi kṛtāny upacitāni bāhye pṛthivīdhātau vipacyante, nābdhātau, na tejodhātau, na vāyudhātau, api tūpātteṣv eva skandhadhātvāyataneṣu karmāṇi kṛtāni vipacyante śubhāny aśubhāni ca:</p>
<blockquote class='gatha'>
<p><a class='ref sc' id='sc7' href='#sc7'>SC 7</a>na praṇaśyanti karmāṇi kalpakoṭiśatair api<br>
sāmagrīṁ prāpya kālaṁ ca phalanti khalu dehinām || <a class='ref vns' id='vns81.2' href='#vns81.2'>Verse 81.2</a></p>
</blockquote>
<p><a class='ref sc' id='sc8' href='#sc8'>SC 8</a>bhūtapūrvaṁ bhikṣavo ’tīte ’dhvani ekanavate kalpe vipaśyī nāma samyaksaṁbuddho loka udapādi vidyācaraṇasaṁpannaḥ sugato lokavid anuttaraḥ puruṣadamyasārathiḥ śāstā devamanuṣyāṇāṁ buddho bhagavān | sa bandhumatīṁ rājadhānīm upaniśritya viharati | yāvad anyatamaḥ sārtavāhaḥ | tasya taruṇāvasthāyāṁ pravrajyācittam utpannam | tena na śakitaṁ pravrajitum | yadā vṛddho bhūtas tadā tasya vipratisāro jātaḥ: na me śobhanaṁ kṛtaṁ yad ahaṁ bhagavacchāsane na pravrajita iti | tatas tena keśanakhanastūpe sumanaḥpuṣpāropaṇaṁ kṛtam, vipaśyī ca samyaksaṁbuddhaḥ saśrāvakasaṁghaḥ piṇḍakena pratipāditaḥ | tataḥ tena pādayor nipatya praṇidhānaṁ kṛtam: anenāhaṁ kuśalamūlema cittotpādena deyadharmaparityāgena ca anāgatān samyaksaṁbuddhānām ārāgayeyam | yasya ca śāsane pravrajeyam, tatra daharāvasthāyām āryadharmān adhigaccheyam iti | bhūyaḥ kāśyape bhagavati pravrajito babhūva | tatrānena daśa varṣasahasrāṇi brahmacaryāvāsaḥ paripālitaḥ | tenedānīm arhatvaṁ sākṣātkṛtam | iti hi bhikṣava ekāntakṛṣṇānāṁ karmaṇām ekāntakṛṣṇo vipākaḥ, ekāntaśuklānām ekāntaśuklaḥ, vyatimiśrāṇāṁ vyatimiśraḥ | tasmāt tarhi bhikṣava ekāntakṛṣṇāni karmāṇy apāsya vyatimiśrāṇi ca, ekāntaśukleṣv eva karmasv ābhogaḥ karaṇīyaḥ | ity evaṁ vo bhikṣavaḥ śikṣitavyam ||</p>
<p><a class='ref sc' id='sc9' href='#sc9'>SC 9</a>idam avocad bhagavān | āttamanasas te bhikṣavo bhagavato bhāṣitam abhyanandan ||</p>
<footer>
<p>Based on the following editions:<br>
Ed. P.L. <span class='author'>Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class='author'>Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href='http://gretil.sub.uni-goettingen.de/gretil/1_sanskr/4_rellit/buddh/avsata_u.htm'><abbr title='Göttingen Register of Electronic Texts in Indian Languages'>GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṁ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
