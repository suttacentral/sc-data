<!DOCTYPE html>
<html>
<head>
<meta charset="UTF-8">
<meta author="P.L. Vaidya, J.S. Speyer">
<title></title>
</head>
<body>
<div id="text" lang="san">
<section class="sutta" id="avs53">
<article>
<div class="hgroup">
<p class="division">Avadānaśatakam<a class="pts-cs" id="pts-cs225"></a> |</p>
<p class="vagga">ṣaṣṭho vargaḥ |</p>
<h1>53: sālaḥ</h1>
</div>
<p>buddho bhagavān satkṛto gurukṛto mānitaḥ pūjito rājabhī rājamātrair dhanibhiḥ pauraiḥ śreṣṭhibhiḥ sārthavāhair devair nāgair yakṣair asurair garuḍaiḥ kinnarair mahoragair iti devanāgayakṣāsuragaruḍakinnaramahoragābhyarcito buddho bhagavān jñāto mahāpuṇyo lābhī cīvarapiṇḍapātaśayanāsanaglānapratyayabhaiṣajyapariṣkārāṇāṃ saśrāvakasaṃghaḥ śrāvastyāṃ viharati jetavane ’nāthapiṇḍadasyārāme | tena khalu punaḥ samayena śrāvastyāṃ sālabhañjikā nāma parva pratyupasthitam<a class="pts-cs" id="pts-cs225"></a> | tatrānekāni prāṇiśatasahasrāṇi saṃnipatya sālapuṣpāṇy ādāya krīḍanti ramante paricārayanti | yāvad anyatarā śreṣṭhidārikā sālapuṣpāṇy ādāya śrāvastīṃ praviśati | bhagavāṃś ca bhikṣugaṇaparivṛtaḥ śrāvastīṃ piṇḍāya caritvā nirgacchati | dadarśa sā dārikā buddhaṃ bhagavantaṃ dvātriṃśatā mahāpuruṣalakṣaṇaiḥ samalaṃkṛtam aśītyā cānuvyañjanair virājitagātraṃ vyāmaprabhālaṃkṛtaṃ sūryasahasrātirekaprabhaṃ jaṅgamam iva ratnaparvataṃ samantato bhadrakam<a class="pts-cs" id="pts-cs225"></a> | dṛṣṭvā ca punaḥ prasādajātayā bhagavān sālapuṣpair avakīrṇaḥ | tataḥ pradakṣiṇīkṛtya pratinivṛttā: bhūyo ’nyāni gṛhasyārthe āneṣyāmīti | yāvad asau sālavṛkṣam adhirūḍhā patitā | bhagavataḥ kṛtopasthānā kālagatā praṇīteṣu deveṣu trāyastriṃśeṣūpapannā yāvat sālapuṣpavimānālaṃkṛtā devasamitim upasaṃkrāntā ||</p>
<p>tasmiṃś ca kāle śakro devendraḥ sudharmāyāṃ devasabhāyāṃ devagaṇasya madhye buddhasya varṇaṃ bhāṣate, dharmasya saṃghasya ca varṇaṃ bhāṣate | dadarśa śakro devendras tāṃ devakanyāṃ sālapuṣpavimānālaṃkṛtām uttaptakuśalamūlām<a class="pts-cs" id="pts-cs225"></a> | dṛṣṭvā ca gāthayā pratyabhāṣata:</p>
<blockquote class="gatha">
<p>gātraṃ kena vimṛṣṭakāñcananibhaṃ padmotpalābhaṃ tava<br>
gātraśrīr atulā kṛteyam iha te dehāt prabhā niḥsṛtā<br>
vaktraṃ kena vibuddhapadmasadṛśaṃ cāmīkarābhaṃ tava<br>
brūhi tvaṃ mama devate phalam idaṃ yat karmajaṃ bhujyate || <a class="gn" id="53.1"></a></p>
</blockquote>
<p>devatā prāha:</p>
<blockquote class="gatha">
<p>saśrāvako narāditya ākīrṇo varalakṣaṇaiḥ<br>
tat karma kuśalaṃ kṛtvā rājate ’bhyadhikaṃ mama<br>
jalajenduviśuddhābhaṃ vadanaṃ kāntadarśanam<a class="pts-cs" id="pts-cs225"></a> || <a class="gn" id="53.2"></a></p>
</blockquote>
<p>śakraḥ prāha:</p>
<blockquote class="gatha">
<p>aho guṇamayaṃ kṣetraṃ sarvadoṣavivarjitam<a class="pts-cs" id="pts-cs225"></a><br>
yatra nyastaṃ tvayā bījam iṣṭaṃ svargopapattaye || <a class="gn" id="53.3"></a><a class="vai58" id="135"></a></p>
<p>ko nārcayet pravarakāñcanarāśigauraṃ<br>
buddhaṃ viśuddhakamalāyatapatranetram<a class="pts-cs" id="pts-cs225"></a><br>
yatrādhikārajanitāni varāṅganānāṃ<br>
rejur mukhāni kamalāyatalocanani || <a class="gn" id="53.4"></a></p>
</blockquote>
<p>dharmatā khalu devaputrasya vā devakanyāyā vā aciropapannasya trīṇi cittāny utpadyante: kutaś cyutaḥ, kutropapannaḥ kena karmaṇeti | sā paśyati: manuṣyebhyaś cyutā praṇīteṣu deveṣu trāyastriṃśeṣūpapannā, bhagavato ’ntike cittaṃ prasādyeti | atha tasyā devakanyāyā etad abhavat: na mama pratirūpaṃ syād yad ahaṃ paryuṣitaparivāsā bhagavantaṃ darśanāyopasaṃkrāmeyam<a class="pts-cs" id="pts-cs225"></a> | yanv aham aparyuṣitaparivāsā eva bhagavantaṃ darśanāyopasaṃkrāmeyam iti | atha sā devakanyā calavimalakuṇḍaladharā hārārdhahāravirājitagātrī maṇiratnavicitracūḍā kuṅkumatamālapatraspṛkkādisaṃsṛṣṭagātrī anekadevatāśatasahasraparivṛtā tenaiva sālapuṣpavimānena saha bhagavatsakāśam upasaṃkrāntā | bhagavantaṃ puṣpair avakīrya bhagavataḥ purastān niṣaṇṇā dharmaśravaṇāya | atha bhagavāṃs tasyā devatāyā āśayānuśayaṃ dhātuṃ prakṛtiṃ ca jñātvā tādṛśīṃ caturāryasatyasaṃprativedhikīṃ dharmadeśanāṃ kṛtavān, yāṃ śrutvā tayā devakanyayā viṃśatiśikharasamudgataṃ satkāyadṛṣṭiśailaṃ jñānavajreṇa bhitvā srotaāpattiphalaṃ sākṣātkṛtam<a class="pts-cs" id="pts-cs225"></a> | sā dṛṣṭasatyā trir udānam udānayati: idam asmākaṃ bhadanta na mātrā kṛtaṃ na pitrā na devatābhir na rājñā neṣṭena svajanabandhuvargeṇa na pūrvapretair na śramaṇabrāhmaṇair yad bhagavatāsmākaṃ kṛtam<a class="pts-cs" id="pts-cs225"></a> | ucchoṣitā rudhirāśrusamudrāḥ, laṅghitā asthiparvatāḥ, pihitāny apāyadvārāṇi, vivṛtāni svargamokṣadvārāṇi, pratiṣṭhāpitāḥ smo devamanuṣyeṣu | āha ca:</p>
<blockquote class="gatha">
<p>tavānubhāvāt pihitaḥ sughoro<br>
hy apāyamārgo bahudoṣayuktaḥ |<br>
apāvṛtā svargagatiḥ supuṇyā<br>
nirvāṇamārgaś ca mayopalabdhaḥ || <a class="gn" id="53.5"></a></p>
<p>tvadāśrayāc cāptam apetadoṣaṃ<br>
mayādya śuddhaṃ <span class="var" title="suviśuddha cakṣuḥ [Speyer]">suviśuddhacakṣuḥ</span> | <br>
prāptaṃ ca śāntaṃ padam āryakāntaṃ<br>
tīrṇā ca duḥkhārṇavapāram asmi || <a class="gn" id="53.6"></a></p>
<p>naravarendra narāmarapūjita<br>
vigatajanmajarāmaraṇāmayaṃ<br>
bhavasahasrasudurlabhadarśana<br>
saphalam adya mune tava darśanam<a class="pts-cs" id="pts-cs225"></a> || <a class="gn" id="53.7"></a> iti</p>
<p>avanamya tataḥ pralambahārā<br>
caraṇau dvāv abhivandya jātaharṣā<br>
parigamya ca dakṣiṇaṃ jitāriṃ<br>
suralokābhimukhī divaṃ jagāma || <a class="gn" id="53.8"></a></p>
</blockquote>
<p>athāsau devakanyā vaṇig iva labdhalābhaḥ, sasyasaṃpanna iva karṣakaḥ śūra iva vijitasaṃgrāmaḥ, sarvarogaparimukta ivāturo yayā vibhūtyā bhagavatsakāśam āgatā tayaiva vibhūtyā svabhavanaṃ gatā ||<a class="vai58" id="136"></a></p>
<p>bhikṣavaḥ pūrvarātrāpararātraṃ jāgarikāyogam anuyuktā viharanti | tair dṛṣṭo bhagavato ’ntike udāro ’vabhāsaḥ, yaṃ dṛṣṭvā saṃdigdhā bhagavantaṃ paprachuḥ: kiṃ bhadanta imāṃ rātriṃ brahmā sahāṃpatiḥ śakro devendraś catvāro lokapālā bhagavantaṃ darśanāyopasaṃkrāntāḥ? bhagavān āha: na bhikṣavo brahmā sahāṃpatir na śakro devendro nāpi catvāro lokapālā māṃ darśanāyopasaṃkrāntāḥ | api tu dṛṣṭā yuṣmābhiḥ sā dārikā, yayā aham antarmārgo sālapuṣpair avakīrṇaḥ? evaṃ bhadanta | saiṣā mamāntike cittam abhiprasādya kālagatā praṇīteṣū deveṣu trāyastriṃśeṣūpapannā | sā imāṃ rātriṃ matsakāśam upasaṃkrāntā | tasyā mayā dharmo deśitaḥ, dṛṣṭasatyā ca svabhavanaṃ gatā | tasmāt tarhi bhikṣava evaṃ śikṣitavyam: yac chāstāraṃ satkariṣyāmo gurukariṣyāmo mānayiṣyāmaḥ pūjayiṣyāmaḥ | śāstāraṃ satkṛtya gurukṛtya mānayitvā pūjayitvopaniśritya vihariṣyāmaḥ | ity evaṃ vo bhikṣavaḥ śikṣitavyam<a class="pts-cs" id="pts-cs225"></a> ||</p>
<p>idam avocad bhagavān<a class="pts-cs" id="pts-cs225"></a> | āttamanasas te bhikṣavo bhagavato bhāṣitam abhyanandan<a class="pts-cs" id="pts-cs225"></a> ||</p>
</article>
<aside id="metaarea">
<p>Based on the following editions:<br>
Ed. P.L. <span class="author">Vaidya</span>, Darbhanga 1958 (Buddhist Sanskrit Texts ; 19)<br>
Ed. J.S. <span class="author">Speyer</span>, St. Petersbourg, 2 vols., 1906–1909 (Bibliotheca Buddhica; 3)</p>
<p>Input by Klaus Wille for <a href="http://gretil.sub.uni-goettingen.de/gretil/1_sanskr/4_rellit/buddh/avsata_u.htm" target="_blank"><abbr title="Göttingen Register of Electronic Texts in Indian Languages">GRETIL</abbr></a>. Completed 27. April 2001; last corrections October 2005. Not proof-read!</p>
<p>Conventions:<br>
"tv" for "ttv" (as in "satva" etc.)<br>
"nv" for "nnv" (as in "yanv ahaṃ" etc.)<br>
Vaidya’s occasional redundancies in verse-numbering have been retained.</p>
<p>Prepared for SuttaCentral by <span class="editor">Bhikkhu Sujato</span>.</p></aside>
</section>
</div>
</body>
</html>
