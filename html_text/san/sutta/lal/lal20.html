<!DOCTYPE html>
<html>
<head>
<meta charset='UTF-8'>
<meta name='author' content='P.L. Vaidya'>
<title></title>
</head>
<body>
<article id='lal20' lang='san'>
<header>
<ul>
<li class='division'>Lalitavistaraḥ |</li>
</ul>
<h1>20: bodhimaṇḍavyūhaparivarto viṃśatitamaḥ</h1>
</header>
<p><a class='sc' id='1'></a><a class='vai58' id='vai58211'></a>iti hi bhikṣavo bodhisattvasya bodhimaṇḍaniṣaṇṇasyaṃ pūrvasyāṃ diśi ṣaṭ kāmāvacarā devāḥ sthitā abhūvan—mā bodhisattvasya kaścidantarāyaṃ kārṣīditi | evaṃ dakṣiṇapaścimottarā diśo devaiḥ parigṛhītā abhūvan ||</p>
<p><a class='sc' id='2'></a>iti hi bhikṣavo bodhisattvo bodhimaṇḍaniṣaṇṇastasyāṃ velāyāṃ bodhisattvasaṃcodanīṃ nāma raśmiṃ prāmuñcat, yayā raśmyā samantāddaśasu dikṣvaprameyāsaṃkhyeyāni dharmadhātuparamāṇyākāśadhātuparyavasānāni sarvabuddhakṣetrāṇyavabhāsitānyabhūvan ||</p>
<p><a class='sc' id='3'></a>atha khalu pūrvasyāṃ diśi vimalāyāṃ lokadhātau vimalaprabhāsasya tathāgatasya buddhakṣetrāllalitavyūho nāma bodhisattvo mahāsattvastayā prabhayā saṃcoditaḥ san gaṇanāsamatikrāntaiśca bodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya ca tasyāṃ velāyāṃ bodhisattvasya pūjākarmaṇe tathārūpamṛddhyabhisaṃskāramabhisamakarod yenaddharyabhisaṃskāreṇābhisaṃskṛtena daśasu dikṣvākāśadhātuparyavasānāni sarvabuddhakṣetrāṇyekaṃ maṇḍalamātramādarśayati sma śuddhasya nīlavaiḍūryasya | pañcagatyupapannānāṃ sarvasattvānāṃ purato bodhimaṇḍe niṣaṇṇaṃ bodhisattvamupadarśayati sma | te ca sattvāḥ parasparamekāṅgulikābhirbodhisattvamupadarśayanti sma—ko ’yamevaṃrūpaḥ sattvo lalitaḥ, ko ’yamevaṃrūpaḥ sattvo virājata iti | teṣāṃ ca sattvānāṃ purato bodhisattvo bodhisattvānnirmimīte sma | tatra te bodhisattvavigrahā imā gāthā abhāṣanta—</p>
<blockquote class='gatha'>
<p><a class='sc' id='4'></a>yasyā kiṃcana rāgadoṣakaluṣā sā vāsanā uddhṛtā<br>
yasyā kāyaprabhākṛtā daśadiśe sarve prabhā niṣprabhāḥ |<br>
yasyā puṇyasamādhijñānanicayaḥ kalpaughasaṃvardhiṃtaḥ<br>
so ’yaṃ śākyamunirmahāmunivaraḥ sarvā diśo bhrājate || <a class='gn' id='20.1'></a><br>
iti ||</p>
</blockquote>
<p><a class='sc' id='5'></a>atha khalu bhikṣavo dakṣiṇasyāṃ diśi ratnavyūhāyā lokadhāto ratnārciṣastathāgatasya buddhakṣetrādratnacchatrakūṭasaṃdarśano nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe ekaratnachatreṇa taṃ sarvāvantaṃ maṇḍalamātraṃ saṃchādayati sma | tatra śakrabrahmalokapālāḥ parasparametadavocan—kasyedaṃ phalam, kenāyamevaṃrūpo ratnachatravyūhaḥ saṃdṛśyata iti | atha tasmādratnachatrādiyaṃ gāthā niścarati sma—</p>
<blockquote class='gatha'>
<p><a class='sc' id='6'></a>yena cchatrasahasrakoṭinayutā gandhāna ratnāna ca<br>
dattā apratimeṣu maitramanasā tiṣṭhanti ke nirvṛte |<a class='vai58' id='vai58212'></a><br>
so eṣo varalakṣaṇo hitakaro nārāyaṇasthāmavān<br>
bodhermūlamupāgato guṇadharastasyaiṣa pūjā kṛtā || <a class='gn' id='20.2'></a><br>
iti ||</p>
</blockquote>
<p><a class='sc' id='7'></a>atha khalu paścimāyā diśaścampakavarṇāyā lokadhātoḥ puṣpāvalivanarājikusumitābhijñasya tathāgatasya buddhakṣetrādindrajālī nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopajagāma | upetya ca bodhisattvasya pūjākarmaṇe sarvāvantaṃ maṇḍalamātramekaratnajālena saṃchādayati sma | tatra daśasu dikṣu devanāgayakṣagandharvāḥ parasparamevamāhuḥ—kasyāyamevaṃrūpo prabhāvyūha iti | atha tasmādratnajālādiyaṃ gāthā niścarati sma—</p>
<blockquote class='gatha'>
<p><a class='sc' id='8'></a>ratnākaro ratanaketu ratistriloke ratnottamo ratanakīrti rataḥ sudharme |<br>
ratnāni trīṇi na ca chetsyati vīryaprāptaḥ so bodhi prāpsyati varāmiya tasya pūjā || <a class='gn' id='20.3'></a><br>
iti ||</p>
</blockquote>
<p><a class='sc' id='9'></a>atha khalūttarasyāṃ diśi sūryāvartāyā lokadhātoścandrasūryajihmīkaraprabhasya tathāgatasya buddhakṣetrādvyūharājo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛtaḥ yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe yāvanto daśasu dikṣu sarvalokadhātuṣu buddhakṣetraguṇavyūhāstān sarvāṃstasmin maṇḍalamātre saṃdarśayati sma | tatra kecidbodhisattvā evamāhuḥ—kasyema evaṃrūpā vyūhāḥ? atha tebhyaḥ sarvavyūhebhya iyaṃ gāthā niścarati sma—</p>
<blockquote class='gatha'>
<p><a class='sc' id='10'></a>kāyo yena viśodhitaḥ subahuśaḥ puṇyena jñānena ca<br>
yenā vāca viśodhitā vratatapaiḥ satyena dharmeṇa ca |<br>
cittaṃ yena viśodhitaṃ hiridhṛtī kāruṇyamaitryā tathā<br>
so eṣo drumarājamūlupagataḥ śākyarṣabhaḥ pūjyate || <a class='gn' id='20.4'></a><br>
iti ||</p>
</blockquote>
<p><a class='sc' id='11'></a>atha khalu pūrvadakṣiṇasyā diśo guṇākarāyā lokadhātorguṇarājaprabhāsasya tathāgatasya buddhakṣetrādruṇamatirnāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe sarvaguṇavyūhaṃ kūṭāgāraṃ tasmin maṇḍalamātre ’bhinirmimīte sma | tasya te parivārā evamāhuḥ—kasyāyamevaṃrūpaḥ kūṭāgāravyūhaḥ? tataśca kūṭāgārādiyaṃ gāthā niścarati sma—</p>
<blockquote class='gatha'>
<p><a class='sc' id='12'></a>yasya guṇaiḥ satataṃ guṇagandhikā bhonti surāsura yakṣa mahoragāḥ |<a class='vai58' id='vai58213'></a><br>
so guṇavān guṇarājakulodito bodhiviṭape upaviṣṭu guṇodadhiḥ || <a class='gn' id='20.5'></a><br>
iti ||</p>
</blockquote>
<p><a class='sc' id='13'></a>atha khalu dakṣiṇapaścimāyā diśo ratnasaṃbhavāyā lokadhāto ratnayaṣṭestathāgatasya buddhakṣetrādratnasaṃbhavo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe aprameyāsaṃkhyeyān ratnavyomakāṃstasminmaṇḍalamātre ’bhinirmimīte sma | tebhyaśca ratnavyomakebhya iyaṃ gāthā niścacāra—</p>
<blockquote class='gatha'>
<p><a class='sc' id='14'></a>tyaktā yena sasāgarā vasumatī ratnānyatho ’nekaśaḥ<br>
prāsādāśca gavākṣaharmikavarā yugyāni yānāni ca |<br>
vyomālaṃkṛta puṣpadāma rucirā udyāna kūpā sabhā<br>
hastā pāda śirottamāṅganayanāḥ so bodhimaṇḍe sthitaḥ || <a class='gn' id='20.6'></a><br>
iti ||</p>
</blockquote>
<p><a class='sc' id='15'></a>atha khalu paścimottarasyā diśo meghavatyā lokadhātormegharājasya tathāgatasya buddhakṣetrānmeghakūṭābhigarjitasvaro nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe kālānusāryagurumeghamabhinirmāyoragasāracandanacūrṇavarṣaṃ tasmin maṇḍalamātre ’bhipravarṣati sma | tasmācca kālānusārimeghamaṇḍalamātrādiyaṃ gāthā niścarati sma—</p>
<blockquote class='gatha'>
<p><a class='sc' id='16'></a>dharmāmegha sphuritva sarvatribhave vidyādhimuktaprabhaḥ<br>
saddharmaṃ ca virāga varṣiṃ amṛtaṃ nirvāṇasaṃprāpakam |<br>
sarvā rāgakileśabandhanalatā so vāsanā chetsyati<br>
dhyānarddhībalaindriyaiḥ kusumitaḥ śraddhākaraṃ dāsyate || <a class='gn' id='20.7'></a><br>
iti ||</p>
</blockquote>
<p><a class='sc' id='17'></a>atha khalūttarapūrvasyā diśo hemajālapratichannāyā lokadhāto ratnacchatrābhyudgatāvabhāsasya tathāgatasya buddhakṣetrāddhemajālālaṃkṛto nāma bodhisattvo mahāsattvastayāprabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe sarveṣu teṣu kūṭāgāreṣu ratnavyomakeṣu dvātriṃśallakṣaṇasamalaṃkṛtān bodhisattvavigrahānabhinirmimīte sma | sarve ca te bodhisattvavigrahā divyamānuṣyakapuṣpadāmaparigṛhītā yena bodhisattvastenābhinatakāyāstāni puṣpadāmānyabhipralambayanti sma | te imāṃ gāthāmabhāṣanta—</p>
<blockquote class='gatha'>
<p><a class='sc' id='18'></a>yena buddhanayutā stavita pūrva gauraveṇa mahatā janiya śraddhām |<br>
brahmaghoṣavacanaṃ madhuravāṇiṃ bodhimaṇḍopagataṃ śirasi vande || <a class='gn' id='20.8'></a><br>
iti ||</p>
</blockquote>
<p><a class='sc' id='19'></a><a class='vai58' id='vai58214'></a>atha khalvadhastāddiśaḥ samantavilokitāyā lokadhātoḥ samantadarśinastathāgatasya buddhakṣetrādratnagarbho nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe tasmin vaidūryamayamaṇḍalamātre jāmbūnadasuvarṇapadmānyabhyudgatānyupadarśayati sma | teṣāṃ ca padmānāṃ karṇikāsvardhakāyikā nāryo varṇarūpasaṃpannāḥ sarvālaṃkārapratimaṇḍitā upadarśayati sma | vāmadakṣiṇe pāṇibhirharṣakaṭakakeyūrasuvarṇasūtramuktāhārādivividhābharaṇaparigṛhītāḥ puṣpapaṭṭadāmāni cābhipralambayantyo yena bodhimaṇḍo yena ca bodhisattvastenoparyabhinatakāyāḥ | tāścemāṃ gāthāmabhāṣanta—</p>
<blockquote class='gatha'>
<p><a class='sc' id='20'></a>yo onamiṣṭa sadā gurūṇāṃ buddhaśrāvakapratyekajinānām |<br>
nirmāṇasuśīla sadojju praṣṭho tasyā onamathā guṇadharasya || <a class='gn' id='20.9'></a><br>
iti ||</p>
</blockquote>
<p><a class='sc' id='21'></a>atha khalūpariṣṭāddiśo varagaganāyā lokadhātorgaṇendrasya tathāgatasya buddhakṣetrādgaganagañjo nāma bodhisattvo mahāsattvastayā prabhayā saṃcoditaḥ san gaṇanāsamatikrāntairbodhisattvaiḥ parivṛtaḥ puraskṛto yena bodhimaṇḍo yena ca bodhisattvastenopasaṃkrāmat | upasaṃkramya bodhisattvasya pūjākarmaṇe gaganatalastha eva yāvanto daśasu dikṣu sarvabuddhakṣetreṣvadṛṣṭāśrutapūrvāḥ santi puṣpadhūpagandhamālyavilepanacūrṇacīvaravastrālaṃkārachatradhvajapatākāvaijayantiratn—amaṇikanakarajatamuktāhārahayagajarathapattivāhanapuṣpavṛkṣapatrapuṣpaphaladārakadārikā devanāgayakṣagandharvāsuragaruḍakinnaramahoragaśakrabrahmalokapālamānuṣyāmānuṣyāṇāṃ sarvā gaganatalānmahāntaṃ puṣpavarṣamabhipravarṣanti sma sarvasattvaprītisukhasaṃjananaṃ ca | na ca kasyacitsattvasya bhayaṃ cotpīḍāṃ vā karoti sma ||</p>
<p><a class='sc' id='22'></a>tatredamucyate—</p>
<blockquote class='gatha'>
<p><a class='sc' id='23'></a>peyālameṣa diśatāsu jinaurasā ye saṃpūjituṃ hitakaraṃ anuprāpta bodhim |<br>
teṣāṃ viyūhakramavikramasukramāṇāṃ opamyamātra niśṛṇotha jinaurasānām || <a class='gn' id='20.10'></a></p>
<p><a class='sc' id='24'></a>ke cāgatā nabhasi megha iva stananto hārā sahasranayutāni pralambayantaḥ |<br>
ke cāgatā makuṭaratnavilambacūḍāḥ pauṣpaṃ vimāna gagane upadarśayantaḥ || <a class='gn' id='20.11'></a></p>
<p><a class='sc' id='25'></a><a class='vai58' id='vai58215'></a>ke cāgatā dharaṇisiṃha ivā nadantaḥ śūnyānimittapraṇidhīravamuñcamānāḥ |<br>
ke cāgatā yatha vṛṣā abhinandamānāḥ na ca dṛṣṭapūrva rucirāṇi kṣipanti puṣpāṃ || <a class='gn' id='20.12'></a></p>
<p><a class='sc' id='26'></a>ke cāgatā nabhasi sāra ivā ravanto varṇāsahasra svaki ātmani darśayantaḥ |<br>
ke cāgatā śaśirivā gagane supūrṇāḥ sugatātmajasya guṇamālamudīrayantaḥ || <a class='gn' id='20.13'></a></p>
<p><a class='sc' id='27'></a>ke cāgatā raviriva prabha muñcamānāḥ sarvāṇi mārabhavanāni karonti jihmā |<br>
ke cāgatā vimalaketu yathendrayaṣṭyaḥ saṃbhārapuṇyanicitāstahi bodhimaṇḍe || <a class='gn' id='20.14'></a></p>
<p><a class='sc' id='28'></a>kecitkṣipanti gaganānmaṇiratnajālā candrā sucandra tatha bāla virocamānā |<br>
māndāravā sumanavārṣikacampadāmā saṃbodhisattva drumarājasthite kṣipanti || <a class='gn' id='20.15'></a></p>
<p><a class='sc' id='29'></a>ke cāgatā dharaṇi kampayamāna padbhyāṃ saṃkampitā vasudha prītikarī janasya |<br>
ke cāgatā grahiya meru karetalebhiḥ utsṛṣṭapuṣpapuṭa saṃsthita antarīkṣe || <a class='gn' id='20.16'></a></p>
<p><a class='sc' id='30'></a>ke cāgatāścaturi sāgara gṛhya mūrdhnā utsṛṣṭa siñci vasudhāṃ varagandhatoyaiḥ |<br>
ke cāgatā ratanayaṣṭi gṛhītva citraṃ saṃbodhisattvamupadarśaya sthitva dūre || <a class='gn' id='20.17'></a></p>
<p><a class='sc' id='31'></a>ke cāgatā bhaviya brahma praśāntarūpāḥ śāntā praśāntamanasaḥ sthita dhyānadhyāyī |<br>
romebhi teṣa svaru niścarate manojña maitrīupekṣakaruṇāmuditāpramāṇā || <a class='gn' id='20.18'></a></p>
<p><a class='sc' id='32'></a>ke cāgatā maruta śakra ivā yathaiva devaiḥ sahasranayutaiśca purākṛtāste |<a class='vai58' id='vai58216'></a><br>
upagamya bodhivaṭu gṛhya kṛtāñjalībhiḥ śakrābhilagna maṇiratna kṣipanti citrā || <a class='gn' id='20.19'></a></p>
<p><a class='sc' id='33'></a>ke cāgatāścatudiśā ca yathaiva pālā gandharvarākṣasaparīvṛta kinnarebhiḥ |<br>
vidyutsphuṭānta kusumāni pravarṣamāṇāḥ gandharvakinnararūtena stuvanti vīram || <a class='gn' id='20.20'></a></p>
<p><a class='sc' id='34'></a>ke cāgatāḥ kusumitāṃ pragṛhītva vṛkṣān saphalāṃ sapuṣpavaragandha pramuñcamānāṃ |<br>
jāteṣu teṣu sthita buddha śuddhakāyāḥ avalambamāna pratimaṇḍi kṣipanti puṣpā || <a class='gn' id='20.21'></a></p>
<p><a class='sc' id='35'></a>ke cāgatāḥ kusumitāḥ puḍinī gṛhītvā padmotpalaiḥ kusumitaistatha puṇḍarīkaiḥ |<br>
dvātriṃśalakṣaṇadharāḥ sthita padmagarbhe staviṣṭa aliptamanasaṃ vidu bodhisattvam || <a class='gn' id='20.22'></a></p>
<p><a class='sc' id='36'></a>ke cāgatā vipulakāya tatheva meru sthitvāntarīkṣa svakamātmanamutsṛjanti |<br>
utsṛjyamātra bhaviyā navapuṣpadāmāḥ saṃchādayanti trisahasri jinasya kṣetram || <a class='gn' id='20.23'></a></p>
<p><a class='sc' id='37'></a>ke cāgatā ubhayacakṣuṣi kalpadāhaṃ saṃdarśayanta vibhavaṃ tatha saṃbhavaṃ ca |<br>
teṣāṃ śarīri bahudharmasukhā raṇanti tāṃ śrutva sattvanayutā prajahanti tṛṣṇām || <a class='gn' id='20.24'></a></p>
<p><a class='sc' id='38'></a>ke cāgatā ravitakinnaratulyaghoṣāḥ bimboṣṭhacāruvadanāḥ paripūrṇavaktrāḥ |<br>
kanyā yathaiva sualaṃkṛta citrahārāḥ prekṣanta yāṃ suragaṇā na labhanti tṛptim || <a class='gn' id='20.25'></a></p>
<p><a class='sc' id='39'></a>ke cāgatā vajirakāya ivā abhedyāḥ heṣṭhā paskandhacaraṇaiḥ pratigrāhyamāṇāḥ |<a class='vai58' id='vai58217'></a><br>
ke cāgatā ravirivā śaśipūrṇavaktrāḥ jyotsnākarāḥ prabhakarā hatakleśadoṣāḥ || <a class='gn' id='20.26'></a></p>
<p><a class='sc' id='40'></a>ke cāgatā ratanamaṇḍita ratnapāṇī saṃchādayitva bahukṣetrasahasrakoṭyaḥ |<br>
varṣanti ratnavara puṣpa sugandhagandhā saṃtoṣaṇārthaṃ bahusattvahitaṃ sukhārtham || <a class='gn' id='20.27'></a></p>
<p><a class='sc' id='41'></a>ke cāgatā mahati dhāraṇi ratnakośāḥ romebhi sūtranayutāni prabhāṣamāṇāḥ |<br>
pratibhānavanta mativanta subuddhivanto mattapramattajanatāṃ pratibodhayantaḥ || <a class='gn' id='20.28'></a></p>
<p><a class='sc' id='42'></a>ke cāgatā grahiya bheri yathaiva meru ākoṭyamānu gagane sumanojñaghoṣām |<br>
yasyā ravaṃ daśadiśe vraji kṣetrakoṭyā adyāvaboddhumamataṃ anubuddhi śāstā || <a class='gn' id='20.29'></a><br>
iti ||</p>
</blockquote>
<p class='endsection'><a class='sc' id='43'></a>|| iti śrīlalitavistare bodhimaṇḍavyūhaparivarto nāma viṃśatitamo ’dhyāyaḥ ||</p>
<footer>
<p>Based on the edition by P.L. <span class='author'>Vaidya</span>, Darbhanga: The Mithila Institute, <span class='publication-date'>1958</span>, (Buddhist Sanskrit Texts, 1)</p>
<p>Input by members of the <a href='http://www.uwest.edu/sanskritcanon'>Sanskrit Buddhist Input Project</a> of Nagarjuna Institute, Nepal and University of the West, Rosemead, California, USA.</p>
<p>Sutra section, text no. 22.</p>
<p>The transliteration emulates the conventions of Nagari script, so many word boundaries are not marked by blanks.</p>
<p>REFERENCE SYSTEM (added):<br>
Lal_nn.nn = Lalitavistara_parivarta.verse<br>
(Vaidya nn) = pagination of P.L. Vaidya’s edition</p>
<p>Text file sourced from <a href='http://www.sub.uni-goettingen.de/ebene_1/gretil/gretil.htm'><abbr title='Göttingen Register of Electronic Texts in Indian Languages'>GRETIL</abbr></a>.</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
