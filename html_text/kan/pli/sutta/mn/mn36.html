<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 36: ಮಹಾಸಚ್ಚಕ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn36' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>36. ಮಹಾಸಚ್ಚಕ ಸುತ್ತ</h1>
    </header>
    <h2>1. ಸಚ್ಚಕನ ಪ್ರಶ್ನೆ
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ವೈಶಾಲಿಯ ಮಹಾವನದಲ್ಲಿ ಗೋಪುರಾಕಾರದ ಛಾವಣಿಯುಳ್ಳ ಮನೆಯಲ್ಲಿ ತಂಗಿದ್ದರು. ಆ ಒಂದು ಸಂದರ್ಭದಲ್ಲಿ ಬೆಳಗಿನ ಸಮಯದಲ್ಲಿ ಭಗವಾನರು ಕಾಷಾಯ ವಸ್ತ್ರ ಧರಿಸಿ ಭಿಕ್ಷಾಪಾತ್ರೆ ಮತ್ತು ಮೇಲು ಹೊದಿಕೆಯನ್ನು ಧರಿಸಿ ವೈಶಾಲಿಗೆ ಭಿಕ್ಷಾಟನೆ ಮಾಡಲು ಹೊರಡುವವರಿದ್ದರು. ಆಗ ತರ್ಕವಾದಕ್ಕಾಗಿ ಕಾಲ್ನಡಿಗೆಯಲ್ಲಿ ಎಲ್ಲಕಡೆ ತಿರುಗಾಡುವ ನಿಗಂಠಪುತ್ರ ಸಚ್ಚಕನು ಮಹಾವನದ ಗೋಪುರಾಕಾರದ ಛಾವಣಿಯುಳ್ಳ ಮನೆಗೆ ಬಂದನು.84 ಆಯುಷ್ಮಂತ ಆನಂದರು ನಿಗಂಠಪುತ್ರ ಸಚ್ಚಕನು ದೂರದಲ್ಲಿ ಬರುತ್ತಿರುವುದನ್ನು ಕಂಡರು. ಕಂಡನಂತರ ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ, ಈಗ ತರ್ಕವಾದಿಯೆಂದು, ವಾದದಲ್ಲಿ ಪಂಡಿತನೆಂದು, ಸನ್ಯಾಸಿಯೆಂದು ಅನೇಕ ಜನರು ಮಾನ್ಯ ಮಾಡಿರುವ ನಿಗಂಠಪುತ್ರ ಸಚ್ಚಕನು ಬರುತ್ತಿದ್ದಾನೆ. ಭಂತೆ, ಅವನು ಬುದ್ಧರ ಬಣ್ಣ ಕೆಡಿಸುವವನು, ಧರ್ಮದ ಬಗ್ಗೆ ಬಣ್ಣ ಕೆಡಿಸುವವನು, ಸಂಘದ ಬಗ್ಗೆ ಬಣ್ಣ ಕೆಡಿಸುವವನು ಆಗಿದ್ದಾನೆ. ಭಂತೆ, ಭಗವಾನರು ಒಂದುಕ್ಷಣ ದಯಾವಂತರಾಗಿ ಕುಳಿತುಕೊಂಡರೆ ಒಳ್ಳೆಯದಾಗುವುದು”85 ಎಂದು. ಭಗವಾನರು ದಯೆಯಿಂದಾಗಿ ಆಸನದಲ್ಲಿ ಕುಳಿತರು. ಆಗ ನಿಗಂಠಪುತ್ರ ಸಚ್ಚಕನು ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದನು; ಬಂದನಂತರ ಭಗವಾನರ ಜೊತೆ ಮಾತನಾಡಿದನು, ಕುಶಲದ ಮಾತುಕತೆ ಮುಗಿದ ನಂತರ ಒಂದೆಡೆ ಕುಳಿತುಕೊಂಡನು. ಒಂದೆಡೆ ಕುಳಿತ ನಿಗಂಠಪುತ್ರ ಸಚ್ಚಕನು ಭಗವಾನರಿಗೆ ಹೀಗೆ ಹೇಳಿದನು-
    </p>
    <p> 2. “ಪೂಜ್ಯ ಗೌತಮರೇ, ಕೆಲವು ಶ್ರಮಣರು ಬ್ರಾಹ್ಮಣರು ಕಾಯ ಭಾವನಾದಲ್ಲಿ ತೊಡಗಿರುವವರು ಇದ್ದಾರೆ. ಆದರೆ ಅವರು ಮನಸ್ಸನ್ನು ಅಭಿವೃದ್ಧಿ86 ಮಾಡಿಕೊಳ್ಳುತ್ತ ಇಲ್ಲ. ಪೂಜ್ಯ ಗೌತಮರೇ, ಅವರುಗಳಿಗೆ ಶಾರೀರಿಕವಾದ ದುಃಖದ ಅನುಭವವು ಸ್ಪರ್ಶಿಸುತ್ತದೆ. ಪೂಜ್ಯ ಗೌತಮರೇ, ಹಿಂದೆ ಒಂದುವೇಳೆ ಶಾರೀರಿಕವಾಗಿ ದುಃಖದ ಅನುಭವವು ಉಂಟಾಗಿದ್ದೇ ಆದರೆ ಅದು ತೊಡೆಯ ಭಾಗದ ಪಾರ್ಶ್ವವಾಯು ಆಗಿರಬಹುದು, ಹೃದಯ ಬೇನೆಯಿಂದ ಒಡೆದಿರಬಹುದು, ಬಿಸಿರಕ್ತ ಬಾಯಿಯಿಂದ ಹೊರಬರಬಹುದು, ಮನದ ಕ್ಷೋಭೆಯಿಂದ ಉನ್ಮಾದವು ಉಂಟಾಗಬಹುದು. ಪೂಜ್ಯ ಗೌತಮರೇ, ಇದು ಹೀಗೆ ಏಕೆ, ಮನಸ್ಸು ಶರೀರವನ್ನು ಅನುಸರಿಸಿದ್ದರಿಂದಲೇ ಶರೀರದ ಹಿಡಿತದಲ್ಲಿ ವಶವರ್ತಿಯಾಗಿರುವುದರಿಂದಲೇ? ಅದಕ್ಕೆ ಕಾರಣವೇನು?” “ಅಭ್ಯಾಸ ವೃದ್ಧಿ ಇಲ್ಲದ ಮನಸ್ಸಿನ ಕಾರಣವಾಗಿ.”
    </p>
    <p> “ಪೂಜ್ಯ ಗೌತಮರೇ, ಕೆಲವು ಶ್ರಮಣರು, ಬ್ರಾಹ್ಮಣರು ಚಿತ್ತಭಾವನಾ ಸಾಧನೆಯಲ್ಲಿ ತೊಡಗಿರುವವರೂ ಇದ್ದಾರೆ. ಆದರೆ ಅವರು ಶರೀರವನ್ನು ಅಭಿವೃದ್ಧಿ ಮಾಡಿಕೊಳ್ಳುವತ್ತ ಇಲ್ಲ. ಪೂಜ್ಯ ಗೌತಮರೇ, ಅವರುಗಳಿಗೆ ಶಾರೀರಿಕವಾದ ದುಃಖದ ಅನುಭವವು ಸ್ಪರ್ಶಿಸುತ್ತದೆ. ಪೂಜ್ಯ ಗೌತಮರೇ, ಹಿಂದೆ ಒಂದುವೇಳೆ ಶಾರೀರಿಕವಾಗಿ ದುಃಖದ ಅನುಭವವು ಉಂಟಾಗಿದ್ದೇ ಆದರೆ ಅದು ತೊಡೆಯ ಭಾಗದ ಪಾರ್ಶ್ವವಾಯು ಆಗಿರಬಹುದು, ಹೃದಯ ಬೇನೆಯಿಂದ ಒಡೆದಿರಬಹುದು, ಬಿಸಿರಕ್ತ ಬಾಯಿಯಿಂದ ಹೊರಬರಬಹುದು, ಮನದ ಕ್ಷೋಭೆಯಿಂದ ಉನ್ಮಾದವು ಉಂಟಾಗಬಹುದು. ಪೂಜ್ಯ ಗೌತಮರೇ, ಇದು ಹೀಗೆ ಏಕೆ, ಮನಸ್ಸು ಶರೀರವನ್ನು ಅನುಸರಿಸಿದ್ದರಿಂದಲೇ ಶರೀರದ ಹಿಡಿತದಲ್ಲಿ ವಶವರ್ತಿಯಾಗಿರುವುದರಿಂದಲೇ, ಅದಕ್ಕೆ ಕಾರಣವೇನು?” “ಕಾಯದ ಭಾವನೆಯಿಲ್ಲದ್ದು ಕಾರಣ.”
    </p>
    <p> “ಪೂಜ್ಯ ಗೌತಮರೇ, ನನಗೆ ಹೀಗೆ ತಿಳಿದುಬಂದಿದೆ- ಪೂಜ್ಯ ಗೌತಮರ ಶಿಷ್ಯರುಗಳು ಚಿತ್ತಭಾವನೆಯ ಸಾಧನೆ ಮಾಡುವರೇ ಹೊರತು ಕಾಯಭಾವನಾ ಮಾಡುವವರಲ್ಲ” ಎಂದು.
    </p>
    <p> 3. “ಆದರೆ ಅಗ್ಗಿವೆಸ್ಸನ, ಕಾಯಭಾವನಾ ಎಂಬುದೇನೆಂದು ನೀನು ಕೇಳಿರುವೆಯಾ?” ಎಂದು. “ಉದಾಹರಣೆಗೆ: ನಂದುವಚ್ಛ, ಕಿಸಾ ಸಂಕಿಚ್ಛ, ಮಕ್ಕಲಿ ಗೋಸಾಲಿಯ87 ಈ ತರಹವಾಗಿ. ಪೂಜ್ಯ ಗೌತಮರೇ, ದಿಗಂಬರರಾಗಿ ಆಚಾರಗಳನ್ನು ಬಿಟ್ಟವರಾಗಿ, ಕೈಗಳನ್ನು ನೆಕ್ಕುವವರಾಗಿ, ಕರೆದಾಗ ಬರದೆ ಉಳಿಯುವವರಾಗಿ, ಕರೆದಾಗ ನಿಲ್ಲದೆ ನಡೆಯುವವರಾಗಿ, ತಂದು ನೀಡಿದ್ದನ್ನು ಒಪ್ಪದೆ, ವಿಶೇಷವಾಗಿ ಸಿದ್ಧಪಡಿಸಿದ್ದನ್ನು ಒಪ್ಪದೇ ಇದ್ದಾರೆ. ಅವರು ಮಡಿಕೆಯಿಂದ ತೆಗೆದ ಯಾವುದನ್ನೂ ತೆಗೆದುಕೊಳ್ಳುವುದಿಲ್ಲ, ಪಾತ್ರೆಯಿಂದ ತೆಗೆದ ಯಾವುದನ್ನೂ ತೆಗೆದುಕೊಳ್ಳುವುದಿಲ್ಲ, ಬಾಗಿಲಿನ ಒಳಗೆ ತೆಗೆದುಕೊಳ್ಳುವುದಿಲ್ಲ, ಕಟ್ಟಿಗೆಯ ಹೊರೆಯಲ್ಲಿ ತೆಗೆದುಕೊಳ್ಳುವುದಿಲ್ಲ, ಒನಕೆಯ ಬಳಿಯಲ್ಲಿ ತೆಗೆದುಕೊಳ್ಳುವುದಿಲ್ಲ, ಇಬ್ಬರು ಊಟಮಾಡುತ್ತಿರುವಲ್ಲಿ ತೆಗೆದುಕೊಳ್ಳುವುದಿಲ್ಲ, ಗರ್ಭಿಣಿಯರಿಂದ ತೆಗೆದುಕೊಳ್ಳುವುದಿಲ್ಲ, ಹಾಲುಣಿಸುವವಳಿಂದ ತೆಗೆದುಕೊಳ್ಳುವುದಿಲ್ಲ, ಪುರುಷಸಂಗ ಮಾಡುವವಳಿಂದ ತೆಗೆದುಕೊಳ್ಳುವುದಿಲ್ಲ, ಚೆಲ್ಲಿದಲ್ಲಿಂದ ತೆಗೆದುಕೊಳ್ಳುವುದಿಲ್ಲ, ನಾಯಿ ನಿಂತಿರುವ ಬಳಿಯಿಂದ ತೆಗೆದುಕೊಳ್ಳುವುದಿಲ್ಲ, ನೊಣ, ಹುಳು ಹುಪ್ಪಟೆಗಳು ಇರುವ ಕಡೆಯಿಂದ ತೆಗೆದುಕೊಳ್ಳುವುದಿಲ್ಲ, ಮೀನನ್ನು ತೆಗೆದುಕೊಳ್ಳುವುದಿಲ್ಲ, ಮಾಂಸವನ್ನು ತೆಗೆದುಕೊಳ್ಳುವುದಿಲ್ಲ, ಹೆಂಡವನ್ನು ತೆಗೆದುಕೊಳ್ಳುವುದಿಲ್ಲ, ಮಾದಕ ವಸ್ತುಗಳನ್ನು ತೆಗೆದುಕೊಳ್ಳುವುದಿಲ್ಲ, ಅನ್ನದ ಗಂಜಿಯನ್ನು ತೆಗೆದುಕೊಳ್ಳುವುದಿಲ್ಲ. ಅವರು ಒಂದೇ ಮನೆಗೆ ಹೋಗುವ ಅಥವಾ ಒಂದೇ ತುತ್ತು ತಿನ್ನುವವರಾಗುತ್ತಾರೆ, ಎರಡು ಮನೆಗೆ ಹೋಗುವ ಅಥವಾ ಎರಡು ತುತ್ತು ತಿನ್ನುವವರಾಗುತ್ತಾರೆ. ಏಳು ಮನೆಗೆ ಹೋಗುವ ಅಥವಾ ಏಳು ತುತ್ತು ತಿನ್ನುವವರಾಗುತ್ತಾರೆ. ಅವರು ಒಂದೆಡೆ ಕೊಟ್ಟ ದಾನದಲ್ಲಿಯೇ ಉಳಿಯುತ್ತಾರೆ, ಎರಡುಕಡೆ ಕೊಟ್ಟ ದಾನದಲ್ಲಿಯೇ ಉಳಿಯುತ್ತಾರೆ... ಎಳುಕಡೆ ಕೊಟ್ಟ ದಾನದಲ್ಲಿ ಉಳಿಯುತ್ತಾರೆ. ದಿನಕ್ಕೆ ಒಂದುಬಾರಿ ಆಹಾರವನ್ನು ಸೇವಿಸುವವರಾಗುತ್ತಾರೆ, ಎರಡು ದಿನಕ್ಕೆ ಒಂದುಬಾರಿ ಆಹಾರವನ್ನು ಸೇವಿಸುವವರಾಗುತ್ತಾರೆ... ಮೂರು... ನಾಲ್ಕು... ಐದು... ಆರು... ಏಳು ದಿನಕ್ಕೊಮ್ಮೆ ಆಹಾರವನ್ನು ಸೇವಿಸುವವರಾಗುತ್ತಾರೆ... ಈ ರೀತಿಯಾಗಿ ಹದಿನೈದು ದಿನಕ್ಕೊಂದು ಬಾರಿ ಕೂಡ ಅನ್ನ ಆಹಾರವನ್ನು ಸೇವಿಸುವ ಪರಿಪಾಠವುಳ್ಳ ಅಭ್ಯಾಸ ಸಾಧನೆಯನ್ನು ಮಾಡುತ್ತ ಉಳಿಯುವವರು ಇದ್ದಾರೆ” ಎಂದು.
    </p>
    <p> 4. “ಆದರೆ ಅಗ್ಗಿವೆಸ್ಸನ, ಅವರುಗಳು ಅವುಗಳಿಂದ ಮಾತ್ರವೇ ಬದುಕುಳಿಯುತ್ತಾರೇನು?” ಎಂದು.
    </p>
    <p> “ಅದು ಹಾಗಲ್ಲ ಪೂಜ್ಯ ಗೌತಮರೇ, ಕೆಲವು ವೇಳೆ, ಪೂಜ್ಯ ಗೌತಮರೇ, ಅವರುಗಳು ಪರಿಪುಷ್ಠವಾದ ಆಹಾರವನ್ನು ತಿನ್ನುತ್ತಾರೆ, ಪರಿಪುಷ್ಠವಾದ ಮೆದುವಾದಂತಹ ಆಹಾರವನ್ನು ಸೇವಿಸುತ್ತಾರೆ. ಪರಿಪುಷ್ಠವಾದ ರುಚಿಯಾದ ಸವಿ ಪದಾರ್ಥವನ್ನು ಸವಿಯುತ್ತರೆ, ಪರಿಪುಷ್ಠವಾದ ಶಕ್ತಿವರ್ಧಕವಾದ ರಸಾದಿಗಳನ್ನು ಕುಡಿಯುತ್ತಾರೆ. ಅವರುಗಳು ಈ ರೀತಿಯಾಗಿ ಶರೀರವನ್ನು ಬಲಯುತವಾಗಿಯೂ ದಪ್ಪವಾಗಿಯೂ, ಚೆನ್ನಾಗಿರುವಂತೆಯೂ ಮಾಡಿಕೊಳ್ಳುತ್ತಾರೆ.
    </p>
    <p> “ಅಗ್ಗಿವೆಸ್ಸನ, ಅವರುಗಳು ಮೊದಲಿಗೆ ಒಂದನ್ನು ಬಿಡುತ್ತಾರೆ, ಮತ್ತೆ ಆನಂತರದಲ್ಲಿ ಅದನ್ನು ಪಡೆಯುತ್ತಾರೆ. ಈ ರೀತಿಯಾಗಿ ಈ ಶರೀರದಲ್ಲಿ ಒಟ್ಟುಗೂಡಿಸುವಿಕೆ ಮತ್ತು ಬಿಟ್ಟುಬಿಡುವಿಕೆ ಉಂಟಾಗುತ್ತದೆ. ಆದರೆ ಅಗ್ಗಿವೆಸ್ಸನ, ಮಾನಸಿಕ ಅಭ್ಯಾಸ ವೃದ್ಧಿ ಎಂಬುದೇನೆಂದು ನೀನು ಕೇಳಿರುವೆಯಾ?” ಎಂದು.
    </p>
    <p> ನಿಗಂಠಪುತ್ರ ಸಚ್ಚಕನಿಗೆ ಭಗವಾನರು ಈ ರೀತಿಯಾಗಿ ಮನಸ್ಸಿನ ಅಭ್ಯಾಸ ಬೆಳೆಸುವ ಬಗ್ಗೆ ಕೇಳಿದಾಗ ಅವನಿಂದ ಉತ್ತರಿಸಲು ಸಾಧ್ಯವಾಗಲಿಲ್ಲ.
    </p>
    <h2>2. ಕಾಯಭಾವನಾ ಎಂದರೇನು ಮತ್ತು ಚಿತ್ತಭಾವನಾ ಎಂದರೇನು?
    </h2>
    <p> 5. ಆಗ ಭಗವಾನರು ನಿಗಂಠಪುತ್ರ ಸಚ್ಚಕನಿಗೆ ಹೀಗೆ ಹೇಳಿದರು- “ಅಗ್ಗಿವೆಸ್ಸನ, ನೀನು ಈಗ ಹೇಳಿದ ಅವರುಗಳ ಕಾಯಭಾವನಾ ಆರ್ಯರ ರೀತಿನ ವಿನಯ (ಸುಶಿಕ್ಷ) ರೀತಿಯ ಧರ್ಮಾನುಸಾರಿಯಾದ ಕಾಯಭಾವನವಲ್ಲ. ಅಗ್ಗಿವೆಸ್ಸನ, ನೀನು ಕಾಯಭಾವನೆ ಏನೆಂಬುದು ತಿಳಿದಿಲ್ಲ, ಇನ್ನು ಚಿತ್ತಭಾವನಾ ಬಗ್ಗೆ ಹೇಗೆ ತಿಳಿಯಲು ಸಾಧ್ಯ? ಅಗ್ಗಿವೆಸ್ಸನ, ಈಗ ನಾನು ಒಬ್ಬನು ಹೇಗೆ ಕಾಯಭಾವನಾ ಇಲ್ಲದವನಾಗುತ್ತಾನೆ ಮತ್ತು ಚಿತ್ತಭಾವನಾ ಇಲ್ಲದವನಾಗುತ್ತಾನೆ ಹಾಗು ಹೇಗೆ ಕಾಯಭಾವನಾ ಉಳ್ಳವನು ಮತ್ತು ಹೇಗೆ ಚಿತ್ತಭಾವನಾ ಉಳ್ಳವನು ಆಗುತ್ತಾನೆ, ಹೇಳುತ್ತೇನೆ ಅದನ್ನು ಕೇಳು, ಚೆನ್ನಾಗಿ ಮನಸ್ಸಿನಲ್ಲಿ ಗ್ರಹಿಸು, ಈಗ ಹೇಳುತ್ತೇನೆ” ಎಂದು. “ಆಗಲಿ ಪೂಜ್ಯರೇ” ಎಂದು ನಿಗಂಠಪುತ್ರ ಸಚ್ಚಕ ಭಗವಾನರಿಗೆ ಉತ್ತರಿಸಿದನು. ಭಗವಾನರು ಹೀಗೆ ಹೇಳಿದರು-
    </p>
    <p> 6. “ಆಗ್ಗಿವೆಸ್ಸನ, ಹೇಗೆ ಒಬ್ಬನು ಕಾಯಭಾವನಾ ಇಲ್ಲದವನಾಗುತ್ತಾನೆ ಮತ್ತು ಚಿತ್ತಭಾವನಾ ಇಲ್ಲದವನಾಗುತ್ತಾನೆ. ಇಲ್ಲಿ ಅಗ್ಗಿವೆಸ್ಸನ, ಅಜ್ಞಾನಿಯಾದ ಸಾಮಾನ್ಯ ಮನುಷ್ಯನಲ್ಲಿ ಸುಖದ ಅನುಭವ ಹುಟ್ಟುತ್ತದೆ. ಅವನು ಸುಖದ ಅನುಭವದ ಸ್ಪರ್ಶದಿಂದಾಗಿ ಅವನು ಸುಖದ ವ್ಯಾಮೋಹದಲ್ಲಿ ಸಿಲುಕುತ್ತಾನೆ- ಮತ್ತು ಬಾರಿ ಬಾರಿಗೂ ಸುಖಕ್ಕಾಗಿ ವ್ಯಾಮೋಹಪಡುತ್ತಲೇ ಇರುತ್ತಾನೆ. ಒಮ್ಮೆ ಆ ಸುಖ ಅನುಭವವು ಅಳಿದು ಹೋಗುತ್ತದೆ. ಸುಖ ಅನುಭವ ಅಳಿಯುವಿಕೆಯಿಂದಾಗಿ ದುಃಖ ಅನುಭವವು ಹುಟ್ಟುತ್ತದೆ. ಅವನು ದುಃಖ ಅನುಭವದ ಸ್ಪರ್ಶದಿಂದಾಗಿ ಚಿಂತಿಸುತ್ತಾನೆ, ವ್ಯಸನಪಡುತ್ತಾನೆ. ಶೋಕಿಸುತ್ತಾನೆ, ಎದೆ ಬಡಿದುಕೊಂಡು ಅಳುತ್ತಾನೆ, ಅವನಲ್ಲಿ ವ್ಯಾಕುಲತೆಯು ಉಂಟಾಗುತ್ತದೆ. ಅಗ್ಗಿವೆಸ್ಸನ, ಈ ರೀತಿಯಾಗಿ ಅವನಲ್ಲಿ ಹುಟ್ಟಿದ ಸುಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುತ್ತದೆ ಮತ್ತು ಶಾರೀರಿಕವಾಗಿ ಅಭ್ಯಾಸವೃದ್ಧಿಯಾಗಿಲ್ಲದ್ದರಿಂದ ಅದು ಹಾಗೆಯೇ ಉಳಿಯುತ್ತದೆ. ಹುಟ್ಟಿದ ದುಃಖ ಅನುಭವವೂ ಮನಸ್ಸನ್ನು ಆಕ್ರಮಿಸಿಕೊಳ್ಳುತ್ತದೆ ಮತ್ತು ಮಾನಸಿಕವಾಗಿ ಅಭ್ಯಾಸವೃದ್ಧಿಯಾಗಿಲ್ಲದ್ದರಿಂದ ಅದು ಹಾಗೆಯೇ ಉಳಿಯುತ್ತದೆ. ಅಗ್ಗಿವೆಸ್ಸನ, ಯಾರೊಬ್ಬರಲ್ಲಿಯೇ ಆಗಲಿ ಈ ರೀತಿಯಾಗಿ ಎರಡು ರೀತಿಯಿಂದಲೂ, ಹುಟ್ಟಿದ ಸುಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುತ್ತದೆ ಮತ್ತು ಶಾರೀರಿಕವಾಗಿ ಅಭ್ಯಾಸವೃದ್ಧಿಯಾಗಿಲ್ಲದ್ದರಿಂದ ಹಾಗೆಯೇ ಉಳಿಯುತ್ತದೆ. ಈ ರೀತಿಯಾಗಿ, ಅಗ್ಗಿವೆಸ್ಸನ, ಶಾರೀರಿಕವಾಗಿ ಅಭ್ಯಾಸವೃದ್ಧಿ ಇಲ್ಲದ ಶರೀರ ಮತ್ತು ಅಭ್ಯಾಸವೃದ್ಧಿ ಇಲ್ಲದ ಮನಸ್ಸು ಇರುತ್ತದೆ.
    </p>
    <p> 7. “ಅಗ್ಗಿವೆಸ್ಸನ, ಕಾಯಭಾವನಾ ಹೇಗಿರುತ್ತದೆ ಮತ್ತು ಚಿತ್ತಭಾವನಾ ಹೇಗಿರುತ್ತದೆ? ಅಗ್ಗಿವೆಸ್ಸನ, ಇಲ್ಲಿ ಜ್ಞಾನಿಯಾದ ಆರ್ಯ ಶಿಷ್ಯನಲ್ಲಿ, ಸುಖದ ಅನುಭವವು ಹುಟ್ಟುತ್ತದೆ. ಅವನು ಸುಖ ಅನುಭವದ ಸ್ಪರ್ಶದಿಂದಾಗಿ ಸುಖದ ವ್ಯಾಮೋಹದಲ್ಲಿ ಸಿಲುಕುವುದಿಲ್ಲ. ಮತ್ತು ಬಾರಿ ಬಾರಿಗೂ ಸುಖಕ್ಕಾಗಿ ವ್ಯಾಮೋಹಪಡುವುದಿಲ್ಲ. ಒಮ್ಮೆ ಆ ಸುಖ ಅನುಭವವು ಅಳಿದು ಹೋಗುತ್ತದೆ. ಸುಖ ಅನುಭವದ ಅಳಿಯುವಿಕೆಯಿಂದಾಗಿ ದುಃಖ ಅನುಭವವು ಹುಟ್ಟುತ್ತದೆ. ಅವನು ದುಃಖ ಅನುಭವದ ಸ್ಪರ್ಶದಿಂದಾಗಿ ಚಿಂತಿಸುವುದಿಲ್ಲ, ವ್ಯಸನಪಡುವುದಿಲ್ಲ, ಶೋಕಿಸುವುದಿಲ್ಲ, ಎದೆ ಬಡಿದುಕೊಂಡು ಅಳುವುದಿಲ್ಲ, ಅವನಲ್ಲಿ ವ್ಯಾಕುಲತೆಯು ಉಂಟಾಗುವುದಿಲ್ಲ. ಅಗ್ಗಿವೆಸ್ಸನ, ಈ ರೀತಿಯಾಗಿ ಅವನಲ್ಲಿ ಹುಟ್ಟಿದ ಸುಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುವುದಿಲ್ಲ ಮತ್ತು ಶಾರೀರಿಕವಾಗಿ ಅಭ್ಯಾಸವೃದ್ಧಿಯಾಗಿದ್ದರಿಂದ ಹಾಗೆಯೇ ಉಳಿಯುವುದಿಲ್ಲ. ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುವುದಿಲ್ಲ ಮತ್ತು ಮಾನಸಿಕವಾಗಿ ಅಭ್ಯಾಸವೃದ್ಧಿಯಾಗಿದ್ದರಿಂದ ಹಾಗೆಯೇ ಉಳಿಯುವುದಿಲ್ಲ. ಅಗ್ಗಿವೆಸ್ಸನ, ಯಾರೊಬ್ಬರಲ್ಲಿಯೇ ಆಗಲಿ ಹೀಗೆ ಎರಡು ರೀತಿಯಿಂದಲೂ ಹುಟ್ಟಿದ ಸುಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುವುದಿಲ್ಲವೋ ಮತ್ತು ಶಾರೀರಿಕವಾಗಿ ಅಭ್ಯಾಸವೃದ್ಧಿಯಾಗಿದ್ದರಿಂದ ಹಾಗೆಯೇ ಉಳಿಯುವುದಿಲ್ಲವೋ ಅವರಿಗೆ ಹುಟ್ಟಿದ ದುಃಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಳ್ಳುವುದಿಲ್ಲ ಮತ್ತು ಮಾನಸಿಕವಾಗಿ ಅಭ್ಯಾಸವೃದ್ಧಿಯಾಗಿದ್ದರಿಂದ ಹಾಗೆಯೇ ಉಳಿಯುವುದಿಲ್ಲ. ಈ ರೀತಿಯಾಗಿ, ಅಗ್ಗಿವೆಸ್ಸನ, ಕಾಯಭಾವನಾ ಮಾಡಿದವನ ಶರೀರ ಮತ್ತು ಚಿತ್ತಭಾವನಾ ಮಾಡಿದವನ ಮನಸ್ಸು ಇರುತ್ತದೆ”88 ಎಂದು.
    </p>
    <h2>3. ಬೋಧಿಸತ್ವರ ನಡೆ
    </h2>
    <p> 8. “ಪೂಜ್ಯ ಗೌತಮರಲ್ಲಿ ನಾನು ಈ ಬಗೆಯ ನಂಬಿಕೆಯುಳ್ಳವನಾಗಿದ್ದೇನೆ! ಪೂಜ್ಯ ಗೌತಮರು ಭಾವಿತಕಾಯರು ಮತ್ತು ಭಾವಿತಚಿತ್ತರು” ಎಂದು.
    </p>
    <p> “ಅಗ್ಗಿವೆಸ್ಸನ, ನೀನು ಹೇಳಿದ ಆ ಮಾತುಗಳು ನನ್ನ ಬಗ್ಗೆ ಹೇಳಿದ ಮಾತುಗಳೇ ಆಗಿವೆ. ಆದ್ದರಿಂದ ಅವುಗಳ ಬಗ್ಗೆ ನಾನು ವಿವರವಾಗಿ ತಿಳಿಸುತ್ತೇನೆ. ಅಗ್ಗಿವೆಸ್ಸನ, ಯಾವಾಗ ನಾನು ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿದವನಾಗಿ ಕಾಷಾಯ ವಸ್ತ್ರಗಳನ್ನು ಧರಿಸಿದವನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದೆ. ಆಗ ನನ್ನಲ್ಲಿ ಹುಟ್ಟಿದ್ದ ಸುಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯುವ ಸಾಧ್ಯತೆ ಇತ್ತು. ಹುಟ್ಟಿದ್ದ ದುಃಖ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯುವ ಸಾಧ್ಯತೆಯಿತ್ತು. ಆದರೆ ಹಾಗೆ ಉಳಿಯುವ ಸಂದರ್ಭ ಬರಲಿಲ್ಲ” ಎಂದು.
    </p>
    <p> “ಪೂಜ್ಯ ಗೌತಮರಲ್ಲಿ ಯಾವಾಗಲಾದರೂ ಆ ಬಗೆಯ ಸುಖದ ಅನುಭವ ಹುಟ್ಟಿದೆಯೇ, ಹುಟ್ಟಿದ ಈ ಬಗೆಯ ಸುಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿದಿದೆಯೇ; ಪೂಜ್ಯ ಗೌತಮರಲ್ಲಿ ಯಾವಾಗಲಾದರೂ ಆ ಬಗೆಯ ದುಃಖದ ಅನುಭವ ಹುಟ್ಟಿದೆಯೇ, ಹುಟ್ಟದ ಈ ಬಗೆಯ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿದಿದೆಯೇ?” ಎಂದು.
    </p>
    <p> 9. “ಅಗ್ಗಿವೆಸ್ಸನ, ಹಾಗೇಕೆ ಆಗಿಲ್ಲ?89 ಅಗ್ಗಿವೆಸ್ಸನ, ಇಲ್ಲಿ ನಾನು ಹಿಂದೆ ಸಂಬೋಧಿ ಪಡೆದು ಬುದ್ಧನಾಗದೆ ಬೋಧಿಸತ್ವನಾಗಿದ್ದಾಗ ನನಗೆ ಹೀಗೆ ಅನಿಸಿತು- ‘ಮನೆಯ ಬದುಕು ನಿರ್ಬಂಧಿತವೂ, ಕೊಳಕಿನ ಬದುಕು, ಶ್ರಮಣ ಜೀವನ ಅನಂತ ಅಕಾಶದಂತಹುದು. ಮನೆಯಲ್ಲಿ ವಾಸಮಾಡುತ್ತಲೇ ಸಂಪೂರ್ಣವಾಗಿ ಸಿದ್ಧಿ ಸಾಧಿಸಲು, ಸಂಪೂರ್ಣವಾಗಿ ಪರಿಶುದ್ಧವಾದ ಶೋಭಾಯಮಾನವಾದ ಶಂಖದ ರೀತಿಯ ಬ್ರಹ್ಮಚರ್ಯ ಜೀವನವನ್ನು ನಡೆಸಲು ಸಾಧ್ಯವಿಲ್ಲ. ಒಂದುವೇಳೆ ತಲೆಗೂದಲು ಗಡ್ಡವನ್ನು ತೆಗೆಸಿ ಕಾಷಾಯ ವಸ್ತ್ರವನ್ನು ಧರಿಸಿದವನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದರೆ ಎಂದು ಅನಿಸಿತ್ತು. ಅಗ್ಗಿವೆಸ್ಸನ, ಆನಂತರದಲ್ಲಿ ನಾನು ತರುಣನಾಗಿರುವ ಸಮಯದಲ್ಲಿ ಕಪ್ಪುಗೂದಲನ್ನು ಹೊಂದಿದ ಹುಡುಗನಾಗಿದ್ದಾಗ, ಯೌವನದಿಂದ ಕೂಡಿದಂತಹ ನನ್ನ ಜೀವನದ ಮೊದಲಲ್ಲಿ, ನನ್ನ ತಂದೆ ತಾಯಿಯರ ಇಚ್ಛೆಗೆ ವಿರುದ್ಧವಾಗಿ ಅವರು ಅಳುತ್ತಿದ್ದರೂ, ಗೋಳಾಡಿದರೂ ತಲೆಗೂದಲು ಗಡ್ಡವನ್ನು ತೆಗೆಸಿದವನಾಗಿ ಕಾಷಾಯ ವಸ್ತ್ರ ಧರಿಸಿದವನಾಗಿ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದೆ. ನಾನು ಈ ರೀತಿ ಮನೆ ಬಿಟ್ಟು ಶ್ರಮಣನಾಗಿ ಹೊರಟ ಕಾರಣವೇನೆಂದರೆ ಕುಶಲದ ಹುಡುಕಾಟಕ್ಕಾಗಿ, ಉತ್ಕೃಷ್ಟವಾದುದಕ್ಕಾಗಿ, ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ, ಅದಕ್ಕಾಗಿ ಆಲಾರ ಕಾಲಾಮರನ್ನು ಸಮೀಪಿಸಿದೆನು; ಸಮೀಪಿಸಿದ ನಂತರ ಆಲಾರ ಕಾಲಾಮರಿಗೆ ಹೀಗೆಂದು ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ನಾನು ಧರ್ಮ ಮತ್ತು ವಿನಯದಲ್ಲಿ (ನೀತಿ ಅನುಸರಣೆಯಲ್ಲಿ) ಬ್ರಹ್ಮಚರ್ಯ ಪಾಲನೆ ಮಾಡುವ ಇಚ್ಛೆವುಳ್ಳವನಾಗಿದ್ದೇನೆ’ ಎಂದು. ಅಗ್ಗಿವೆಸ್ಸನ, ಹೀಗೆಂದು ಹೇಳಿದ ಮೇಲೆ ಆಲಾರ ಕಾಲಾಮರು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಹಾಗೆಯೇ ಜೀವಿಸು; ಈ ಧರ್ಮ ಯಾವ ರೀತಿಯದು ಎಂದರೆ ಒಬ್ಬ ಜ್ಞಾನಿಯಾದ ಪುರುಷನು ತನ್ನ ಗುರುವಿನಿಂದ ತನಗೆ ತಾನೇ ಸ್ವತಃ ಆದಷ್ಟು ಬೇಗ ಪರಮ ಜ್ಞಾನವನ್ನು ಗಳಿಸಿದವನಾಗಿ, ಸಾಧಿಸಿದವನಾಗಿ ನೆಲೆಗೊಳ್ಳಬಹುದು’ ಎಂದು. ಅಗ್ಗಿವೆಸ್ಸನ, ಅದೇರೀತಿಯಲ್ಲಿ ನಾನು ಆದಷ್ಟು ಬೇಗ, ಆದಷ್ಟು ಜಾಗೃತನಾಗಿ ಆ ಧರ್ಮವನ್ನು ಪರಿಪೂರ್ಣವಾಗಿ ಅರಿತೆ. ಅಗ್ಗಿವೆಸ್ಸನ, ಅದೇರೀತಿಯಲ್ಲಿ ನಾನು ಕೇವಲ ತುಟಿಗಳ ಚಲನೆಯಿಂದ, ಕೇವಲ ಮತ್ತೆ ಮತ್ತೆ ಹೇಳುವಿಕೆಯಿಂದ ಜ್ಞಾನವಾದವನ್ನು ಮತ್ತು ಹಿರಿಯರ ವಾದವನ್ನು ಹೇಳುತ್ತೇನೆ, ‘ನಾನು ತಿಳಿದಿದ್ದೇನೆ, ನಾನು ಕಂಡುಕೊಂಡಿದ್ದೇನೆ’ ಎಂದು. ಬೇರೆಯವರು ಹೇಳುವ ರೀತಿಯಲ್ಲಿಯೇ ನಾನು ಕೂಡ ಹೇಳುತ್ತಿದ್ದೆ. ಅಗ್ಗಿವೆಸ್ಸನ, ನಂತರ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ಆಕಾರ ಕಾಲಾಮರು ಈ ಧರ್ಮವನ್ನು ಕೇವಲ ಶ್ರದ್ಧಾಪೂರ್ವಕವಾಗಿ ಹೇಳುವುದಿಲ್ಲ, ತಮಗೆ ತಾವೇ ಪರಮಜ್ಞಾನವನ್ನು ಅವರು ಗಳಿಸಿಕೊಂಡು, ಅದರಲ್ಲೇ ಉಳಿದು ಜೀವಿಸಲು ಉಪದೇಶಿಸುತ್ತಾರೆ. ಆದ್ದರಿಂದ ಆಲಾರ ಕಾಲಾಮರು ಈ ಧರ್ಮವನ್ನು ತಿಳಿದು ಅದರಲ್ಲೇ ಜೀವಿಸುತ್ತಾರೆ’ ಎಂದು.
    </p>
    <p> 10. “ಅಗ್ಗಿವೆಸ್ಸನ, ಆಗ ನಾನು ಎಲ್ಲಿ ಆಲಾರ ಕಾಲಾಮರಿದ್ದರೋ ಅಲ್ಲಿಗೆ ಬಂದೆನು; ಬಂದನಂತರ ಆಲಾರ ಕಾಲಾಮರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ಎಲ್ಲಿಯವರೆಗೆ ಈ ಧರ್ಮದ ಪರಮಜ್ಞಾನವನ್ನು ತನಗೆ ತಾನೇ ತಿಳಿದುಕೊಂಡವನಾಗಿ ಅದರಲ್ಲೇ ಉಳಿದು ಜೀವಿಸಬೇಕೆಂದು ಹೇಳುತ್ತೀರಿ’ ಎಂದು. ಅಗ್ಗಿವೆಸ್ಸನ, ಹೀಗೆ ಹೇಳಿದಮೇಲೆ ಆಲಾರ ಕಾಲಾಮರು ಅಕಿಂಚಞ್ಞಾಯತನದ (ಏನೂ ಇಲ್ಲ ಸ್ಥಿತಿಯ) ಬಗ್ಗೆ ತಿಳಿಸಿದರು. ಅಗ್ಗಿವೆಸ್ಸನ ಇದಾದನಂತರ ನನಗೆ ಈ ರೀತಿಯ ವಿಚಾರ ಬಂತು- ‘ಕೇವಲ ಆಲಾರ ಕಾಲಾಮರಲ್ಲಿ ಮಾತ್ರವೇ ಶ್ರದ್ಧೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಶ್ರದ್ಧೆ ಇದೆ. ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ವಿರಿಯ ಇದೆ ಎಂದು ಅಲ್ಲ, ನನ್ನಲ್ಲಿಯೂ ವಿರಿಯ ಇದೆ. ಕೇವಲ ಆಲಾರ ಕಾಲಾಮರಲ್ಲಿ ಮಾತ್ರವೇ ಎಚ್ಚರಭಾವ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಎಚ್ಚರಭಾವ ಇದೆ. ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ಸಮಾಧಿ ಸ್ಥಿತಿ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಸಮಾಧಿ ಸ್ಥಿತಿ ಇದೆ. ಕೇವಲ ಆಲಾರಕಾಲಾಮರಲ್ಲಿ ಮಾತ್ರವೇ ಪ್ರಜ್ಞೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಪ್ರಜ್ಞೆ ಇದೆ. ಆದ್ದರಿಂದ ಯಾವ ಧರ್ಮವನ್ನು ಆ ಕಾಲಾಮರು ಪರಮಜ್ಞಾನವನ್ನು ತಮಗೆ ತಾವೇ ತಿಳಿದುಕೊಂಡವರಾಗಿ ಅದರಲ್ಲೇ ಉಳಿದು ಜೀವಿಸುವವರಾಗಿರಿ ಎಂದು ಉಪದೇಶಿಸಿದರೋ, ಆ ಧರ್ಮವನ್ನು ನಾನು ಕೂಡ ತಿಳಿದುಕೊಳ್ಳಬೇಕಾಗಿದೆ’ ಎಂದು ಅರಿತೆನು. ಅಗ್ಗಿವೆಸ್ಸನ, ಆ ಕಾರಣಕ್ಕಾಗಿ ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ ಆ ಧರ್ಮದ ಪರಮ ಜ್ಞಾನವನ್ನು ತನಗೆ ತಾನೇ ತಿಳಿದುಕೊಂಡವನಾಗಿ ಅದರಲ್ಲೇ ಉಳಿದು ಜೀವಿಸಿದೆನು.
    </p>
    <p> 11. “ಅಗ್ಗಿವೆಸ್ಸನ, ಆಗ ಆನು ಎಲ್ಲಿ ಆಲಾರಕಾಲಾಮರಿದ್ದರೋ ಅಲ್ಲಿಗೆ ಬಂದೆನು; ಬಂದನಂತರ ಆಲಾರಕಾಲಾಮರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ಕಾಲಾಮರೇ, ಇದನ್ನೇ ಏನು ಈ ಧರ್ಮದ ಪರಮಜ್ಞಾನವನ್ನು ತಮಗೆ ತಾವೇ ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸಬೇಕು’ ಎಂದು ಹೇಳುವುದು? ‘ಆಯುಷ್ಮಂತ, ಹೌದು ಇದನ್ನೇ ನಾನು ಈ ಧರ್ಮದ ಪರಮಜ್ಞಾನವನ್ನು ತಮಗೆ ತಾವೇ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಿ ಎಂದು ಹೇಳುತ್ತೇನೆ’ ಎಂದು.
    </p>
    <p> ‘ಆಯುಷ್ಮಂತ ನಾನು ಕೂಡ ಇದನ್ನೇ, ಈ ಧರ್ಮದ ಪರಮಜ್ಞಾನವನ್ನು ತಮಗೆ ತಾವೇ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸುತ್ತೇನೆ’ ಎಂದು.
    </p>
    <p> ‘ಆಯುಷ್ಮಂತ ಬಹಳ ಲಾಭದಾಯಕವಾದದ್ದು, ಆಯುಷ್ಮಂತ, ಬಹಳ ಯೋಗ್ಯ ರೀತಿಯಲ್ಲಿ ಗಳಿಸಿದ್ದು, ಇದು ನಾನು ತಮ್ಮಂತಹ ಆಯುಷ್ಮಂತರಾದ ಸಹಬ್ರಹ್ಮಚಾರಿಗಳ ದರ್ಶನ ಪಡೆದದ್ದು. ಈ ಧರ್ಮದ ಪರಿಮಜ್ಞಾನವನ್ನು ತನಗೆ ತಾನೇ ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸುತ್ತೇನೆ. ಅದರಂತೆಯೇ ನೀನೂ ಧರ್ಮದ ಪರಮ ಜ್ಞಾನ್ನ್ನು ತನಗೆ ತಾನೇ ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕೆಂದು ಹೇಳುತ್ತೇನೆ. ಈ ಧರ್ಮವನ್ನು ಈ ರೀತಿಯಾಗಿ ನಾನು ತಿಳಿದಿದ್ದೇನೆ. ಅದೇ ಧರ್ಮವನ್ನು ನೀನು ಕೂಡ ತಿಳಿದಿದ್ದೀಯ. ಯಾವ ಧರ್ಮವನ್ನು ನೀನು ತಿಳಿದಿದ್ದೀಯೋ, ಅದೇ ಧರ್ಮವನ್ನು ನಾನೂ ತಿಳಿದ್ದಿದ್ದೇನೆ. ಆದ್ದರಿಂದ ನಾನು ಹೇಗೋ ಹಾಗೆಯೇ ನೀನು ಕೂಡ. ನೀನು ಹೇಗೋ ನಾನೂ ಹಾಗೆಯೇ. ಆಯುಷ್ಮಂತ, ಆದ್ದರಿಂದ ಬಾ ನಾವಿಬ್ಬರೂ ಕೂಡಿ ಈ ಬಳಗವನ್ನು ನೋಡಿಕೊಳ್ಳೋಣ’ ಎಂದು. ಅಗ್ಗಿವೆಸ್ಸನ, ಈ ರೀತಿಯಾಗಿ ಆಚಾರ್ಯ ಆಲಾರಕಾಲಾಮರು ನನ್ನನ್ನು-ಅವರ ಶಿಷ್ಯನನ್ನು ತಮ್ಮ ಸಮಾನ ಸ್ಥಾನಕ್ಕೆ ಏರಿಸಿದರು ಮತ್ತು ಅತ್ಯಂತ ಗೌರವಾದರದಿಂದ ನನ್ನನ್ನು ಗೌರವಿಸಿದರು. ಅಗ್ಗಿವೆಸ್ಸ, ಅದರಿಂದಾಗಿ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ಈ ಧರ್ಮವು ಪ್ರಪಂಚದಿಂದ ವಿಮುಖಗೊಳಿಸುವುದಿಲ್ಲ, ವಿರಕ್ತಿಗೊಳಿಸುವುದಿಲ್ಲ, ಅದನ್ನು ತಡೆಹಿಡಿಯುವುದಿಲ್ಲ. ಪರಮಜ್ಞಾನ ದೊರೆಯುವುದಿಲ್ಲ, ಸಂಬೋಧಿ ಸಿಗುವುದಿಲ್ಲ. ನಿಬ್ಬಾನವನ್ನು ಪಡೆಯಲಾಗುವುದಿಲ್ಲ, ಆದರೆ ಕೇವಲ ಏನೂ ಇಲ್ಲವೆಂಬ ಸ್ಥಿತಿ (ಅಕಿಂಚಞ್ಞಾಯತನ) ಮಾತ್ರ ಅರಿಯಲು ಸಾಧ್ಯ’ ಎಂದು. ಅಗ್ಗಿವೆಸ್ಸನ, ಆದ್ದರಿಂದ ನಾನು ಆ ಧರ್ಮವನ್ನು ಆಚರಿಸುವುದನ್ನು ಬಿಟ್ಟು ಆ ಧರ್ಮದಿಂದ ದೂರವಾಗಿ ಹೊರಟು ಹೋದೆನು.
    </p>
    <p> 12. “ಅಗ್ಗಿವೆಸ್ಸನ, ನಂತರದಲ್ಲಿ ನಾನು ಕುಶಲದ ಹುಡುಕಾಟಕ್ಕಾಗಿ, ಉತ್ಕೃಷ್ಟವಾದುದಕ್ಕಾಗಿ ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ ಉದ್ದಕ ರಾಮಪುತ್ರರಿದ್ದಲ್ಲಿಗೆ ಬಂದೆನು. ಬಂದನಂತರ ಉದ್ದಕರಾಮಪುತ್ರರಿಗೆ ಹೀಗೆಂದು ಹೇಳಿದೆನು- ‘ಆಯುಷ್ಮಂತರೇ, ನಾನು ಧರ್ಮ ಮತ್ತು ವಿನಯದಲ್ಲಿ (ನೀತಿ ಅನುಸರಣೆಯಲ್ಲಿ) ಬ್ರಹ್ಮಚರ್ಯ ಪಾಲನೆ ಮಾಡುವ ಇಚ್ಛೆವುಳ್ಳವನಾಗಿದ್ದೇನೆ’ ಎಂದು. ಅಗ್ಗಿವೆಸ್ಸನ, ಹೀಗೆಂದು ಹೇಳಿದ ಮೇಲೆ ಉದ್ದಕರಾಮಪುತ್ರರು ನನಗೆ ಹೀಗೆ ಹೇಳಿದರು- ‘ಆಯುಷ್ಮಂತ ಹಾಗೆಯೇ ಜೀವಿಸು. ಈ ಧರ್ಮ ಯಾವರೀತಿಯದು ಎಂದರೆ ಒಬ್ಬ ಜ್ಞಾನಿಯಾದ ಪುರುಷನು ತನ್ನ ಗುರುವಿನಿಂದ ಕಲಿತಂತೆಯೇ ತನಗೆ ತಾನೇ ಸ್ವತಃ ಆದಷ್ಟು ಬೇಗ ಪರಮಜ್ಞಾನವನ್ನು ಗಳಿಸಿದವನಾಗಿ, ಸಾಧಿಸಿದವನಾಗಿ ನೆಲೆಗೊಳ್ಳಬಹುದು’ ಎಂದು. ಅಗ್ಗಿವೆಸ್ಸನ, ಅದೇರೀತಿಯಲ್ಲಿ ನಾನು ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ ಆ ಧರ್ಮವನ್ನು ಪರಿಪೂರ್ಣವಾಗಿ ಅರಿತೆ. ಅಗ್ಗಿವೆಸ್ಸನ ಅದೇರೀತಿಯಲ್ಲಿ ನಾನು ಕೇವಲ ತುಟಿಗಳ ಚಲನೆಯಿಂದ, ಕೇವಲ ಮತ್ತೆ ಮತ್ತೆ ಹೇಳುವಿಕೆಯಿಂದ ಜ್ಞಾನವಾದವನ್ನು ಮತ್ತು ಹಿರಿಯರ ವಾದವನ್ನು ಹೇಳುತ್ತೇನೆ, ‘ನಾನು ತಿಳಿದಿದ್ದೇನೆ ನಾನು ಕಂಡುಕೊಂಡಿದ್ದೇನೆ’ ಎಂದು. ಬೇರೆಯವರು ಹೇಳುವ ರೀತಿಯಲ್ಲಿಯೇ ನಾನು ಕೂಡ ಹೇಳುತ್ತಿದ್ದೆ. ಅಗ್ಗಿವೆಸ್ಸನ, ನಂತರ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ರಾಮರು ಈ ಧರ್ಮವನ್ನು ಕೇವಲ ಶ್ರದ್ಧಾಪೂರ್ವಕವಾಗಿ ಹೇಳುವುದಿಲ್ಲ, ಅವರು ಪರಮಜ್ಞಾನವನ್ನು ತಮಗೆ ತಾವೇ ಗಳಿಸಿಕೊಂಡು ಅದರಲ್ಲೇ ಉಳಿದು ಜೀವಿಸಲು ಉಪದೇಶಿಸುತ್ತಾರೆ. ಆದ್ದರಿಂದ ರಾಮರು ಈ ಧರ್ಮವನ್ನು ತಿಳಿದು ಅದರಲ್ಲೇ ಜೀವಿಸುತ್ತಾರೆ’ ಎಂದು.
    </p>
    <p> 13. “ಅಗ್ಗಿವೆಸ್ಸನ, ಆಗ ನಾನು ಎಲ್ಲಿ ಉದ್ದಕರಾಮಪುತ್ರರಿದ್ದರೋ ಅಲ್ಲಿಗೆ ಬಂದೆನು. ಬಂದನಂತರ ಉದ್ದಕರಾಮಪುತ್ರರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ರಾಮರೇ, ಎಲ್ಲಿಯವರೆಗೆ ಈ ಧರ್ಮದ ಪರಮಜ್ಞಾನವನ್ನು ತನಗೆ ತಾನೇ ತಿಳಿದುಕೊಂಡವನಾಗಿ ಅದರಲ್ಲೇ ಉಳಿದು ಜೀವಿಸಬೇಕೆಂದು ಹೇಳುತ್ತೀರಿ’ ಎಂದು. ಅಗ್ಗಿವೆಸ್ಸನ, ಹೀಗೆ ಹೇಳಿದ ಮೇಲೆ ಉದ್ದಕರಾಮಪುತ್ರರು ನೇವಸಞ್ಞಾನಾಸಞ್ಞಾಯತನದ (ಗ್ರಹಿಕೆ ಇದೆಯೆಂದೂ ಅಲ್ಲ, ಗ್ರಹಿಕೆ ಇಲ್ಲವೆಂದೂ ಅಲ್ಲದ) ಸ್ಥಿತಿಯ ಬಗ್ಗೆ ತಿಳಿಸಿದರು. ಅಗ್ಗಿವೆಸ್ಸನ, ಇದಾದನಂತರ ನನಗೆ ಈ ರೀತಿಯ ವಿಚಾರ ಬಂತು- ಕೇವಲ ರಾಮದಲ್ಲಿ ಮಾತ್ರವೇ ಶ್ರದ್ಧೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಶ್ರದ್ಧೆ ಇದೆ; ಕೇವಲ ರಾಮರಲ್ಲಿ ಮಾತ್ರವೇ ವಿರಿಯ ಇದೆ ಎಂದು ಅಲ್ಲ, ನನ್ನಲ್ಲಿಯೂ ವಿರಿಯ ಇದೆ; ಕೇವಲ ರಾಮರಲ್ಲಿ ಮಾತ್ರವೇ ಎಚ್ಚರಭಾವ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಎಚ್ಚರಭಾವ ಇದೆ; ಕೇವಲ ರಾಮರಲ್ಲಿ ಮಾತ್ರವೇ ಸಮಾಧಿಸ್ಥಿತಿ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಸಮಾಧಿಸ್ಥಿತಿ ಇದೆ; ಕೇವಲ ರಾಮರಲ್ಲಿ ಮಾತ್ರವೇ ಪ್ರಜ್ಞೆ ಇದೆ ಎಂದು ಅಲ್ಲ, ನನ್ನಲ್ಲಿಯೂ ಪ್ರಜ್ಞೆ ಇದೆ; ಆದ್ದರಿಂದ ಯಾವ ಧರ್ಮವನ್ನು ರಾಮರು ಧರ್ಮದ ಪರಮಜ್ಞಾನವನ್ನು ತಮಗೆ ತಾವೇ ತಿಳಿದುಕೊಂಡವರಾಗಿ ಅದರಲ್ಲೇ ಉಳಿದು ಜೀವಿಸುತ್ತೇನೆ ಎಂದು ಹೇಳಿದರೋ ನಾನು ಕೂಡ ಆ ಧರ್ಮದ ತಿಳುವಳಿಕೆಗಾಗಿ ಶ್ರಮಿಸಬೇಕು ಎಂದು ಅರಿತೆನು. ಅಗ್ಗಿವೆಸ್ಸನ, ಆ ಕಾರಣಕ್ಕಾಗಿ ಆದಷ್ಟು ಬೇಗ, ಆದಷ್ಟು ಜಾಗ್ರತೆಯಾಗಿ, ಧರ್ಮದ ಪರಮಜ್ಞಾನವನ್ನು ತಿಳಿದು ನನಗೆ ನಾನೇ ತಿಳಿದುಕೊಂಡವನಾಗಿ ಅದರಲ್ಲೇ ಉಳಿದು ಜೀವಿಸಿದೆನು.
    </p>
    <p> 14. “ಅಗ್ಗಿವೆಸ್ಸನ, ಆಗ ನಾನು ಎಲ್ಲಿ ಉದ್ದಕರಾಮಪುತ್ರರಿದ್ದರೋ ಅಲ್ಲಿಗೆ ಸಮೀಪಿಸಿದೆನು; ಸಮೀಪಿಸಿದ ನಂತರ ಉದ್ದಕರಾಮಪುತ್ರರಿಗೆ ಹೀಗೆ ಹೇಳಿದೆನು- ‘ಆಯುಷ್ಮಂತ ರಾಮರೇ, ಇದನ್ನೇ ಏನು ಈ ಧರ್ಮವನ್ನು ತಮಗೆ ತಾವೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕು ಎಂದು ಹೇಳುವುದು’ ಎಂದು.
    </p>
    <p> ‘ಆಯುಷ್ಮಂತ, ಹೌದು ಇದನ್ನೇ ನಾನು-ರಾಮ ಈ ಧರ್ಮವನ್ನು ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಿ’ ಎಂದು ಹೇಳುತ್ತೇನೆ. ‘ಹೌದು, ಆಯುಷ್ಮಂತ ನಾನು ಕೂಡ ಇದನ್ನೇ ಈ ಧರ್ಮವನ್ನು ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸುತ್ತೇನೆ’ ಎಂದು.
    </p>
    <p> ‘ಆಯುಷ್ಮಂತ ಬಹಳ ಲಾಭದಾಯಕವಾದದ್ದು, ಆಯುಷ್ಮಂತ ನಾನು ತಮ್ಮಂತಹ ಆಯುಷ್ಮಂತರಾದ ಸಹ ಬ್ರಹ್ಮಚಾರಿಗಳ ದರ್ಶನ ಪಡೆದದ್ದು. ಬಹಳ ಯೋಗ್ಯ ರೀತಿಯಲ್ಲಿ ಗಳಿಸಿದುದು. ಈ ಧರ್ಮವನ್ನೇ ರಾಮ ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲೇ ಉಳಿದು ಜೀವಿಸುತ್ತಾರೆ ಎನ್ನುತ್ತೀರಿ. ಅದರಂತೆಯೇ ನೀನು ಧರ್ಮವನ್ನು ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಂಡು ಅದರಲ್ಲಿಯೇ ಉಳಿದು ಜೀವಿಸಬೇಕು, ಆ ಧರ್ಮವನ್ನೇ ರಾಮ ತನಗೆ ತಾನೇ ಪರಮಜ್ಞಾನವನ್ನು ತಿಳಿದುಕೊಮಡು ಅದರಲ್ಲಿಯೇ ಉಳಿದು ಜೀವಿಸಬೇಕೆಂದು ಹೇಳುತ್ತಾರೆ. ಈ ರೀತಿಯಾಗಿ ಈ ಧರ್ಮವನ್ನು ರಾಮ ಪರಮಜ್ಞಾನವನ್ನು ಅರಿತುಕೊಂಡಿರುವಂತೆಯೇ ನೀನೂ ಆ ಧರ್ಮವನ್ನು ತಿಳಿದುಕೊಳ್ಳುತ್ತೀಯೆ. ಯಾವ ಧರ್ಮವನ್ನು ನೀನು ತಿಳಿದುಕೊಂಡಿದ್ದೀಯೋ ಅದೇ ಧರ್ಮವನ್ನು ರಾಮರು ಆ ಧರ್ಮದ ಪರಮಜ್ಞಾನವನ್ನು ತಿಳಿದಿದ್ದಾರೆ. ಈ ರೀತಿಯಾಗಿ ರಾಮರು ಹೇಗೋ ನೀನು ಕೂಡ ಅದೇರೀತಿ. ನೀನು ಹೇಗೋ ಅದೇರೀತಿ ರಾಮರೂ. ಆಯುಷ್ಮಂತ, ಆದ್ದರಿಂದ ಬಾ ನಾವಿಬ್ಬರೂ ಕೂಡಿ ಈ ಬಳಗವನ್ನು ನೋಡಿಕೊಳ್ಳೋಣ’ ಎಂದು. ಅಗ್ಗಿವೆಸ್ಸನ, ಈ ರೀತಿಯಾಗಿ ಉದ್ದಕ ರಾಮಪುತ್ರರು ನನ್ನನ್ನು ಅವರ ಶಿಷ್ಯನನ್ನು ಆಚಾರ್ಯ ಪದವಿಯಲ್ಲಿ ಕೂರಿಸಿದರು ಮತ್ತು ಅತ್ಯಂತ ಗೌರವಾದರದಿಂದ ನನ್ನನ್ನು ಗೌರವಿಸಿದರು. ಅಗ್ಗಿವೆಸ್ಸನ, ಅದರಿಂದಾಗಿ ನನ್ನಲ್ಲಿ ಈ ರೀತಿಯ ವಿಚಾರ ಬಂತು- ‘ಈ ಧರ್ಮವು ಪ್ರಪಂಚದಿಂದ ವಿಮುಖಗೊಳಿಸುವುದಿಲ್ಲ, ವಿರಕ್ತಿಗೊಳಿಸುವುದಿಲ್ಲ, ಪರಮಜ್ಞಾನ ದೊರೆಯುವುದಿಲ್ಲ, ಸಂಬೋಧಿ ಸಿಗುವುದಿಲ್ಲ, ನಿಬ್ಬಾನವನ್ನು ಪಡೆಯಲಾಗುವುದಿಲ್ಲ. ಆದರೆ ಕೇವಲ ಗ್ರಹಕೆ ಇದೆಯೆಂದು ಅಲ್ಲ ಗ್ರಹಿಕೆ ಇಲ್ಲವೆಂದೂ ಅಲ್ಲದ ಸ್ಥಿತಿಯನ್ನು (ನೇವಸಞ್ಞಾನಾಸಞ್ಞಾಯತನ) ಮಾತ್ರ ಅರಿಯಲು ಸಾಧ್ಯ’ ಎಂದು. ಅಗ್ಗಿವೆಸ್ಸನ, ಆದ್ದರಿಂದ ನಾನು ಆ ಧರ್ಮವನ್ನು ಆಚರಿಸುವುದನ್ನು ಬಿಟ್ಟು ಆ ಧರ್ಮದಿಂದ ದೂರವಾಗಿ ಹೊರಟುಹೋದೆನು.
    </p>
    <p> 15. “ಅಗ್ಗಿವೆಸ್ಸನ, ಆನಂತರದಲ್ಲಿ ನಾನು ಕುಶಲದ ಹುಡುಕಾಟಕ್ಕಾಗಿ, ಉತ್ಕೃಷ್ಟವಾದುದಕ್ಕಾಗಿ, ಅತ್ಯಂತ ಶಾಂತಿದಾಯಕ ಮಾರ್ಗದ ಹುಡುಕಾಟಕ್ಕಾಗಿ ಸ್ವಲ್ಪ ಸಮಯದ ನಂತರ ಭಿಕ್ಷಾಟನೆ ಮಾಡುವ ಯಾತ್ರಿಕನಾಗಿ ಮಗಧದ ಮೂಲಕ ಉರುವೇಲವೆಂಬ ನಗರದ ಸರಹದ್ದಿಗೆ ತಲುಪಿದೆನು. ಆ ಸ್ಥಳದಲ್ಲಿ ನಾನು ರಮಣೀಯವಾದ ಕಾಲ್ಹೊಳೆಯು ಹಾಗು ಜೀವನಾಧಾರಕ್ಕಾಗಿ ಹತ್ತಿರದಲ್ಲಿರುವ ಹಳ್ಳಿಯು ಕಂಡುಬಂದಿತು. ಅಗ್ಗಿವೆಸ್ಸನ, ಆಗ ನನಗೆ ಈ ರೀತಿಯ ವಿಚಾರಬಂತು- ‘ಆಹಾ, ಇದು ನಿಜಕ್ಕೂ ಬಹಳ ರಮಣೀಯವಾದ ಭೂಪ್ರದೇಶ, ಪ್ರಶಾಂತವಾದ ಅರಣ್ಯಪ್ರದೇಶ, ಶುಭ್ರವಾಗಿ ಹರಿಯುವ ನದಿ ಮತ್ತು ರಮಣೀಯವಾದ ಹೊಳೆ ಹಾಗೂ ಜೀವನಾಧಾರಕ್ಕಾಗಿ ಹತ್ತಿರದಲ್ಲಿರುವ ಹಳ್ಳಿ ಎಂದು. ನಿಜಕ್ಕೂ ಇದು ಕುಲಪುತ್ರನಿಗೆ ಪರಿಶ್ರಮಪಡಲು ಒಳ್ಳೆಯದು’ ಎಂದು. ಅಗ್ಗಿವೆಸ್ಸನ, ಆದ್ದರಿಂದ ನಾನು ಆ ಸ್ಥಳದಲ್ಲಿಯೇ ಕುಳಿತೆನು. ಪರಿಶ್ರಮಿಸಲು ಯೋಗ್ಯವಾಗಿದೆ’ ಎಂದು.
    </p>
    <p> 16. “ಅಗ್ಗಿವೆಸ್ಸನ, ನನಗೆ ಹಿಂದೆ ಕೇಳಿರದ ಈ ಮೂರು ಉದಾಹರಣೆಗಳು ತಮ್ಮಷ್ಟಕ್ಕೆ ತಾವೇ ಗೋಚರಗೊಂಡವು. ಅದು ಹೇಗೆಂದರೆ, ಅಗ್ಗಿವೆಸ್ಸನ, ಒಂದು ಹಸಿಯಾದ ಸಾರವತ್ತಾದ ನೀರಿನಲ್ಲಿ ಬಿದ್ದಿರುವ ಮರದ ತುಂಡಿಗೆ ಒಬ್ಬ ಮನುಷ್ಯನು ಉರಿಯುತ್ತಿರುವ ಕೊಳ್ಳಿಯನ್ನು ಹಿಡಿದು ಬಂದು- ‘ನಾನು ಬೆಂಕಿಯನ್ನು ಹೊತ್ತಿಸುತ್ತೇನೆ, ನಾನು ಉಷ್ಣವನ್ನು ಉಂಟುಮಾಡುತ್ತೇನೆ’ ಎಂದು. ಅಗ್ಗಿವೆಸ್ಸನ, ಇದನ್ನು ಹೇಗೆ ಯೋಚಿಸುತ್ತೀಯಾ, ಆ ಮನುಷ್ಯನು ಅಲ್ಲಿರುವ ಹಸಿಯಾದ ಸಾರವತ್ತಾದ ನೀರಿನಲ್ಲಿ ಬಿದ್ದಿರುವ ಮರದ ತುಂಡಿಗೆ ತಾನು ಹಿಡಿದು ತಂದಿರುವ ಉರಿಯುತ್ತಿರುವ ಕೊಳ್ಳಿಯಿಂದ ತಿಕ್ಕುವುದರಿಂದ ಬೆಂಕಿಯನ್ನು ಹೊತ್ತಿಸಬಹುದೇ ಮತ್ತು ಉಷ್ಣವನ್ನು ಉಂಟುಮಾಡಬಹುದೇ?” ಎಂದು. “ಪೂಜ್ಯ ಗೌತಮರೇ, ಅದು ಸಾಧ್ಯವಿಲ್ಲ.” “ಅದಕ್ಕೆ ಕಾರಣವೇನು ?”
    </p>
    <p> “ಪೂಜ್ಯ ಗೌತಮರೇ, ಏಕೆಂದರೆ ಸಾರವತ್ತಾದ ಮರದ ತುಂಡು ಹಸಿಯಾಗಿದೆ ಮತ್ತು ಅದೂ ಅಲ್ಲದೆ ನೀರಿನಲ್ಲಿ ಬಿದ್ದಿದೆ. ಆದ್ದರಿಂದ ಆ ಮನುಷ್ಯನು ಕೇವಲ ಬಳಲಿಕೆಯನ್ನು ಮತ್ತು ನಿರಾಶೆಯನ್ನು ಪಡೆಯುತ್ತಾನೆ” ಎಂದು.
    </p>
    <p> “ಅದೇರೀತಿಯಲ್ಲಿ ಅಗ್ಗಿವೆಸ್ಸನ, ಯಾವ ಬ್ರಾಹ್ಮಣರು ಅಥವಾ ಶ್ರಮಣರು ಶಾರೀರಿಕವಾಗಿ ಆಗಲಿ ಅಥವಾ ಮಾನಸಿಕವಾಗಿ ಆಗಲಿ ಇಂದ್ರಿಯ ಕಾಮನೆಗಳಿಮದ ದೂರ ಉಳಿಯದೇ ಬದುಕಿದರೆ ಮತ್ತು ಅವರ ಕಾಮನೆಗಳಲ್ಲಿ ಇಂದ್ರಿಯ ಆಸೆ, ಇಂದ್ರಿಯ ಲಾಲಸೆ, ಇಂದ್ರಿಯ ಪ್ರಮುಕ್ತತೆ, ಇಂದ್ರಿಯ ಪಿಪಾಸೆ, ಇಂದ್ರಿಯ ರಾಗೋದ್ರೇಕ- ಇವುಗಳನ್ನು ಅವರು ಅಂತರಂಗದಲ್ಲಿ ದಮನ ಮಾಡದಿದ್ದರೆ ಮತ್ತು ಶಮನ ಮಾಡಿದಿದ್ದರೆ, ಅಂತಹವರು ಅರ್ಹ ಪೂಜ್ಯ ಶ್ರಮಣರು ಬ್ರಾಹ್ಮಣರು ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ, ತೊಂದರೆಯ, ತಿವಿತದ ಅನುಭವಗಳನ್ನು ಅನುಭವಿಸುತ್ತಾರೆ ಹಾಗು ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು, ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿರುವುದಿಲ್ಲ. ಅವರು ಅರ್ಹ ಪೂಜ್ಯರಾದ ಶ್ರಮಣರು ಬ್ರಾಹ್ಮಣರಂತೆ ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ ತೊಂದರೆಯ ತಿವಿತದ ಅನುಭವಗಳನ್ನು ಅನುಭವಿಸುವುದಿಲ್ಲ. ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು, ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿರುವುದಿಲ್ಲ. ಅಗ್ಗಿವೆಸ್ಸನ, ಇದು ನನ್ನಲ್ಲಿ ಹಿಂದೆ ಕೇಳಿರದ ತನ್ನಷ್ಟಕ್ಕೆ ತಾನೇ ಗೋಚರಗೊಂಡ ಮೊದಲ ಉದಾಹರಣೆ.
    </p>
    <p> 17. “ಅಗ್ಗಿವೆಸ್ಸನ, ನಂತರದಲ್ಲಿ ನನ್ನಲ್ಲಿ ಈ ರೀತಿಯ ಹಿಂದೆ ಕೇಳಿರದ ತನ್ನಷ್ಟಕ್ಕೆ ತಾನೇ ಎರಡನೇ ಉದಾಹರಣೆ ಗೋಚರಗೊಂಡಿತು. ಅದು ಹೇಗೆಂದರೆ, ಅಗ್ಗಿವೆಸ್ಸನ, ಹಸಿಯಾದ ಸಾರವತ್ತಾದ ನೀರಿನಿಂದ ದೂರವಾಗಿ ಒಣನೆಲೆದ ಮೇಲೆ ಬಿದ್ದಿರುವ ಮರದ ತುಂಡಿಗೆ ಒಬ್ಬ ಮನುಷ್ಯನು ಉರಿಯುತ್ತಿರುವ ಕೊಳ್ಳಿಯನ್ನು ಹಿಡಿದು ಬಂದು- ‘ನಾನು ಬೆಂಕಿಯನ್ನು ಹೊತ್ತಿಸುತ್ತೇನೆ, ನಾನು ಉಷ್ಣವನ್ನು ಉಂಟುಮಾಡುತ್ತೇನೆ’ ಎಂದು ಹೇಳಿದರೆ ಇದನ್ನು ನೀನು ಹೇಗೆ ಯೋಚಿಸುತ್ತೀಯಾ? ಅಗ್ಗಿವೆಸ್ಸನ, ಆ ಮನುಷ್ಯನು ಅಲ್ಲಿರುವ ಹಸಿಯಾದ ಸಾರವತ್ತಾದ ನೀರಿನಿಂದ ದೂರವಾಗಿ ಒಣ ನೆಲದಮೇಲೆ ಬಿದ್ದಿರುವ ಮರದ ತುಂಡಿಗೆ ಆ ಮನುಷ್ಯನು ತಾನು ಹಿಡಿದು ತಂದಿರುವ ಉರಿಯುತ್ತಿರುವ ಕೊಳ್ಳಿಯಿಂದ ತಿಕ್ಕುವುದರಿಂದ ಬೆಂಕಿಯನ್ನು ಹೊತ್ತಿಸಬಹುದೇ ಮತ್ತು ಉಷ್ಣವನ್ನು ಉಂಟುಮಾಡಬಹುದೇ?” ಎಂದು. “ಪೂಜ್ಯ ಗೌತಮರೇ, ಅದು ಸಾಧ್ಯವಿಲ್ಲ.” “ಅದಕ್ಕೆ ಕಾರಣವೇನು?”
    </p>
    <p> “ಪೂಜ್ಯ ಗೌತಮರೇ, ಏಕೆಂದರೆ ನೀರಿನಿಂದ ದೂರವಾಗಿ ಒಣ ನೆಲದ ಮೇಲೆ ಆ ಸಾರವತ್ತಾದ ಮರದ ತುಂಡು ಇದ್ದರೂ ಅದು ಹಸಿಯಾಗಿದೆ. ಆದ್ದರಿಂದ ಆ ಮನುಷ್ಯನು ಕೇವಲ ಬಳಲಿಕೆಯನ್ನು ಮತ್ತು ನಿರಾಶೆಯನ್ನು ಪಡೆಯುತ್ತಾನೆ” ಎಂದು.
    </p>
    <p> “ಅದೇರೀತಿಯಲ್ಲಿ ಅಗ್ಗಿವೆಸ್ಸನ, ಯಾವ ಬ್ರಾಹ್ಮಣರು ಅಥವಾ ಶ್ರಮಣರು ಕೇವಲ ಶಾರೀರಿಕವಾಗಿ ಇಂದ್ರಿಯ ಕಾಮನಗೆಗಳಿಂದ ದೂರ ಉಳಿದು ಬದುಕಿದರೆ ಮತ್ತು ಅವರ ಕಾಮನೆಗಳಲ್ಲಿ ಇಂದ್ರಿಯ ಆಸೆ, ಇಂದ್ರಿಯ ಲಾಲಸೆ, ಇಂದ್ರಿಯ ಪ್ರಮುಕ್ತತೆ, ಇಂದ್ರಿಯ ಪಿಪಾಸೆ, ಇಂದ್ರಿಯ ರಾಗೋದ್ರೇಕ- ಇವುಗಳನ್ನು ಅವನು ಅಂತರಂಗದಲ್ಲಿ ದಮನ ಮಾಡದಿದ್ದರೆ ಮತ್ತು ಶಮನ ಮಾಡದಿದ್ದರೆ, ಅರ್ಹ ಪೂಜ್ಯ ಶ್ರಮಣರು ಬ್ರಾಹ್ಮಣರಂತೆ ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ ತೊಂದರೆಯ ತಿವಿತದ ಅನುಭವಗಳನ್ನು ಅನುಭವಿಸುತ್ತಾರೆ.90 ಹಾಗು ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು, ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿರುವುದಿಲ್ಲ. ಅವರು ಅರ್ಹ ಪೂಜ್ಯ ಶ್ರಮಣರು ಬ್ರಾಹ್ಮಣರಂತೆ ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ ತೊಂದರೆಯ ತಿವಿತದ ಅನುಭವಗಳನ್ನು ಅನುಭವಿಸುವುದಿಲ್ಲವಾದರೂ ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು, ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿರುವುದಿಲ್ಲ. ಅಗ್ಗಿವೆಸ್ಸನ, ಇದು ನನ್ನಲ್ಲಿ ಹಿಂದೆ ಕೇಳಿರದ ತನ್ನಷ್ಟಕ್ಕೆ ತಾನೇ ಗೋಚರಗೊಂಡ ಎರಡನೇ ಉದಾಹರಣೆ.
    </p>
    <p> 18. “ಅಗ್ಗಿವೆಸ್ಸನ, ನಂತರದಲ್ಲಿ ನನ್ನಲ್ಲಿ ಈ ರೀತಿಯ ಹಿಂದೆ ಕೇಳಿರದ ತನ್ನಷ್ಟಕ್ಕೆ ತಾನೇ ಮೂರನೆಯ ಉದಾಹರಣೆ ಗೋಚರಗೊಂಡಿತು. ಅದು ಹೇಗೆಂದರೆ, ಅಗ್ಗಿವೆಸ್ಸನ, ಒಣಗಿದ ಬೆಂಡಾಗಿರುವ ಮರದ ತುಂಡು ನೀರಿನಿಂದ ದೂರವಾಗಿ ಒಣಗಿದ ನೆಲದ ಮೇಲೆ ಇದ್ದು, ಆಗ ಒಬ್ಬ ಮನುಷ್ಯನು ಉರಿಯುತ್ತಿರುವ ಕೊಳ್ಳಿಯನ್ನು ಹಿಡಿದು ಬಂದು- ‘ನಾನು ಬೆಂಕಿಯನ್ನು ಹೊತ್ತಿಸುತ್ತೇನೆ, ನಾನು ಉಷ್ಣವನ್ನು ಉಂಟುಮಾಡುತ್ತೇನೆ ಎಂದು ಹೇಳಿದರೆ, ಇದನ್ನು ನೀನು ಹೇಗೆ ಯೋಚಿಸುತ್ತೀಯ, ಅಗ್ಗಿವೆಸ್ಸನ, ಆ ಮನುಷ್ಯನು ಅಲ್ಲಿರುವ ಒಣಗಿದ ಬೆಂಡಾಗಿರುವ ನೀರಿನಿಂದ ದೂರವಾಗಿ ಒಣ ನೆಲದ ಮೇಲೆ ಇರುವ ಮರದ ತುಂಡಿಗೆ ಆ ಮನುಷ್ಯನು ತಾನು ಹಿಡಿದು ತಂದಿರುವ ಉರಿಯುತ್ತಿರುವ ಕೊಳ್ಳಿಯಿಂದ ತಿಕ್ಕುವುದರಿಂದ ಬೆಂಕಿಯನ್ನು ಹೊತ್ತಿಸಬಹುದೆ ಮತ್ತು ಉಷ್ಣವನ್ನು ಉಂಟುಮಾಡಬಹುದೆ?” ಎಂದು. “ಪೂಜ್ಯ ಗೌತಮರೇ, ಸಾಧ್ಯವಿದೆ.” “ಅದಕ್ಕೆ ಕಾರಣವೇನು ?” “ಪೂಜ್ಯ ಗೌತಮರೇ, ಏಕೆಂದರೆ ನೀರಿನಿಂದ ದೂರವಾಗಿ ಒಣನೆಲದ ಮೇಲೆ ಆ ಒಣಗಿದ, ಬೆಂಡಾಗಿರುವ ಮರದ ತುಂಡಿದೆ” ಎಂದು.
    </p>
    <p> “ಅಗ್ಗಿವೆಸ್ಸನ, ಅದೇರೀತಿಯಲ್ಲಿ ಇಂದ್ರಿಯ ಕಾಮನೆಗಳಿಂದ ದೂರ ಉಳಿದು ಬದುಕಿದರೆ, ಮತ್ತು ಅವರ ಕಾಮನೆಗಳಲ್ಲಿ ಇಂದ್ರಿಯ ಆಸೆ, ಇಂದ್ರಿಯಲಾಲಸೆ, ಇಂದ್ರಿಯ ಪ್ರಮುಕ್ತತೆ, ಇಂದ್ರಿಯ ಪಿಪಾಸೆ ಇಂದ್ರಿಯ ರಾಗೋದ್ರೇಕ ಇವುಗಳನ್ನು ಅವರು ಅಂತರಂಗದಲ್ಲಿ ದಮನ ಮಾಡಿದ್ದರೆ ಮತ್ತು ಶಮನ ಮಾಡಿದ್ದರೆ, ಅರ್ಹ ಪೂಜ್ಯ ಶ್ರಮಣರು ಬ್ರಾಹ್ಮಣರಂತೆ ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ ತೊಂದರೆಯ ತಿವಿತದ ಅನುಭವಗಳನ್ನು ಅನುಭವಿಸಿದರೂ ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿದೆ. ಅವರು ಅರ್ಹ, ಪೂಜ್ಯ ಶ್ರಮಣರು, ಬ್ರಾಹ್ಮಣರು ಪ್ರಯತ್ನಶೀಲರಾದುದಕ್ಕಾಗಿ ತೀವ್ರವಾದ ದುಃಖದ ತೊಂದರೆಯ ತಿವಿತದ ಅನುಭವಗಳನ್ನು ಅನುಭವಿಸದೆ ಇದ್ದರೂ ಅವರುಗಳಿಗೆ ಜ್ಞಾನವನ್ನು, ದರ್ಶನವನ್ನು, ಅನುತ್ತರವಾದ ಸಂಬೋಧಿಯನ್ನು ಪಡೆಯಲು ಸಾಧ್ಯವಿದೆ. ಅಗ್ಗಿವೆಸ್ಸನ, ಇದು ನನ್ನಲ್ಲಿ ಹಿಂದೆ ಕೇಳಿರದ ತನ್ನಷ್ಟಕ್ಕೆ ತಾನೇ ಗೋಚರಗೊಂಡ ಮೂರನೇ ಉದಾಹರಣೆ.91
    </p>
    <p> “ಅಗ್ಗಿವೆಸ್ಸನ, ಇವೇ ಆ ಮೂರು ನನ್ನಲ್ಲಿ ಹಿಂದೆ ಕೇಳಿರದ ತಮ್ಮಷ್ಟಕ್ಕೆ ತಾವೇ ಗೋಚರಗೊಂಡ ಮೂರು ಉದಾಹರಣೆಗಳು.
    </p>
    <p> 19. “ಅಗ್ಗಿವೆಸ್ಸನ, ನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಹೀಗೆ ನಾನು ಹಲ್ಲಿನಿಂದ ಹಲ್ಲನ್ನು ಕಚ್ಚಿಕೊಂಡು, ನಾಲಿಗೆಯಿಂದ ಬಾಯಿಯ ಮೇಲ್ಭಾಗವನ್ನು ಒತ್ತಿಕೊಂಡು ಮನಸ್ಸಿನಿಂದಲೇ ಮನಸ್ಸನ್ನು ನಿಗ್ರಹಿಸಬಲ್ಲೆನಾದರೆ, ದಮನ ಮಾಡಬಲ್ಲೆನಾದರೆ, ದರ್ಪದಿಂದ ಆಳಬಲ್ಲೆನಾದರೆ’ ಎಂದು. ಅದೇರೀತಿಯಲ್ಲಿ, ಅಗ್ಗಿವೆಸ್ಸನ, ಹಲ್ಲಿನಿಂದ ಹಲ್ಲನ್ನು ಕಚ್ಚಿಕೊಂಡು, ನಾಲಿಗೆಯಿಂದ ಬಾಯಿಯ ಮೇಲ್ಭಾಗವನ್ನು ಒತ್ತಿಕೊಂಡು ಮನಸ್ಸನ್ನು ಮನಸ್ಸಿನಿಂದಲೇ ದಮನಮಾಡುತ್ತೇನೆ, ನಿಗ್ರಹಿಸುತ್ತೇನೆ, ದರ್ಪದಿಂದ ಆಳುತ್ತೇನೆ. ಅಗ್ಗಿವೆಸ್ಸನ, ಹಲ್ಲಿನಿಂದ ಹಲ್ಲನ್ನು ಕಚ್ಚಿಕೊಂಡು, ನಾಲಿಗೆಯಿಂದ ಬಾಯಿಯ ಮೇಲ್ಭಾಗವನ್ನು ಒತ್ತಿಕೊಂಡು, ಮನಸ್ಸಿನಿಂದ ಮನಸ್ಸನ್ನು ನಿಗ್ರಹಿಸಿದಾಗ ದಮನಮಾಡಿದಾಗ, ದರ್ಪದಿಂದ ಆಳಿದಾಗ ನನ್ನಲ್ಲಿ ಕಂಕುಳಿನಲ್ಲಿ ಬೆವರು ಹರಿದುಬಂತು. ಅಗ್ಗಿವೆಸ್ಸನ, ಯಾವರೀತಿಯಲ್ಲಿ ಒಬ್ಬ ಶಕ್ತಿಶಾಲಿ ಮನುಷ್ಯ ದುರ್ಬಲ ಮನುಷ್ಯನ ತಲೆಯನ್ನು ಹಿಡಿದುಕೊಂಡು ಅಥವಾ ಭುಜವನ್ನು ಹಿಡಿದುಕೊಂಡು ನಿಗ್ರಹ ಮಾಡುತ್ತಾನೆ. ದಮನಮಾಡುತ್ತಾನೆ, ದರ್ಪದಿಂದ ಆಳುತ್ತಾನೆ, ಅದೇರೀತಿಯಲ್ಲಿ ನಾನು ಕೂಡ. ಅಗ್ಗಿವೆಸ್ಸನ, ಹಲ್ಲಿನಿಂದ ಹಲ್ಲನ್ನು ಕಚ್ಚಿದಾಗ ನಾಲಿಗೆಯಿಂದ ಬಾಯಿಯ ಮೇಲ್ಭಾಗವನ್ನು ಒತ್ತಿದಾಗ, ಮನಸ್ಸಿನಿಂದ ಮನಸ್ಸನ್ನು ನಿಗ್ರಹಿಸಿದಾಗ, ದಮನ ಮಾಡಿದಾಗ, ದರ್ಪದಿಂದ ಆಳಿದಾಗ ಕಂಕುಳಲ್ಲಿ ಬೆವರು ಹರಿದುಬಂತು. ಅಗ್ಗಿವೆಸ್ಸನ, ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.92
    </p>
    <p> 20. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಉಸಿರಾಟವನ್ನು ನಿಲ್ಲಿಸಿದ ಧ್ಯಾನ ಸಮಾಧಿಯನ್ನು ಅಭ್ಯಾಸ ಮಾಡಿದರೆ ಹೇಗೆ?’ ಎಂದು. ಅದೇರೀತಿಯಲ್ಲಿ ನಾನು ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಒಳ ಉಸಿರಾಟವನ್ನು ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದೆನು. ಆನಂತರದಲ್ಲಿ ನನಗೆ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟ ನಿಲ್ಲಿಸಿದ ಮೇಲೆ ಕಿವಿಗಳ ರಂಧ್ರಗಳಲ್ಲಿ ಗಾಳಿಯು ಜೋರಾದ ಶಬ್ಧ ಉಂಟುಮಾಡಿತು. ಹೇಗೆಂದರೆ ಕಮ್ಮಾರನ ತಿದಿಯ ಗಾಳಿ ಚೀಲವು ಮಾಡುವ ಜೋರಾದ ಶಬ್ದದ ಹಾಗೆ. ಅದೇರೀತಿಯಲ್ಲಿ ಕೂಡ ನನ್ನಲ್ಲಿ. ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮುಗಿನಿಂದ ನಡೆದ ಒಳ ಉಸಿರಾಟ ಮತ್ತು ಹೊರ ಉಸಿರಾಟ ನಿಲ್ಲಿಸಿದ ಮೇಲೆ ಕಿವಿಯ ರಂಧ್ರಗಳಲ್ಲಿ ಗಾಳಿಯು ಜೋರಾದ ಶಬ್ದವನ್ನು ಉಂಟುಮಾಡಿತು. ಅಗ್ಗಿವೆಸ್ಸನ, ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 21. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಉಸಿರಾಟವನ್ನು ನಿಲ್ಲಿಸಿದ ಧ್ಯಾನ ಸಮಾಧಿಯನ್ನು ಅಭ್ಯಾಸ ಮಾಡಿದರೆ ಹೇಗೆ?’ ಎಂದು. ಅದೇರೀತಿಯಲ್ಲಿ ನಾನು ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಬಲಯುತವಾದ ಗಾಳಿಯು ತಲೆಯೊಳಗೆ ಬಾಧೆಯನ್ನುಂಟುಮಾಡಿತು. ಹೇಗೆಂದರೆ ಅಗ್ಗಿವೆಸ್ಸನ, ಒಬ್ಬ ಬಲಶಾಲಿಯಾದ ಮನುಷ್ಯನು ಹರಿತವಾದ ಕತ್ತಿಯಿಂದ ತಲೆಯನ್ನು ಸೀಳುವ ಹಾಗೆ. ಅದೇರೀತಿಯಾಗಿ ಕೂಡ ನನ್ನಲ್ಲಿ. ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಬಲಯುತವಾದ ಗಾಳಿಯು ತಲೆಯೊಳಗೆ ಬಾಧೆಯನ್ನುಂಟುಮಾಡಿತು. ಅಗ್ಗಿವೆಸ್ಸನ, ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 22. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಉಸಿರಾಟವನ್ನು ನಿಲ್ಲಿಸಿದ ಧ್ಯಾನ ಸಮಾಧಿಯನ್ನು ಅಭ್ಯಾಸ ಮಾಡಿದರೆ ಹೇಗೆ?’ ಎಂದು. ಅದೇರೀತಿಯಲ್ಲಿ ನಾನು ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದೆನು. ಆನಂತರದಲ್ಲಿ ನನಗೆ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಬಲಯುತವಾದ ತಲೆನೋವು ತಲೆಯಲ್ಲಿ ಉಂಟಾಯಿತು. ಹೇಗೆಂದರೆ ಅಗ್ಗಿವೆಸ್ಸನ, ಬಲವಾದ ಮನುಷ್ಯನೊಬ್ಬನು ತಲೆಯನ್ನು ಒಂದು ಗಟ್ಟಿಯಾದ ಚರ್ಮದ ಪಟ್ಟಿಯಿಂದ ಬಲವಾಗಿ ಸುತ್ತಿ, ಕಟ್ಟಿದ್ದ ರೀತಿಯಲ್ಲಿ. ಅದೇ ರೀತಿಯಲ್ಲಿ ಕೂಡ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಬಲಯುತವಾದ ತಲೆನೋವು ತಲೆಯಲ್ಲಿ ಉಂಟಾಯಿತು. ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 23. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಉಸಿರಾಟವನ್ನು ನಿಲ್ಲಿಸಿದ ಧ್ಯಾನ ಸಮಾಧಿಯನ್ನು ಅಭ್ಯಾಸ ಮಾಡಿದರೆ ಹೇಗೆ?’ ಎಂದು. ಅದೇರೀತಿಯಲ್ಲಿ ನಾನು ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದೆನು. ಆನಂತರದಲ್ಲಿ ನನಗೆ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಶಕ್ತಿಶಾಲಿಯಾದ ಗಾಳಿಯು ನನ್ನ ಹೊಟ್ಟೆಯಲ್ಲೆಲ್ಲ ಸುಳಿದಾಡುತ್ತಿರುವಂತಾಯಿತು. ಹೇಗೆಂದರೆ ಅಗ್ಗಿವೆಸ್ಸನ, ಒಬ್ಬ ದಕ್ಷನಾದ ಹಸು ಕಡಿಯುವವನು ಅಥವಾ ಹಸು ಕಡಿಯುವವನ ಸಹಾಯಕ ಒಂದು ಹರಿತವಾದ ಚೂರಿಯಿಂದ ಹಸುವಿನ ಹೊಟ್ಟೆಯನ್ನು ಕೊಚ್ಚುತ್ತಾನಲ್ಲ, ಅದೇ ರೀತಿಯಲ್ಲಿ ಕೂಡ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಶಕ್ತಿಶಾಲಿಯಾದ ಗಾಳಿಯು ನನ್ನ ಹೊಟ್ಟೆಯಲ್ಲೆಲ್ಲಾ ಸುಳಿದಾಡುತ್ತಿರುವಂತಾಯಿತು. ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 24. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಉಸಿರಾಟವನ್ನು ನಿಲ್ಲಿಸಿದ ಧ್ಯಾನ ಸಮಾಧಿಯನ್ನು ಅಭ್ಯಾಸ ಮಾಡಿದರೆ ಹೇಗೆ?’ ಎಂದು. ಅದೇರೀತಿಯಲ್ಲಿ ನಾನು ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದೆನು. ಆನಂತರದಲ್ಲಿ ನನಗೆ, ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಶರೀರದಲ್ಲಿ ಭಯಂಕರವಾದ ಉರಿ ಉಂಟಾಯಿತು. ಹೇಗೆಂದರೆ ಅಗ್ಗಿವೆಸ್ಸನ, ಇಬ್ಬರು ಬಲವಾದ ಮನುಷ್ಯರು ಒಬ್ಬ ದುರ್ಬಲ ಮನುಷ್ಯನ ಎರಡು ಕೈಗಳನ್ನು ಹಿಡಿದುಕೊಂಡು ಉರಿಯುತ್ತಿರುವ ಬೆಂಕಿ ಕೆಂಡದ ಮೇಲೆ ಸುತ್ತಿಸಿ ಸುತ್ತಿಸಿ ಗರಿಗರಿಯಾಗಿ ಸುಡುವರಲ್ಲ, ಹಾಗೆ ಅದೇ ರೀತಿಯಲ್ಲಿ. ಅಗ್ಗಿವೆಸ್ಸನ, ಬಾಯಿಯಿಂದ ಮತ್ತು ಮೂಗಿನಿಂದ ಮತ್ತು ಕಿವಿಯಿಂದ ನಡೆವ ಒಳ ಉಸಿರಾಟ ಮತ್ತು ಹೊರ ಉಸಿರಾಟವನ್ನು ನಿಲ್ಲಿಸಿದ ಮೇಲೆ ಶರೀರದಲ್ಲಿ ಭಯಂಕರವಾದ ಉರಿ ಉಂಟಾಯಿತು. ಆದರೆ ನನ್ನಲ್ಲಿ ಆಲಸ್ಯವಿಲ್ಲದ ಪ್ರಯತ್ನಶೀಲತೆಯು ಉಂಟಾಯಿತು. ಚಂಚಲತೆಯಿಲ್ಲದ ಎಚ್ಚರ ಸ್ಥಿತಿಯು ಉಪಸ್ಥಿತವಾಯಿತು. ಆದರೂ ನನ್ನ ಶರೀರ ಕ್ಷೋಭೆಗೊಳಗಾಗಿತ್ತು ಮತ್ತು ಅಶಾಂತಿಗೊಳಗಾಗಿತ್ತು. ಏಕೆಂದರೆ ದುಃಖವೇ ಪ್ರಧಾನವಾಗಿರುವಾಗ ಅದರ ವಿರುದ್ಧವೇ ನಾನು ಹೋರಾಡುತ್ತಿದ್ದೆ. ಆದರೆ ಅಗ್ಗಿವೆಸ್ಸನ, ನನ್ನಲ್ಲಿ ಈ ರೀತಿಯಾಗಿ ಹುಟ್ಟಿದ ದುಃಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ. ಅಗ್ಗಿವೆಸ್ಸನ, ಈ ರೀತಿಯಾಗಿರುವ ನನ್ನನ್ನು ಕಂಡು ದೇವತೆಗಳು ಹೀಗೆ ನುಡಿದರು- ‘ಶ್ರಮಣ ಗೌತಮರು ಇನ್ನೂ ಸತ್ತಿಲ್ಲ, ಈಗ ಸಾಯುವ ಸ್ಥಿತಿಯಲ್ಲಿದ್ದಾರೆ’ ಎಂದು. ಕೆಲವು ದೇವತೆಗಳು ಹೀಗೆ ನುಡಿದರು- ‘ಶ್ರಮಣ ಗೌತಮರು ಸತ್ತೂ ಇಲ್ಲ ಮತ್ತು ಸಾಯುವ ಸ್ಥಿತಿಯಲ್ಲೂ ಇಲ್ಲ, ಶ್ರಮಣ ಗೌತಮರು ಅರಹಂತರು, ಅರಹಂತರಾಗಿರುವವರ ಜೀವನವೇ ಹೀಗಿರುತ್ತದೆ’ ಎಂದು.
    </p>
    <p> 25. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ನಾನು ಎಲ್ಲರೀತಿಯ ಆಹಾರ ಸೇವನೆ ನಿಲ್ಲಿಸಿದರೆ ಹೇಗೆ?’ ಎಂದು. ಆಗ ಅಗ್ಗಿವೆಸ್ಸನ, ನನ್ನಲ್ಲಿಗೆ ದೇವತೆಗಳು ಬಂದು ಹೀಗೆ ಹೇಳಿದರು- ‘ಪೂಜ್ಯರೇ, ಹಾಗೆ ಎಲ್ಲರೀತಿಯ ಆಹಾರ ಸೇವನೆಯನ್ನು ನಿಲ್ಲಿಸಬೇಡಿ. ಪೂಜ್ಯರೇ, ನೀವು ಖಂಡಿತವಾಗಿಯೂ ಹಾಗೆ ಎಲ್ಲರೀತಿಯ ಆಹಾರ ಸೇವನೆಯನ್ನು ನಿಲ್ಲಿಸಿದ್ದೇ ಆದರೆ ಆಗ ನಾವು ನಮ್ಮ ದಿವ್ಯ ಆಹಾರವನ್ನು ಕೂದಲಿನ ರಂಧ್ರದ ಮೂಲಕವಾಗಿ ಹರಿಸುತ್ತೇನೆ, ಅದರಿಂದಾಗಿ ನೀವು ಜೀವಿಸಬಹುದು’ ಎಂದು. ಅಗ್ಗಿವೆಸ್ಸನ, ‘ಆಹಾರ ಸೇವನೆಯನ್ನು ನಿಲ್ಲಿಸುವೆನೆಂದುಕೊಂಡಿರುವಾಗ ನಾನು ಈ ದೇವತೆಗಳ ದಿವ್ಯ ಆಹಾರವನ್ನು ಕೂದಲಿನ ರಂಧ್ರಗಳ ಮೂಲಕ ಹರಿಸಿಕೊಂಡಿದ್ದೇ ಆದರೆ ಅದರಿಂದಾಗಿ ನಾನು ಸುಳ್ಳು ಹೇಳಿದಂತಾಗುತ್ತದೆ’ ಎಂದು. ಆದ್ದರಿಂದ ನಾನು, ಅಗ್ಗಿವೆಸ್ಸನ, ಆ ದೇವತೆಗಳನ್ನು ‘ಅಗತ್ಯವಿಲ್ಲ’ ಎಂದು ಹೇಳಿ ಕಳುಹಿಸಿಬಿಟ್ಟೆನು.
    </p>
    <p> 26. ಅಗ್ಗಿವೆಸ್ಸನ, ಅನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಂದುವೇಳೆ ಸ್ವಲ್ಪ ಸ್ವಲ್ಪ ತೊಟ್ಟು ತೊಟ್ಟು ಆಹಾರವನ್ನು ಸೇವಿಸಿದರೆ, ಹೇಳುವುದಾದರೆ- ಕಾಳುಗಳ ಕಟ್ಟುರಸವಾಗಲಿ, ಬೇಳೆಗಳ ರಸವಾಗಲಿ, ಸೊಪ್ಪಿನ ರಸವಾಗಲಿ, ಬೀಜ ಕಾಳುವಿನ ರಸವಾಗಲಿ ಸೇವಿಸಿದರೆ ಎಂದು. ಅಗ್ಗಿವೆಸ್ಸನ, ನಾನು ಸ್ವಲ್ಪ ಸ್ವಲ್ಪ ತೊಟ್ಟು ತೊಟ್ಟು ಆಹಾರವನ್ನು ಸೇವಿಸಿದೆನು. ಹೇಳುವುದಾದರೆ- ಕಾಳುಗಳ ಕಟ್ಟುರಸವಾಗಲಿ, ಬೇಳೆಗಳ ರಸವಾಗಲಿ, ಸೊಪ್ಪಿನ ರಸವಾಗಲಿ, ಬೀಜ ಕಾಳುವಿನ ರಸವಾಗಲಿ ಆ ರೀತಿಯಾಗಿ ನಾನು, ಅಗ್ಗಿವೆಸ್ಸನ, ಸ್ವಲ್ಪ ಸ್ವಲ್ಪ ತೊಟ್ಟು ತೊಟ್ಟು ಆಹಾರವನ್ನು ಕಾಳುಗಳ ಕಟ್ಟುರಸವಾಗಲಿ, ಬೇಳೆಗಳ ರಸವಾಗಲಿ, ಸೊಪ್ಪಿನ ರಸವಾಗಲಿ, ಬೀಜ ಕಾಳುವಿನ ರಸವಾಗಲಿ ಸೇವಿಸಿದ್ದರಿಂದಾಗಿ ನನ್ನ ಶರೀರವು ಅತೀವವಾಗಿ ಸೊರಗಿಹೋಯಿತು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಹೇಗಾಯಿತೆಂದರೆ ನನ್ನ ಅಂಗ ಪ್ರತ್ಯಂಗಗಳು ದ್ರಾಕ್ಷಿ ಬಳ್ಳಿಯ ಅಥವಾ ಬೊಂಬಿನ ಕಡ್ಡಿಯ ಗಂಟುಗಳ ರೀತಿಯಾದವು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಹೇಗಾಯಿತೆಂದರೆ ನನ್ನ ಕುಂಡೆಯ ಭಾಗವು ಒಂಟೆಯ ಗೊರಸಿನ ರೀತಿಯಲ್ಲಿ ಆಯಿತು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಹೇಗಾಯಿತೆಂದರೆ ನನ್ನ ಬೆನ್ನೆಲುಬು ಕೊರೆದು ಕೂಡಿಸಿದ ಮಣಿಗಳ ರೀತಿಯಾಯಿತು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಹೇಗಾಯಿತೆಂದರೆ ನನ್ನ ಸೊರಗಿದ ಎದೆ ಮೂಳೆಗಳು ಕೃಶವಾಗಿ ಹಾಳಾಗಿ ಪಾಳು ಬಿದ್ದಿರುವ ಉಗ್ರಾಣದ ಛಾವಣಿಯ ಗಳುಗಳ ರೀತಿಯಲ್ಲಿ ಆದವು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಹೇಗಾಯಿತೆಂದರೆ ಅತ್ಯಂತ ಆಳವಾದ ಬಾವಿಯಲ್ಲಿ ಉಳಿದಿರುವ ಸ್ವಲ್ಪ ನೀರಿನ ರೀತಿಯಲ್ಲಿ ನನ್ನ ಕಣ್ಣಾಲೆಗಳು ಆಳವಾಗಿ ಗುಳಿಬಿದ್ದು ಕಣ್ಣಿನ ರಂಧ್ರಗಳಲ್ಲಿ ಹುದುಗಿರುವಂತೆ ಆದವು. ಹೀಗೆ ಕಡಿಮೆ ಆಹಾರ ಸೇವನೆಯಿಂದಾಗಿ ಸುಡುವ ಗಾಳಿ ಮತ್ತು ಬೇಗೆಯಿಂದ ಸುಕ್ಕು ಸುಕ್ಕಾಗಿ ಒಣಗಿ ಹೋಗಿರುವಂತೆ ಆಯಿತು. ಹೀಗಿರುವಲ್ಲಿ ಅಗ್ಗಿವೆಸ್ಸನ, ನಾನು ಹೊಟ್ಟೆಯ ಚರ್ಮವನ್ನು ಮುಟ್ಟಿದಾಗ ಬೆನ್ನೆಲುಬನ್ನು ಹಿಡಿದುಕೊಂಡಂತಾಯಿತು. ಬೆನ್ನೆಲುಬನ್ನು ಮುಟ್ಟಿದಾಗ ಹೊಟ್ಟೆಯ ಚರ್ಮವನ್ನು ಹಿಡಿದುಕೊಂಡಂತಾಯಿತು. ಅಗ್ಗಿವೆಸ್ಸನ, ಹೀಗೆ ನಾನು ಕಡಿಮೆ ಆಹಾರ ಸೇವಿಸಿದ್ದರಿಂದಾಗಿ ಹೊಟ್ಟೆಯ ಚರ್ಮ ಮತ್ತು ಬೆನ್ನುಲುಬುಗಳು ಒಂದೇ ಆದವು. ಹೀಗಿರುವಲ್ಲಿ ನಾನು, ಅಗ್ಗಿವೆಸ್ಸನ, ಮಲವನ್ನು ಅಥವಾ ಮೂತ್ರವನ್ನು ಮಾಡಬೇಕೆಂದಾಗ ಕಡಿಮೆ ಆಹಾರ ಸೇವನೆಯಿಂದಾಗಿ ಅಲ್ಲಿಯೇ ಮಕಾಡಿಯಾಗಿ ಬಿದ್ದುಬಿಟ್ಟೆನು. ಹೀಗಿರುವಲ್ಲಿ ನಾನು ಅಗ್ಗಿವೆಸ್ಸನ, ಈ ರೀತಿ ಇರುವ ಶರೀರವನ್ನು ನನ್ನ ಬೆರಳುಗಳಿಂದ ಅಂಗಾಂಗಗಳನ್ನು ನೋವು ನಿವಾರಣೆಗೆ ಸವರಿದೆನು. ಅಗ್ಗಿವೆಸ್ಸನ, ಹಾಗೆ ನಾನು ಕೈಬೆರಳುಗಳಿಂದ ಅಂಗಾಂಗಗಳನ್ನು ಸವರಿದಾಗ ಕಡಿಮೆ ಆಹಾರ ಸೇವನೆಯಿಂದಾಗಿ ಚರ್ಮದಲ್ಲಿ ಬೇರೂರಿದ್ದ ಕೂದಲುಗಳು ತಮ್ಮ ಜಾಗದಿಂದ ಉದುರಿಹೋದವು. ಅಗ್ಗಿವೆಸ್ಸನ, ಹೀಗಿರುವ ನನ್ನನ್ನು ಮನುಷ್ಯರು ಕಂಡಾಗ ಹೀಗೆ ಹೇಳಿದರು- ‘ಶ್ರಮಣ ಗೌತಮರು ಕರಿಯ ಮನುಷ್ಯರು ಎಂದು. ಕೆಲವು ಮನುಷ್ಯರು ಹೀಗೆ ಹೇಳಿದರು- ‘ಶ್ರಮಣ ಗೌತಮರು ಕಪ್ಪಾಗಿಲ್ಲ, ಶ್ರಮಣ ಗೌತಮರು ಕಂದು ಬಣ್ಣದವರಾಗಿದ್ದಾರೆ’ ಎಂದು. ಕೆಲವು ಮನುಷ್ಯರು ಹೀಗೆ ಹೇಳಿದರು- ‘ಶ್ರಮಣ ಗೌತಮರು ಕಪ್ಪು ಅಲ್ಲ, ಕಂದು ಅಲ್ಲ, ಶ್ರಮಣ ಗೌತಮರು ಕಳೆಗುಂದಿದ ಹಳದಿ ಬಣ್ಣದ ಮನುಷ್ಯರು’ ಎಂದು. ಅಗ್ಗಿವೆಸ್ಸನ, ಹೀಗೆ ನಾನು ಕಡಿಮೆ ಆಹಾರ ಸೇವಿಸಿದ್ದರಿಂದಾಗಿ ಪರಿಶುದ್ಧವಾಗಿ ಹೊಳೆಯುತ್ತಿದ್ದ ನನ್ನ ಚರ್ಮದ ಬಣ್ಣವು ಕಳಾಹೀನವಾಗಿ ಮಾರ್ಪಟ್ಟಿತ್ತು.
    </p>
    <p> </p>
    <p>27. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಕೆಲವು ಶ್ರಮಣರು ಅಥವಾ ಬ್ರಾಹ್ಮಣರು ಹಿಂದೆ ಗತಕಾಲದಲ್ಲಿ ತೀವ್ರವಾದ ನೋವು ಉಂಟುಮಾಡುವ ತೀಕ್ಷ್ಣವಾಗಿರುವಂತಹ ಉಗ್ರವಾದ ದುಃಖ ಅನುಭವವನ್ನು ಅನುಭವಿಸಿದ್ದಾರೆ, ಆದರೆ ಅದೇ ಅಂತ್ಯವೆ? ಅಥವಾ ಅದಕ್ಕಿಂತಲೂ ಕಡೆಯಾದ ಸ್ಥಿತಿ ಇದೆಯೆ? ಕೆಲವು ಶ್ರಮಣರು ಅಥವಾ ಬ್ರಾಹ್ಮಣರು ಈಗಲೂ ತೀವ್ರವಾದ ನೋವು ಉಂಟುಮಾಡುವ ತೀಕ್ಷ್ಣವಾದ, ಉಗ್ರವಾದ ದುಃಖ ಅನುಭವವನ್ನು ಅನುಭವಿಸಿದ್ದಾರೆ, ಆದರೆ ಅದೇ ಅಂತ್ಯವೆ? ಅಥವಾ ಅದಕ್ಕಿಂತಲೂ ಕಡೆಯಾದ ಸ್ಥಿತಿ ಇದೆಯೆ? ಈ ರೀತಿಯಾಗಿ ನಾನು ಬಹು ಉಗ್ರವಾದ ದುಃಖವನ್ನುಂಟುಮಾಡುವ ಅಭ್ಯಾಸಗಳಲ್ಲಿ ತೊಡಗಿದರೂ ಸಹ ಉತ್ತಮ ಮನುಷ್ಯರು ಸಾಧಿಸುವ ಧರ್ಮಗಳನ್ನು, ಆರ್ಯರೆಂದೆನಿಸಿಕೊಳ್ಳುವವರು ಸಾಧಿಸುವ ವಿಶೇಷ ಜ್ಞಾನ ಮತ್ತು ದರ್ಶನಗಳನ್ನು ಸಾಧಿಸಲಾಗುವುದಿಲ್ಲ. ಬೋಧಿಯನ್ನು ಪಡೆಯುವಲ್ಲಿ ಬೇರೊಂದು ಮಾರ್ಗ ಇರಬಹುದೆ’ ಎಂದು. ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಒಮ್ಮೆ ಸಾಕ್ಯಕುಲದ ನನ್ನ ತಂದೆ ಭೂಮಿಯನ್ನು ಉಳುಮೆ ಮಾಡುತ್ತಿದ್ದಾಗ, ನಾನು ನೇರಳೆ ಮರದ ಕೆಳಗೆ ಕುಳಿತಿರುವಾಗ ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ, ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತತೆಯಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುವಿಕೆಯನ್ನು ಮನಗೊಂಡೆನು. ಬೋಧಿಯನ್ನು ಪಡೆಯುವ ಮಾರ್ಗವು ಇದಾಗಬಹುದೆ’93 ಎಂದು. ಅಗ್ಗಿವೆಸ್ಸನ, ಆನಂತರದಲ್ಲಿ ನನ್ನಲ್ಲಿ ಉಂಟಾದ ಜಾಗೃತ ಸ್ಥಿತಿಯಿಂದಾಗಿ ಈ ಅರಿವು ಮೂಡಿಬಂತು- ‘ಇದೇ ಬೋಧಿಯ ಮಾರ್ಗ’ ಎಂದು. ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಆ ಸುಖದ ಅನುಭವಕ್ಕೆ, ಯಾವ ಸುಖವು ಇಂದ್ರಿಯ ಸುಖವನ್ನು ಬಿಟ್ಟು ಬೇರೆಯದಾಗಿದೆಯೊ, ಅವುಗಳಿಗೆ ನನ್ನಲ್ಲಿ ಹೆದರಿಕೆ ಉಂಟಾಗುವುದೇನು?’ ಎಂದು. ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ಆ ಸುಖದ ಅನುಭವಕ್ಕೆ ನಾನು ಹೆದರುವುದಿಲ್ಲ, ಯಾವ ಸುಖವು ಇಂದ್ರಿಯ ಸುಖವನ್ನು ಬಿಟ್ಟು ಬೇರೆಯದಾಗಿದೆಯೋ ಅವುಗಳಿಗೆ ನಾನು ಹೆದರುವುದಿಲ್ಲ.94</p>
    <p> 28. “ಅಗ್ಗಿವೆಸ್ಸನ, ಆನಂತರದಲ್ಲಿ ನನಗೆ ಹೀಗೆ ಅನಿಸಿತು- ‘ನಾನು ಈ ರೀತಿಯಾಗಿ ಶರೀರವನ್ನು ದಂಡನೆಗೆ ಒಳಪಡಿಸಿ ಕೃಶಕಾಯನಾಗಿದ್ದೇನೆ. ಆದರೆ ಆ ರೀತಿಯ ಸುಖದ ಸ್ಥಿತಿಯನ್ನು ಪಡೆಯಲು ಕಷ್ಟಸಾಧ್ಯವಾಗುತ್ತದೆ. ಒಂದುವೇಳೆ ನಾನು ಶಕ್ತಿವರ್ಧಕವಾದಂತಹ ಆಹಾರ ಅನ್ನ ಮತ್ತು ಮೊಸರನ್ನು ಸೇವಿಸಿದರೆ ಹೇಗೆ?’ ಎಂದು. ಹಾಗೆಯೇ ನಾನು ಅಗ್ಗಿವೆಸ್ಸನ, ಶಕ್ರಿವರ್ಧಕವಾದಂತಹ ಆಹಾರ ಅನ್ನ ಮತ್ತು ಮೊಸರನ್ನು ಸೇವಿಸಿದೆನು. ಆ ಸಮಯದಲ್ಲಿ ಅಗ್ಗಿವೆಸ್ಸನ, ನನ್ನನ್ನು ಐದುಜನ ಭಿಕ್ಷುಗಳು ಸೇವೆ ಮಾಡುತ್ತ ಜೊತೆಯಲ್ಲಿದ್ದವರು- ‘ಯಾವಾಗ ಶ್ರಮಣ ಗೌತಮರು ಧರ್ಮವನ್ನು ಅವಿಷ್ಕಾರ ಮಾಡುತ್ತಾರೋ ಆಗ ಅವರು ಅದನ್ನು ನಮಗೆ ಪ್ರಕಾಶಪಡಿಸುತ್ತಾರೆ’ ಎಂದು. ಯಾವಾಗ ನಾನು ಅಗ್ಗಿವೆಸ್ಸನ, ಶಕ್ತಿವರ್ಧಕವಾದ ಆಹಾರ ಅನ್ನ ಮತ್ತು ಮೊಸರನ್ನು ಸೇವಿಸಿದೆನೋ ಆಗ ನನ್ನನ್ನು ಆ ಐದು ಜನ ಭಿಕ್ಷುಗಳು ಧಿಕ್ಕರಿಸಿ ಹೊರಟುಹೋದರು- ‘ಶ್ರಮಣ ಗೌತಮರು ಯಥೇಚ್ಛಾವಾಸಿಗಳು, ಪ್ರಯತ್ನದಲ್ಲಿ ನಂಬಿಕೆ ಇಲ್ಲದವರು, ಯಥೇಚ್ಛದ ಜೀವನದ ಕಡೆ ತಿರುಗಿದವರು’ ಎಂದು.
    </p>
    <p> 29. “ಹಾಗಾಗಿ ನಾನು, ಅಗ್ಗಿವೆಸ್ಸನ, ಶಕ್ತಿವರ್ಧಕವಾದ ಆಹಾರವನ್ನು ಸೇವಿಸಿಕೊಂಡು, ಬಲವನ್ನು ವೃದ್ಧಿಸಿಕೊಂಡು, ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತತೆಯಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಂಡೆನು. ಅಗ್ಗಿವೆಸ್ಸನ, ಈ ರೀತಿಯಾಗಿ ನನ್ನಲ್ಲಿ ಹುಟ್ಟಿದ ಸುಖದ ಅನುಭವವು ಕೂಡ ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲು ಆಗಲಿಲ್ಲ. ವಿತರ್ಕ ವಿಚಾರಗಳನ್ನು ಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ಸಮಾಧಿಯಲ್ಲಿ ಹುಟ್ಟಿದ ವಿತರ್ಕಗಳಿಲ್ಲದ ವಿಚಾರಗಳಿಲ್ಲದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಂಡೆನು. ಈ ರೀತಿಯಾಗಿ ನನ್ನಲ್ಲಿ, ಅಗ್ಗಿವೆಸ್ಸನ, ಹುಟ್ಟಿದ ಸುಖದ ಅನುಭವವು ಕೂಡ ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲು ಆಗಲಿಲ್ಲ. ಪ್ರೀತಿ-ವಿರಾಗಗಳ ಉಪೇಕ್ಖಾ (ಸಮಚಿತ್ತತೆ)ದಲ್ಲಿ ನೆಲೆಗೊಂಡೆನು. ಜಾಗೃತ ಸ್ಥಿತಿ, ಪ್ರಜ್ಞಾಧಾರೆ ಎಚ್ಚರ ಸ್ಥಿತಿ ಹೊಂದಿದೆನು. ಸುಖವನ್ನು ಶರೀರದಲ್ಲೇ ಅನುಭವಿಸಿದೆನು. ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೆ- ‘ಉಪೇಕ್ಖಾ ಮತ್ತು ಜಾಗೃತ ಸ್ಥಿತಿ ಹೊಂದಿದವನೆ ಸುಖದಲ್ಲಿ ನೆಲೆಗೊಂಡವನು’ ಎಂದು. ಇಂಥ ಸಮಾಧಿಯ ಮೂರನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಂಡೆನು. ಈ ರೀತಿಯಾಗಿ ನನ್ನಲ್ಲಿ, ಅಗ್ಗಿವೆಸ್ಸನ, ಹುಟ್ಟಿದ ಸುಖದ ಅನುಭವವು ನನ್ನ ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ. ಸುಖವನ್ನು ಬಿಟ್ಟವನಾಗಿ ದುಃಖವನ್ನು ಬಿಟ್ಟವನಾಗಿ ಸುಮ್ಮಾನ-ದುಮ್ಮಾನಗಳನ್ನು ಅಸ್ತಂಗತಮಾಡಿ, ದುಃಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರಸ್ಥಿತಿಯಾದ ಸಮಾಧಿಯ ನಾಲ್ಕನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಂಡೆನು. ಈ ರೀತಿಯಾಗಿ ನನ್ನಲ್ಲಿ, ಅಗ್ಗಿವೆಸ್ಸನ, ಹುಟ್ಟಿದ ಸುಖದ ಅನುಭವವು ನನ್ನ ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲು ಆಗಲಿಲ್ಲ.95
    </p>
    <p> 30. “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ನಿರ್ಮಲವೂ, ದೋಷ ವಿಮುಕ್ತವೂ ಮೃದುವೂ ಕಾರ್ಯಯೋಗ್ಯವೂ ಸ್ಥಿರವೂ ಅಚಲವೂ ಆಗಿ ಹಿಂದಿನ ಜನ್ಮ ಸ್ಮರಣೆಗಳ ಕಡೆಗೆ ಚಿತ್ತವನ್ನು ತಿರುಗಿಸಿದೆ, ಬಾಗಿಸಿದೆ, ನನ್ನ ಅನೇಕ ವಿಧವಾದ ಪೂರ್ವ ಜನ್ಮಗಳನ್ನು ನೆನಪಿಗೆ ತಂದುಕೊಂಡೆ. ಹೇಗೆಂದರೆ- ಒಂದು ಜನ್ಮವನ್ನು, ಎರಡು ಜನ್ಮವನ್ನು... ಹೀಗೆ ಸವಿವರವಾಗಿ, ಬಿಡಿಬಿಡಿಯಾಗಿ ಅನೇಕ ವಿಧವಾದ ಪೂರ್ವಜನ್ಮಗಳನ್ನು ನೆನಪು ಮಾಡಿಕೊಂಡೆ. ಹೀಗೆ ಅಗ್ಗಿವೆಸ್ಸನ, ರಾತ್ರಿಯ ಮೊದಲ ಜಾವದಲ್ಲಿ ಮೊದಲನೆಯ ಲೋಕೋತ್ತರ ಜ್ಞಾನ ನನ್ನಲ್ಲಿ ಉಂಟಾಯಿತು; ಅಜ್ಞಾನ ಹರಿದು ಜ್ಞಾನ ಹುಟ್ಟಿತು; ತಮಸ್ಸು ನಾಶವಾಯಿತು, ಬೆಳಕು ಹುಟ್ಟಿತು; ಸದಾ ಎಚ್ಚರವಾಗಿರುವವನಿಗೆ ಉತ್ಸಾಹಶೀಲನಿಗೆ ಸಂಯಮಶೀಲನಿಗೆ ಹೇಗೆ ಆಗುತ್ತದೋ ಹಾಗೆ. ಈ ರೀತಿಯಾಗಿ ನನ್ನಲ್ಲಿ ಹುಟ್ಟಿದ ಸುಖದ ಅನುಭವವು ನನ್ನ ಮನಸ್ಸನ್ನು ಆಕ್ರಮಿಸಿಕೊಂಡು, ಉಳಿಯಲು ಆಗಲಿಲ್ಲ.
    </p>
    <p> 31. “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ನಿರ್ಮಲವೂ, ಉಜ್ವಲವೂ, ಎಲ್ಲ ದೋಷಗಳಿಂದ ವಿಮುಕ್ತವೂ, ಮೃದುವೂ ಕಾರ್ಯ ಯೋಗ್ಯವೂ ಸ್ಥಿರವೂ, ಅಚಲವೂ ಆಗಿ ಜೀವಿಗಳ ಸಾವು ಮತ್ತು ಮರು ಹುಟ್ಟುಗಳ ಕಡೆಗೆ ಚಿತ್ತವನ್ನು ತಿರುಗಿಸದೆ, ಬಾಗಿಸಿ ಆ ವಿಶುದ್ಧವಾದ ಮಾನವಾತೀತ ದಿವ್ಯ ನೇತ್ರದಿಂದ ಜೀವಿಗಳನ್ನು ನೋಡಿದೆ. ಸಾಯುತ್ತಿರುವ ಮತ್ತೆ ಹುಟ್ಟುತ್ತಿರುವ ಅಧಮ-ಉತ್ತಮವಾದ ಸುರೂಪಿ-ಕುರೂಪಿಯಾದ ಸದ್ಗತಿ-ದುರ್ಗತಿಗಳಿಗೆ ಹೋಗುತ್ತಿರುವ ತಮ್ಮ ಕರ್ಮಾನುಸಾರವಾಗಿರುವ ಜೀವಿಗಳನ್ನು ಅರಿತೆನು. ಹೀಗೆ ಅಗ್ಗಿವೆಸ್ಸನ, ರಾತ್ರಿಯ ಮಧ್ಯದ ಜಾವದಲ್ಲಿ ಎರಡನೆಯ ಲೋಕೋತ್ತರ ಜ್ಞಾನ ನನ್ನಲ್ಲಿ ಉಂಟಾಯಿತು. ಅಜ್ಞಾನವು ಹರಿದು ಹೋಯಿತು ಜ್ಞಾನ ಹುಟ್ಟಿತು; ತಮಸ್ಸು ನಾಶವಾಯಿತು ಬೆಳಕು ಹುಟ್ಟಿತು; ಸದಾ ಎಚ್ಚರವಾಗಿರುವವನಿಗೆ ಉತ್ಸಾಹಶೀಲನಿಗೆ ಸಂಯಮಶೀಲನಿಗೆ ಹೇಗೆ ಆಗುತ್ತದೋ ಹಾಗೆ ಆಯಿತು. ಈ ರೀತಿಯಾಗಿ ನನ್ನಲ್ಲಿ ಹುಟ್ಟಿದ ಸುಖದ ಅನುಭವವು ನನ್ನ ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 32. “ಸಮಾಹಿತವಾದ ಆ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ನಿರ್ಮಲವೂ, ಉಜ್ವಲವೂ, ಎಲ್ಲಾ ದೋಷಗಳಿಂದ ವಿಮುಕ್ತವೂ, ಮೃದುವೂ ಕಾರ್ಯಯೋಗ್ಯವೂ ಸ್ಥಿರವೂ ಅಚಲವೂ ಆಗಿ ಆಸವಗಳ ಕ್ಷಯದ ಕಡೆಗೆ ಚಿತ್ತವನ್ನು ತಿರುಗಿಸದೆ, ಬಾಗಿಸಿದೆ. ಆಗ ‘ಇದೇ ದುಃಖ’ ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ. ‘ಇದೇ ದುಃಖದ ಹುಟ್ಟು’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ‘ಇದೇ ದುಃಖದ ನಿರೋಧ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ‘ಇದೇ ದುಃಖದ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ‘ಇದೇ ಆಸವ’ ಎಂಬ ಪ್ರತ್ಯಕ್ಷ ಜ್ಞಾನ ಪಡೆದೆ. ‘ಇದೇ ಆಸವಗಳ ಹುಟ್ಟು’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ‘ಇದೇ ಆಸವಗಳ ನಿರೋಧ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ‘ಇದೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂಬ ಪ್ರತ್ಯಕ್ಷ ಜ್ಞಾನವನ್ನು ಪಡೆದೆ. ಹೀಗೆ ಕಂಡಮೇಲೆ, ಹೀಗೆ ಅರಿತಮೇಲೆ ಕಾಮಾಸವಗಳಿಂದಲೂ ಚಿತ್ತವು ಬಿಡುಗಡೆ ಹೊಂದಿದೆ. ಭವಾಸವಗಳಿಂದಲೂ ಚಿತ್ತವು ಬಿಡುಗಡೆ ಹೊಂದಿದೆ, ಅಜ್ಞಾನದ ಆಸವಗಳಿಂದಲೂ ಚಿತ್ತವು ಬಿಡುಗಡೆ ಹೊಂದಿದೆ, ಬಿಡುಗಡೆ ಹೊಂದಿದಾಗ ಬಿಡುಗಡೆಯಾಯಿತು ಎಂದು ಅರಿವಾಯಿತು. ‘ಜನ್ಮವು ಕೊನೆಯಾಯಿತು, ಬ್ರಹ್ಮಚರ್ಯವು ಪೂರ್ಣವಾಯಿತು, ಮಾಡಬೇಕಾದುದನ್ನು ಮಾಡಿದ್ದಾಯಿತು. ಸಾಧಿಸಬೇಕಾದ್ದು ಇನ್ನೇನು ಉಳಿದಿಲ್ಲ’ ಎಂಬ ಈ ಜ್ಞಾನ ಉಂಟಾಯಿತು. ಅಗ್ಗಿವೆಸ್ಸನ, ರಾತ್ರಿಯ ಕೊನೆಯ ಜಾವದಲ್ಲಿ ಮೂರನೆಯ ಜ್ಞಾನ ಉಂಟಾಯಿತು. ಅಜ್ಞಾನವು ಹರಿದುಹೋಯಿತು ಜ್ಞಾನ ಹುಟ್ಟಿತು; ತಮಸ್ಸು ನಾಶವಾಯಿತು ಬೆಳಕು ಹುಟ್ಟಿತು; ಸದಾ ಎಚ್ಚರವಾಗಿರುವವನಿಗೆ ಉತ್ಸಾಹಶೀಲನಿಗೆ ಸಂಯಮಶೀಲನಿಗೆ ಹೇಗೆ ಆಗುತ್ತದೋ ಹಾಗೆ ಆಯಿತು. ಈ ರೀತಿಯಾಗಿ ನನ್ನಲ್ಲಿ, ಅಗ್ಗಿವೆಸ್ಸನ, ಹುಟ್ಟಿದ ಸುಖದ ಅನುಭವವು ಮನಸ್ಸನ್ನು ಆಕ್ರಮಿಸಿಕೊಂಡು ಉಳಿಯಲಾಗಲಿಲ್ಲ.
    </p>
    <p> 33. “ಅಗ್ಗಿವೆಸ್ಸನ, ನಾನು ಈಗ ಅನೇಕ ನೂರು ಮಂದಿ ಒಟ್ಟಿರುವ ಸಮೂಹಕ್ಕೆ ಧರ್ಮವನ್ನು ಉಪದೇಶಿಸುವಾಗ ನನಗೆ ಹೀಗೆ ಅನಿಸುತ್ತದೆ. ಪ್ರತಿಯೊಬ್ಬನು ನನ್ನ ಬಗ್ಗೆ ಈ ರೀತಿಯಾಗಿ ಚಿಂತಿಸುತ್ತಾನೆ- ‘ಶ್ರಮಣ ಗೌತಮರು ಧರ್ಮವನ್ನು ವಿಶೇಷವಾಗಿ ನನಗಾಗಿಯೇ ಉಪದೇಶಿಸುತ್ತಿದ್ದಾರೆ’ ಎಂದು. ಆದರೆ ಅಗ್ಗಿವೆಸ್ಸನ, ಇದನ್ನು ಆ ರೀತಿಯಾಗಿ ಕಾಣಬಾರದು. ತಥಾಗತರು ಇತರರೆಲ್ಲರಿಗೆ ಧರ್ಮವನ್ನು ಉಪದೇಶಿಸಿದರೆ, ಅದು ಎಲ್ಲರ ತಿಳುವಳಿಕೆಗಾಗಿ ಮಾತ್ರ. ಅಗ್ಗಿವೆಸ್ಸನ, ಆಗ ನಾನು ಆ ಉಪದೇಶ ಮುಗಿದಮೇಲೆ ಸಮಾಧಿ ನಿಮಿತ್ತವಾದ ಹಾಗು ಅದರ ಪೂರ್ವ ಸಿದ್ಧತೆಯ ಗುಣಧರ್ಮಿ ಹಾಗೆ ಮನಸ್ಸನ್ನು ಸಮಸ್ಥಿತಿಯಲ್ಲಿರಿಸುತ್ತೇನೆ, ಶಾಂತವಾಗಿರಿಸುತ್ತೇನೆ. ಬಿಂದುವಿನಲ್ಲಿ ಮುಖ ಮಾಡುತ್ತೇನೆ ಮತ್ತು ಏಕಾಗ್ರಗೊಳಿಸುತ್ತೇನೆ. ನಾನು ಈ ರೀತಿಯಾಗಿ ಸದಾಕಾಲಕ್ಕೂ ನೆಲೆಗೊಳ್ಳುತ್ತೇನೆ”96 ಎಂದು.
    </p>
    <h2>4. ಹೇಗೆ ಭ್ರಮಾಧೀನನಾಗುತ್ತಾನೆ, ಹೇಗೆ ಭ್ರಮಾಧೀನನಾಗುವುದಿಲ್ಲ
    </h2>
    <p> 34. “ಪೂಜ್ಯ ಗೌತಮರ ಬಗ್ಗೆ ಹೀಗೆ ಭಾವಿಸಬೇಕು. ಹೇಗೆಂದರೆ ಅವರು ಅರಹಂತರು, ಸಮ್ಮಾಸಂಬುದ್ಧರು. ಆದರೆ ಪೂಜ್ಯ ಗೌತಮರು ಹಗಲಿನ ಸಮಯದಲ್ಲಿ ನಿದ್ರೆ ಮಾಡುತ್ತಾರೆಂದು ತಿಳಿಯಬಹುದೇನು”97 ಎಂದು.
    </p>
    <p> “ಅಗ್ಗಿವೆಸ್ಸನ, ತಿಳಿಯಬಹುದು. ಬೇಸಿಗೆಯ ಕಾಲದ ಕೊನೆಯ ತಿಂಗಳಿನಲ್ಲಿ ಭಿಕ್ಷಾಟನೆಯಿಂದ ಹಿಂತಿರುಗಿ ಬಂದು ಊಟದ ನಂತರ ಮೇಲು ಹೊದಿಕೆಯನ್ನು ನಾಲ್ಕು ಪದರವಾಗಿ ಮಡಸಿ ಹಾಕಿಕೊಂಡು ನನ್ನ ಬಲಭಾಗಕ್ಕೆ ಹೊರಳಿಕೊಂಡು ಅರಿವು ಮತ್ತು ಪ್ರಜ್ಞಾಧಾರದ ಎಚ್ಚರ ಸ್ಥಿತಿಯಲ್ಲಿದ್ದು ನಿದ್ರೆ ಮಾಡುತ್ತೇನೆ” ಎಂದು.
    </p>
    <p> “ಆದರೆ ಪೂಜ್ಯ ಗೌತಮರೇ, ಕೆಲವು ಶ್ರಮಣರು ಬ್ರಾಹ್ಮಣರು ಇದನ್ನು ಭ್ರಮಾಧೀನ ವಿಶ್ರಾಂತಿ ಎಂದು ಕರೆಯುತ್ತಾರೆ” ಎಂದು.
    </p>
    <p> “ಅಗ್ಗಿವೆಸ್ಸನ, ಇದು ಒಬ್ಬನು ದಿಗ್ಭ್ರಾಂತನಾಗಿದ್ದಾನೆಯೇ ಅಥವಾ ದಿಗ್ಭ್ರಾಂತನಾಗಿಲ್ಲವೆ ಎಂಬುದನ್ನು ತೋರಿಸುವುದಿಲ್ಲ. ಅಗ್ಗಿವೆಸ್ಸನ, ಹೇಗೆ ಒಬ್ಬನು ಭ್ರಮಾಧೀನನಾಗುತ್ತಾನೆ ಅಥವಾ ಭ್ರಮಾಧೀನನಾಗುವುದಿಲ್ಲ. ಅದನ್ನು ಕೇಳು, ಚೆನ್ನಾಗಿ ಮನಸ್ಸಿನಲ್ಲಿ ಗ್ರಹಿಸು, ತಿಳಿಸುತ್ತೇನೆ” ಎಂದು.
    </p>
    <p> “ಆಗಲಿ ಪೂಜ್ಯರೇ” ಎಂದು ನಿಗಂಠಪುತ್ರ ಸಚ್ಚಕ ಭಗವಾನರಿಗೆ ಉತ್ತರಿಸಿದನು. ಭಗವಾನರು ಹೀಗೆ ಹೇಳಿದರು-
    </p>
    <p> 35. “ಅಗ್ಗಿವೆಸ್ಸನ, ಯಾರಲ್ಲಿ ಕಶ್ಮಲಗೊಳಿಸುವ ಆಸವಗಳು, ಮುಂದಿನ ಜನ್ಮವನ್ನು ಉಂಟುಮಾಡುವುವು. ತೊಂದರೆ ಕೊಡುವಂತವು, ದುಃಖವು ಮಾಗಿ ಫಲವಾಗುವವು ಮತ್ತು ಮುಂದಿನ ಹುಟ್ಟು, ಮುಪ್ಪು ಮತ್ತು ಮರಣಕ್ಕೆ ಕೊಂಡೊಯ್ಯುವಂತಹವು ಇವೆ. ಯಾರು ಇವುಗಳನ್ನು ತೊಡೆದು ಹಾಕಿಲ್ಲವೋ ಅವನನ್ನು ‘ಭ್ರಮಾಧೀನ’ ಎಂದು ಕರೆಯುತ್ತೇನೆ. ಅಗ್ಗಿವೆಸ್ಸನ, ಆಸವಗಳಿಂದಾಗಿಯೇ ಭ್ರಮಾಧೀನನಾಗುತ್ತಾನೆ. ಅಗ್ಗಿವೆಸ್ಸನ, ಯಾರಲ್ಲಿ ಕಶ್ಮಲಗೊಳಿಸುವ ಆಸವಗಳು, ಮುಂದಿನ ಜನ್ಮವನ್ನು ಉಂಟುಮಾಡುವವು. ತೊಂದರೆ ಕೊಡುವಂತಹವು. ದುಃಖವು ಮಾಗಿ ಫಲವಾಗುವುವು ಮತ್ತು ಮುಂದಿನ ಹುಟ್ಟು, ಮುಪ್ಪು ಮತ್ತು ಮರಣಕ್ಕೆ ಕೊಂಡೊಯ್ಯುವಂತಹವು ಇಲ್ಲವೋ ಇವುಗಳನ್ನು ಯಾರು ತೊಡೆದು ಹಾಕಿರುವನೋ ಅವನನ್ನು ‘ಭ್ರಮಾಧೀನನಲ್ಲದವನು’ ಎಂದು ಕರೆಯುತ್ತೇನೆ. ಅಗ್ಗಿವೆಸ್ಸನ, ಆಸವಗಳನ್ನು ತೊಡೆದು ಹಾಕಿರುವುದರಿಂದಲೇ ಭ್ರಮಾಧೀನನಲ್ಲದವನಾಗುತ್ತಾನೆ.
    </p>
    <p> “ಅಗ್ಗಿವೆಸ್ಸನ, ತಥಾಗತರಲ್ಲಿ ಅಂತಹ ಕಶ್ಮಲಗೊಳಿಸುವ ಆಸವಗಳು ಮುಂದಿನ ಜನ್ಮವನ್ನು ಉಂಟುಮಾಡುವಂತಹವುಗಳು. ತೊಂದರೆ ಕೊಡುವಂತಹವುಗಳು ದುಃಖವು ಮಾಗಿ ಫಲವಾಗುವಂತಹವು ಮತ್ತು ಮುಂದಿನ ಹುಟ್ಟು ಮುಪ್ಪು ಮತ್ತು ಮರಣಕ್ಕೆ ಕೊಂಡೊಯ್ಯುವಂತಹವು ಏನಿವೆ. ಈ ಎಲ್ಲವುಗಳು ತೊಡೆದು ಹಾಕಲ್ಪಟ್ಟಿವೆ. ಅವುಗಳ ಬೇರುಗಳು ಕಿತ್ತುಹಾಕಲ್ಪಟ್ಟಿವೆ. ತಾಳೆ ಮರದ ತುಂಡಿನ ರೀತಿಯಲ್ಲಿ ಮಾಡಿದ್ದಾಗಿದೆ. ಹೇಗೆಂದರೆ ಮುಂದೆ ಹುಟ್ಟಿಬರುವ ಸ್ಥಿತಿಯನ್ನೇ ಇಲ್ಲವಾಗಿಸಿದಂತೆ ಆಗಿದೆ. ಅಗ್ಗಿವೆಸ್ಸನ, ಯಾವರೀತಿಯಲ್ಲಿ ತಾಳೆಮರದ ಮೇಲ್ಭಾಗವು ಕಡಿದಾಗ ಅದು ಬೆಳೆಯಲು ಅಸಾಧ್ಯವಾಗುವುದೋ ಅದೇರೀತಿಯಲ್ಲಿ ಅಗ್ಗಿವೆಸ್ಸನ, ತಥಾಗತರಲ್ಲಿ ಕಶ್ಮಲಗೊಳಿಸುವ ಆ ಆಸವಗಳು ಮುಂದಿನ ಜನ್ಮವನ್ನು ಉಂಟುಮಾಡುವಂತಹವು, ತೊಂದರೆ ಕೊಡುವಂತಹವು, ದುಃಖವು ಮಾಗಿ ಫಲವಾಗುವಂತಹವು ಮತ್ತು ಮುಂದಿನ ಹುಟ್ಟು, ಮುಪ್ಪು ಮತ್ತು ಮರಣಕ್ಕೆ ಕೊಂಡೊಯ್ಯುವಂತಹವು, ಈ ಎಲ್ಲವುಗಳೂ ತೊಡೆದುಹಾಕಲ್ಪಟ್ಟಿವೆ. ಅವುಗಳ ಬೇರುಗಳು ಕತ್ತರಿಸಲ್ಪಟ್ಟಿವೆ. ತಾಳೆ ಮರದ ತುಂಡಿನ ರೀತಿಯಲ್ಲಿ ಮಾಡಿದಂತಾಗಿದೆ. ಹೇಗೆಂದರೆ ಮುಂದೆ ಹುಟ್ಟಿಬರುವ ಸ್ಥಿತಿಯನ್ನೇ ಇಲ್ಲವಾಗಿಸಿದಂತೆ ಆಗಿದೆ.”
    </p>
    <h2>5. ಭಗವಾನರಲ್ಲಿ ಸಚ್ಚಕನ ಶ್ರದ್ಧೆ
    </h2>
    <p> 36. ಹೀಗೆ ಹೇಳಿದ ಮೇಲೆ ನಿಗಂಠ ಪುತ್ರ ಸಚ್ಚಕನು ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯ ಗೌತಮರೇ, ಆಶ್ಚರ್ಯವಾಗಿದೆ! ಪೂಜ್ಯ ಗೌತಮರೇ, ಅದ್ಭುತವಾಗಿದೆ! ಯಾವ ಸಮಯದಲ್ಲೂ ಪೂಜ್ಯ ಗೌತಮರಿಗೆ ಈ ರೀತಿಯಾಗಿ ಅಣಕದ ಗೇಲಿಯ ಮಾತುಗಳನ್ನು ಹೇಳಿದರೂ ಸಹ, ಅಪಾದಿಸುವ ಮಾತುಗಳಿಂದ ದಾಳಿ ಮಾಡಿದರೂ ಸಹ, ಅವರ ಮೈಕಾಂತಿಯು ಹೊಳೆಯುತ್ತಿತ್ತು, ಏಕೆಂದರೆ ಅವರು ಅರಹಂತರು ಮತ್ತು ಸಮ್ಮಾಸಂಬುದ್ಧರು. ಪೂಜ್ಯ ಗೌತಮರೇ, ನಾನು ಪೂರ್ಣಕಾಶ್ಯಪರೊಂದಿಗೆ ವಾದವಿವಾದ ಮಾಡುವ ಸಂದರ್ಭದಲ್ಲಿ ಎದುರಿಗಿದ್ದೇ ಕಂಡುಕೊಂಡಿದ್ದೇನೆ. ಅವನು ನನ್ನ ವಾದ ವಿವಾದದಿಂದ ಎದುರಿಸುವಿಕೆಯನ್ನು ಎತ್ತೆತ್ತಲೋ ಕೊಂಡೊಯ್ದು ಸಂಬಂಧವಿಲ್ಲದ ಮಾತಿನಿಂದ ಉತ್ತರ ನೀಡಿ ಕೋಪವು ಮತ್ತು ದ್ವೇಷವು ಮತ್ತು ಅಸಂತೋಷವು ಉಂಟಾಗುವಂತೆ ಮಾಡಿದನು. ಆದರೆ ಪೂಜ್ಯ ಗೌತಮರಲ್ಲಿ ಈ ರೀತಿಯ ಅಣಕದ ಗೇಲಿಯ ಮಾತುಗಳನ್ನು ಹೇಳಿದರೂ ಸಹ, ಆಪಾದಿಸುವ ಮಾತುಗಳಿಂದ ದಾಳಿ ಮಾಡಿದರೂ ಸಹ ಅವರ ಮೈಕಾಂತಿಯು ಬೆಳಗುತ್ತಿತ್ತು ಮತ್ತು ಮುಖದ ಕಾಂತಿಯು ಹೊಳೆಯುತ್ತಿತ್ತು. ಏಕೆಂದರೆ ಅವರು ಅರಹಂತರು, ಸಮ್ಮಾಸಂಬುದ್ಧರು. ಪೂಜ್ಯ ಗೌತಮರೇ, ನಾನು ಮಕ್ಕಲಿ ಗೋಸಾಲನ ಎದುರಿಗಿದ್ದೇ ಕಂಡುಕೊಂಡಿದ್ದೇನೆ... ಪಕುಧ ಕಾಚಾಯ... ಸಂಜಯ... ಅಜಿತ ಕೇಸಕಂಬಲಿ... ಬೇಲಟ್ಠ ಪುತ್ತ... ನಿಗಂಠನಾಥ ಪುತ್ತರೊಂದಿಗೆ ವಾದವಿವಾದ ಮಾಡುವ ಸಂದರ್ಭದಲ್ಲಿ ಅವರು ನನ್ನ ವಾದ ವಿವಾದದಿಂದ ಪ್ರತಿವಾದವನ್ನು ಎತ್ತೆತ್ತಲೋ ಕೊಂಡೊಯ್ದು ಸಂಬಂಧವಿಲ್ಲದ ಮಾತಿನಿಂದ ಉತ್ತರ ನೀಡಿ ಕೋಪವು ಮತ್ತು ದ್ವೇಷವು ಮತ್ತು ಅಸಂತೋಷವು ಉಂಟಾಗುವಂತೆ ಮಾಡಿದರು. ಆದರೆ ಪೂಜ್ಯ ಗೌತಮರಲ್ಲಿ ಈ ರೀತಿಯ ಅಣಕದ ಗೇಲಿಯ ಮಾತುಗಳನ್ನು ಹೇಳಿದರೂ ಸಹ. ಆಪಾದಿಸುವ ದಾಳಿ ಮಾಡಿದರೂ ಸಹ, ಅವರ ಮೈಕಾಂತಿಯು ಬೆಳಗುತ್ತಿತ್ತು ಮತ್ತು ಮುಖದ ಕಾಂತಿಯು ಹೊಳೆಯುತ್ತಿತ್ತು. ಏಕೆಂದರೆ ಅವರು ಅರಹಂತರು ಸಮ್ಮಾಸಂಬುದ್ಧರು ಪೂಜ್ಯ ಗೌತಮರೇ, ಈಗ ಇಲ್ಲಿಂದ ನಾವು ಹೋಗೋಣ. ನಾವು ಕಾರ್ಯಮಗ್ನರು ಮತ್ತು ಬಹಳ ಕೆಲಸ ಮಾಡುವುದಿದೆ.”
    </p>
    <p> “ಅಗ್ಗಿವೆಸ್ಸನ, ಈಗ ನೀನು ಯೋಚಿಸಿದ ರೀತಿಯಲ್ಲಿ ಕಾರ್ಯ ಮಾಡಲು ಕಾಲ ಸನ್ನಿಹಿತವಾಗಿದೆ” ಎಂದು.
    </p>
    <p> ನಂತರದಲ್ಲಿ ನಿಗಂಠಪುತ್ತ ಸಚ್ಚಕನು ಭಗವಾನರ ನುಡಿಗಳಿಂದ ಸಂತೋಷಗೊಂಡು ಆನಂದಗೊಂಡು ಆಸನದಿಂದೆದ್ದು ಹೊರಟನು98 ಎಂದು.
    </p>
    <h2>
      ಇಲ್ಲಿಗೆ ಮಹಾಸಚ್ಚಕ ಸುತ್ತ ಮುಗಿಯಿತು.
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>