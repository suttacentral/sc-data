<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 37: ಚೂಳತಣ್ಣಾಸಂಖಯ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn37' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>37. ಚೂಳತಣ್ಣಾಸಂಖಯ ಸುತ್ತ</h1>
    </header>
    <h2>1. ದೇವತೆಗಳ ಇಂದ್ರನೆನಿಸಿದ ಸಕ್ಕನ ಪ್ರಶ್ನೆ
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ಶ್ರಾವಸ್ಥಿಯ ಪೂರ್ವಭಾಗದ ಮಿಗಾರಮಾತಾ ಭವನದಲ್ಲಿ ತಂಗಿದ್ದರು. ಆಗ ಅಲ್ಲಿಗೆ ದೇವತೆಗಳ ಇಂದ್ರನೆನಿಸಿದ ಸಕ್ಕನು ಪೂಜ್ಯ ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದನು. ಸಮೀಪಕ್ಕೆ ಬಂದನಂತರ ಭಗವಾನರಿಗೆ ನಮಸ್ಕರಿಸಿ ಒಂದೆಡೆ ನಿಂತುಕೊಂಡನು. ಒಂದೆಡೆ ನಿಂತ ದೇವತೆಗಳ ಇಂದ್ರ, ಸಕ್ಕ ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯರೇ, ಸಂಕ್ಷಿಪ್ತವಾಗಿ ಹೇಳಬೇಕಾದರೆ ಯಾವ ಹಂತದವರೆಗೆ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ. ಪರಿಪೂರ್ಣ ಸಿದ್ಧಿ ಪಡೆದವನು, ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು ಪರಿಪೂರ್ಣ ಬ್ರಹ್ಮಚರ್ಯ ಸಾಧಿಸಿದವನು, ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು ದೇವ ಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ”99 ಎಂದು.
    </p>
    <p> “ದೇವತೆಗಳ ಇಂದ್ರ, ಇಲ್ಲಿ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳುತ್ತಾನೆ- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ದೇವತೆಗಳ ಇಂದ್ರ, ಒಂದುವೇಳೆ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳಬಹುದು- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ಅವನು ಎಲ್ಲ ಸ್ಥಿತಿಗಳನ್ನು (ಧರ್ಮಗಳನ್ನು) ತಿಳಿಯುತ್ತಾನೆ. ಎಲ್ಲ ಧರ್ಮಗಳನ್ನು ತಿಳಿದು ಅರಿಯುತ್ತಾನೆ. ಎಲ್ಲ ಸ್ಥಿತಿ (ಧರ್ಮ)ಗಳನ್ನು ಅರಿತು ಯಾವ ವೇದನೆ (ಅನುಭವ) ಅನುಭವಿಸುತ್ತಾನೆ- ಅದು. ‘ಸುಖ ಅಥವಾ ದುಃಖ, ದುಃಖವೂ ಅಲ್ಲದ ಸುಖವೂ ಅಲ್ಲದಂತಹುದು. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸುತ್ತಾನೆ. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸಿದ ಮೇಲೆ, ನಿರೋಧಿಸುವಿಕೆಯನ್ನು ಕಂಡುಕೊಳ್ಳುತ್ತ ಜೀವಿಸಿದ ಮೇಲೆ, ಈ ಲೋಕದಲ್ಲಿ ಯಾವುದಕ್ಕೂ ಅವನು ಅಂಟಿಕೊಳ್ಳುವುದಿಲ್ಲ. ಅಂಟಿಕೊಳ್ಳದೆ ಇರುವುದರಿಂದಾಗಿ ಅವನು ಪರಿತಪಿಸುವುದಿಲ್ಲ. ಪರಿತಾಪ ಇಲ್ಲದ್ದರಿಂದಾಗಿ ತನಗೆತಾನೆ ನಿಬ್ಬಾನವನ್ನು ಒಂಟಿಯಾಗಿ ಸಾಧಿಸುತ್ತಾನೆ.100 ‘ಹುಟ್ಟನ್ನು ಕ್ಷಯಿಸಿದ್ದಾಯಿತು, ಬ್ರಹ್ಮಚರ್ಯವನ್ನು ಸಾಧಿಸಿದ್ದಾಯಿತು, ಮಾಡಬೇಕಾದುದನ್ನು ಮಾಡಿಯಾಯಿತು, ಏನೂ ಉಳಿದಿಲ್ಲ ಎಂದು ತಿಳಿದುಕೊಳ್ಳುತ್ತಾನೆ. ದೇವತೆಗಳ ಇಂದ್ರ, ಸಂಕ್ಷಿಪ್ತವಾಗಿ ಹೇಳುವುದಾದರೆ ಈ ಹಂತದವರೆಗೂ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ. ಪರಿಪೂರ್ಣ ಸಿದ್ಧಿ ಪಡೆದವನು ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು ಪರಿಪೂರ್ಣ ಬ್ರಹ್ಮಚರ್ಯ ಸಾಧಿಸಿದವನು ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು, ದೇವತೆ ಮತ್ತು ಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ” ಎಂದು.
    </p>
    <p> ಆಗ ದೇವತೆಗಳ ಇಂದ್ರ ಭಗವಾನರ ನುಡಿಗಳಿಗೆ ಆನಂದಗೊಂಡು ಹರ್ಷಗೊಂಡು ಭಗವಾನರಿಗೆ ವಂದಿಸಿ ಪ್ರದಕ್ಷಿಣೆ ಹಾಕಿ ನಂತರ ಅಲ್ಲಿಯೇ ಅಂತರ್ಧಾನನಾದನು.
    </p>
    <h2>2. ದೇವಲೋಕದಲ್ಲಿ ಮಹಾ ಮೊಗ್ಗಲ್ಲಾನರು
    </h2>
    <p> 2. ಆ ಒಂದು ಸಮಯದಲ್ಲಿ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಭಗವಾನರ ಅನತಿ ದೂರದಲ್ಲಿ ಕುಳಿತಿದ್ದರು. ಆಗ ಆಯುಷ್ಮಂತ ಮಹಾ ಮೊಗ್ಗಲ್ಲಾನರಿಗೆ ಹೀಗೆ ಅನಿಸಿತು- “ಆ ಯಕ್ಷ ಭಗವಾನರ ನುಡಿಗಳಿಗಾಗಿ ವಂದಿಸಿದಾಗ, ಅವನು ಅರ್ಥಮಾಡಿಕೊಂಡನೋ ಅಥವಾ ಇಲ್ಲವೋ? ಹೇಗೆ ಅದನ್ನು ಆ ಯಕ್ಷನಿಂದ ತಿಳಿಯಬೇಕಾಗಿದೆ. ಯಕ್ಷನು ಭಗವಾನರ ನುಡಿಗಳಿಗಾಗಿ ವಂದಿಸಿದಾಗ ಅದರ ಅರ್ಥ ಅವನಿಗೆ ಆಗಿದೆಯೋ ಇಲ್ಲವೋ” ಎಂದು. ಆಗ ಆಯುಷ್ಮಂತ ಮಹಾ ಮೊಗ್ಗಲ್ಲಾನರು ಹೇಗೆ ಒಬ್ಬ ಶಕ್ತಿಶಾಲಿ ಮನುಷ್ಯನು ಮಡಸಿಕೊಂಡಿರುವ ಕೈಯನ್ನು ಹರಡುವ ಹಾಗೆ ಹರಡಿದ ಕೈಯನ್ನು ಮಡಚುವನೋ ಹಾಗೆ, ಪೂರ್ವ ಭಾಗದ ಮಿಗಾರ ಮಾತೆಯ ಭವನದಿಂದ ಮರೆಯಾಗಿ ತಾವತಿಂಸ ದೇವಲೋಕದಲ್ಲಿ ಕಾಣಿಸಿಕೊಂಡನು. ಆ ಒಂದು ಸಮಯದಲ್ಲಿ ದೇವತೆಗಳ ಇಂದ್ರನಾದ ಸಕ್ಕ ಒಂದು ಕಮಲಗಳ ಉದ್ಯಾನದಲ್ಲಿ ದಿವ್ಯವಾದ ಐದುನೂರು ಸಂಗೀತ ವಾದ್ಯಗಳಿಂದ ಸುಸಜ್ಜಿತವಾಗಿ ಸುತ್ತುವರಿದುಕೊಂಡು ರಂಜನೆ ಪಡುತ್ತಿದ್ದನು. ಆಗ ದೇವತೆಗಳ ಇಂದ್ರ ಸಕ್ಕ ಆಯುಷ್ಮಂತ ಮಹಾ ಮೊಗ್ಗಲ್ಲಾನರು ದೂರದಲ್ಲಿ ಬರುತ್ತಿರುವಾಗಲೇ ಕಂಡನು. ಕಂಡನಂತರ ಆ ದಿವ್ಯವಾದ ಐದು ನೂರು ಸಂಗೀತ ವಾದ್ಯಗಳ ರಂಜನೆಯನ್ನು ನಿಲ್ಲಿಸಿ ಆಯುಷ್ಮಂತ ಮಹಾಮೊಗ್ಗಲ್ಲಾನರ ಬಳಿ ಬಂದನು. ಬಳಿಗೆ ಬಂದಮೇಲೆ ಆಯುಷ್ಮಂತ ಮಹಾಮೊಗ್ಗಲ್ಲಾನರಿಗೆ ಹೀಗೆ ಹೇಳಿದನು- “ಬನ್ನಿ, ಆದರಣೀಯ ಮೊಗ್ಗಲ್ಲಾನರೇ, ಸ್ವಾಗತ, ಆದರಣೀಯ ಮೊಗ್ಗಲ್ಲಾನರೇ! ನೀವು ಈ ಒಂದು ಸಂದರ್ಭವನ್ನು ಇಲ್ಲಿಗೆ ಆಗಮಿಸುವುದಕ್ಕಾಗಿ ಅವಕಾಶ ಮಾಡಿಕೊಂಡಿರಲ್ಲ, ಕುಳಿತುಕೊಳ್ಳಿ ಆದರಣೀಯ ಮೊಗ್ಗಲ್ಲಾನರೇ. ಈ ಆಸನವು ನಿಮಗಾಗಿ ಕಾದಿರಿಸಿದೆ” ಎಂದು. ಆಯುಷ್ಮಂತ ಮಹಾ ಮೊಗ್ಗಲ್ಲಾನರು ಕಾದಿರಿಸಿದ ಆಸನದಲ್ಲಿ ಕುಳಿತುಕೊಂಡರು. ದೇವತೆಗಳ ಇಂದ್ರನಾದ ಸಕ್ಕನೂ ಕೂಡ ಒಂದೆಡೆಯಲ್ಲಿ ಬೇರೊಂದು ಕೆಳಗಿನ ಕಡಿಮೆ ಎತ್ತರದ ಆಸನವನ್ನು ಪಡೆದುಕೊಂಡು ಕುಳಿತಕೊಂಡನು. ಒಂದೆಡೆ ಕುಳಿತ ದೇವತೆಗಳ ಇಂದ್ರ ಸಕ್ಕನಿಗೆ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಹೀಗೆ ಹೇಳಿದರು- “ಕೋಸಿಯ101, ಭಗವಾನರು ಸಂಕ್ಷಿಪ್ತವಾಗಿ ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವುದನ್ನು ಯಾವ ರೀತಿಯಲ್ಲಿ ಹೇಳಿದ್ದಾರೆ? ನಾವು ಕೂಡ ಆ ಮಾತುಕತೆಯ ಭಾಗವನ್ನು ಕೇಳಿದರೆ ಒಳ್ಳೆಯದಾಗುತ್ತದೆ” ಎಂದು.
    </p>
    <p> 3. “ಆದರಣೀಯ ಮೊಗ್ಗಲ್ಲಾನರೆ, ನನಗೆ ಬಹಳ ಕೆಲಸವಿದೆ, ನನಗೆ ಬಹಳ ಕೆಲಸವಿದೆ, ನನ್ನಿಂದ ಬಹಳ ಮಾಡುವುದಿದೆ. ನನಗಾಗಿಯೂ ಕೂಡ ಬಹಳ ಮಾಡುವುದಿದೆಯಲ್ಲದೆ ತಾವತಿಂಸ ದೇವತೆಗಳಿಗಾಗಿಯೂ ಮಾಡುವುದಿದೆ. ಆದರಣೀಯ ಮೊಗ್ಗಲ್ಲಾನರೇ, ಆ ವಿಷಯವನ್ನು ಸರಿಯಾಗಿ ಕೇಳಿದ್ದೇನೆ, ಸರಿಯಾಗಿ ಗ್ರಹಿಸಿದ್ದೇನೆ, ಅದಕ್ಕೆ ಸರಿಯಾಗಿ ಮನಸ್ಸನ್ನು ಕೊಟ್ಟಿದ್ದೇನೆ, ಸರಿಯಾಗ ಚಿಂತಿಸಿದ್ದೇನೆ. ಹೇಗೆಂದರೆ ಅದು ಮರೆತು ಹೋಗದ ಹಾಗೆ. ಆದರಣೀಯ ಮೊಗ್ಗಲ್ಲಾನರೇ, ಕೆಲ ಸಮಯದ ಹಿಂದೆ ದೇವತಗಳ ಹಾಗು ಅಸುರರ ನಡುವೆ ಯುದ್ಧವು ಉಚ್ಛಮಟ್ಟದಲ್ಲಿತ್ತು.102 ಆದರಣೀಯ ಮೊಗ್ಗಲ್ಲಾನರೇ, ಅದರಲ್ಲಿ ಈ ದೇವತೆಗಳು ಜಯ ಹೊಂದಿದರು, ಅಸುರರು ಪರಾಜಯ ಹೊಂದಿದರು. ಆದರಣೀಯ ಮೊಗ್ಗಲ್ಲಾನರೇ, ಆದ್ದರಿಂದ ನಾನು ಆ ಯುದ್ಧವನ್ನು ಗೆದ್ದವನಾಗಿ, ಯುದ್ಧದಲ್ಲಿ ವಿಜೇತನಾದುದ್ದರಿಂದ, ನಂತರ ನಾನು ಹಿಂತಿರುಗಿ ಬಂದಮೇಲೆ ವೇಜಯಂತ ಎಂಬ ಹೆಸರಿನ ಅರಮನೆಯನ್ನು ಕಟ್ಟಿಸಿದೆನು. ಆದರಣೀಯ ಮೊಗ್ಗಲ್ಲಾನರೇ, ವೇಜಯಂತ ಅರಮನೆಗೆ ಒಂದು ನೂರು ಗೋಪುರಗಳಿಗೆ. ಒಂದೊಂದು ಗೋಪುರದಲ್ಲಿ ಏಳೇಳು ತ್ರಿಕೋನಾಕಾರದ ಛಾವಣಿಯುಳ್ಳ ಮನೆಗಳಿವೆ. ಒಂದೊಂದು ತ್ರಿಕೋನಾಕಾರದ ಛಾವಣಿಯುಳ್ಳ ಮನೆಯಲ್ಲಿ ಏಳೇಳು ಅಪ್ಸರೆಯರಿದ್ದಾರೆ. ಒಬ್ಬೊಬ್ಬ ಅಪ್ಸರೆಗೆ ಏಳೇಳು ಸೇವಕಿಯರಿದ್ದಾರೆ. ಆದರಣೀಯ ಮೊಗ್ಗಲ್ಲಾನರೇ, ನೀವು ವೈಜಯಂತ ಅರಮನೆಯ ಸಂತೋಷವನ್ನು ನೋಡಲು ಇಚ್ಛಿಸುವಿರೇನು?” ಎಂದು. ಆಯುಷ್ಮಂತ ಮೊಗ್ಗಲ್ಲಾನರು ಸುಮ್ಮನಿದ್ದು ಒಪ್ಪಿಗೆಯನ್ನು ಸೂಚಿಸಿದರು.
    </p>
    <p> 4. ಆಗ ದೇವತೆಗಳ ಇಂದ್ರ ಸಕ್ಕ ಮತ್ತು ವೇಸ್ಸವಣ103 ಮಹಾರಾಜ, ಆಯುಷ್ಮಂತ ಮಹಾಮೊಗ್ಗಲ್ಲಾನರನ್ನು ಮುಂದೆ ಮಾಡಿ ಎಲ್ಲಿ ವೇಜಯಂತ ಅರಮನೆ ಇತ್ತೋ ಅಲ್ಲಿಗೆ ಬಂದರು. ದೇವತೆಗಳ ಇಂದ್ರನಾದ ಸಕ್ಕನ ಪರಿಚಾರಿಕೆಯರು ದೂರದಿಂದ ಆಯುಷ್ಮಂತ ಮಹಾ ಮೊಗ್ಗಲ್ಲಾನರನ್ನು ನೋಡಿದರು. ಅವರನ್ನು ನೋಡಿ ಮುದುಡಿಹೋಗಿ ನಾಚಿಕೊಂಡವರಾಗಿ ತಮ್ಮ ತಮ್ಮ ಕೋಣೆಗಳನ್ನು ಸೇರಿಕೊಂಡರು. ಹೇಗೆಂದರೆ ಸೊಸೆಯು ತನ್ನ ಮಾವನನ್ನು ಕಂಡಾಗ ಮುದುಡಿಹೋಗುತ್ತಾಳೆ, ನಾಚಿಕೆಗೊಳ್ಳುತ್ತಾಳೆ. ಅದೇ ರೀತಿಯಲ್ಲಿ ದೇವತೆಗಳ ಇಂದ್ರ ಸಕ್ಕನ ಪರಿಚಾರಿಕೆಯರು ದೂರದಿಂದ ಆಯುಷ್ಮಂತ ಮಹಾ ಮೊಗ್ಗಲ್ಲಾನರನ್ನು ನೋಡಿ ಮುದುಡಿ ನಾಚಿಕೆಗೊಂಡವರಾಗಿ ತಮ್ಮ ತಮ್ಮ ಕೋಣೆಗಳಲ್ಲಿ ಸೇರಿಕೊಂಡರು. ಆಗ ದೇವತೆಗಳ ಇಂದ್ರ ಸಕ್ಕ ಮತ್ತು ವೆಸ್ಸವನ ಮಹಾರಾಜರು ಆಯುಷ್ಮಂತ ಮಹಾಮೊಗ್ಗಲ್ಲಾನರನ್ನು ವೇಜಯಂತ ಅರಮನೆಯಲ್ಲಿ ಅವರನ್ನು ಹಿಂಬಾಲಿಸಿ ಒಳಗಡೆ ಸುತ್ತಾಡುವಂತೆ ಮಾಡಿ- “ಆದರಣೀಯ ಮೊಗ್ಗಲ್ಲಾನರೇ, ಈ ವೇಜಯಂತ ಅರಮನೆಯ ವೈಭವವನ್ನು (ಸಂತೋಷವನ್ನು) ನೋಡಿರಿ, ಆದರಣೀಯ ಮೊಗ್ಗಲ್ಲಾನರೇ, ಈ ವೇಜಯಂತ ಅರಮನೆಯ ವೈಭವವನ್ನು ನೋಡಿರಿ” ಎಂದು. ಇದು ಆಯುಷ್ಮಂತ ಕೋಸಿಯರು ಹಿಂದೆ ಮಾಡಿದ ಪುಣ್ಯದ ಹಾಗೆ ಶೋಭಿಸುತ್ತಿದೆ. ಮನುಷ್ಯರೂ ಕೂಡ ಯಾವುದಾದರೂ ವೈಭವವನ್ನು ಕಂಡು ಹೀಗೆ ಹೇಳುತ್ತಾರೆ- ‘ತಾವತಿಂಸ ದೇವತೆಗಳ ಹಾಗೆ ಶೋಬಿಸುತ್ತಿದೆ” ಎಂದು.
    </p>
    <p> “ಆಗ ಆಯುಷ್ಮಂತ ಮಹಾಮೊಗ್ಗಲ್ಲಾನರಿಗೆ ಹೀಗೆ ಅನಿಸಿತು- ‘ಈ ಯಕ್ಷನು ಅತಿಯಾಗಿ ಪ್ರಮತ್ತನಾಗಿ ಜೀವಿಸುತ್ತಿದ್ದಾನೆ. ಒಂದುವೇಳೆ ನಾನು ಈ ಯಕ್ಷನಿಗ ಎದೆಗುಂದಿಸಿದರೆ’ ಎಂದು. ಆನಂತರ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಈ ರೀತಿಯಾಗಿ ಸಿದ್ಧಿಯ ಕೆಲಸವನ್ನು ಪ್ರಯೋಗಿಸಿದರು. ಹೇಗೆಂದರೆ ವೇಜಯಂತ ಅರಮನೆಯನ್ನು ಕಾಲಿನ ಹೆಬ್ಬೆರಳಿನಿಂದ ನಡುಗಿಸಿದರು, ಕಂಪಿಸಿದರು, ಸೀಳಿದರು.104 ಆಗ ದೇವತೆಗಳ ಇಂದ್ರ ಸಕ್ಕ ಮತ್ತು ವೆಸ್ಸವನ ಮಹಾರಾಜ ತಾವತಿಂಸದ ದೇವತೆಗಳು ಆಶ್ಚರ್ಯ ಮತ್ತು ಅದ್ಭುತವಾದ ಮನಸ್ಸುಳ್ಳವರಾಗಿ ಹೀಗೆ ಹೇಳಿದರು- “ಶ್ರಮಣನ ಮಹಾ ಸಿದ್ಧಿಶಕ್ತಿ, ಮಹಾಪ್ರತಾಪ, ನಿಶ್ಚಯವಾಗಿಯೂ ಆಶ್ಚರ್ಯಕರವಾದುದು, ನಿಶ್ಚಯವಾಗಿಯು ಅದ್ಭುತವಾದುದು. ಕೇವಲ ಕಾಲಿನ ಹೆಬ್ಬೆರಳಿನಿಂದ ಇಂತಹ ದಿವ್ಯ ಭವನವನ್ನು ನಡುಗಿಸಿದರು, ಕಂಪಿಸಿದರು, ಸೀಳಿದರು” ಎಂದು. ಆಗ ಆಯುಷ್ಮಂತ ಮಹಾಮೊಗ್ಗಲ್ಲಾನರು ದೇವತೆಗಳ ಇಂದ್ರ ಸಕ್ಕನು ಸಂವೇಗದಿಂದ ಕೂಡಿದ್ದನ್ನು, ಮೈ ಕೂದಲು ನವಿರೆದ್ದಿದ್ದನ್ನು ಕಂಡು ದೇವತೆಗಳ ಇಂದ್ರ ಸಕ್ಕನಿಗೆ ಹೀಗೆ ಹೇಳಿದರು- “ಕೋಸಿಯ, ಭಗವಾನರು ಸಂಕ್ಷಿಪ್ತವಾಗಿ ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವುದನ್ನು ಯಾವರೀತಿಯಲ್ಲಿ ಹೇಳಿದ್ದಾರೆ? ನಾವೂ ಕೂಡ ಆ ಮಾತುಕತೆಯ ಭಾಗವನ್ನು ಕೇಳಿದರೆ ಒಳ್ಳೆಯದಾಗುತ್ತದೆ” ಎಂದು.
    </p>
    <p> 5. “ಆದರಣೀಯ ಮೊಗ್ಗಲ್ಲಾನರೇ, ಇಲ್ಲಿ ನಾನು ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದೆನು. ಬಂದನಂತರ ಭಗವಾನರಿಗೆ ನಮಸ್ಕರಿಸಿ ಒಂದೆಡೆ ನಿಂತುಕೊಂಡೆನು. ಆಯುಷ್ಮಂತ ಮೊಗ್ಗಲ್ಲಾನರೇ, ಒಂದೆಡೆ ನಿಂತು ನಾನು ಭಗವಾನರಿಗೆ ಹೀಗೆ ಹೇಳಿದೆನು- ‘ಪೂಜ್ಯರೇ, ಸಂಕ್ಷಿಪ್ತವಾಗಿ ಹೇಳವುದಾದರೆ ಯಾವ ಹಂತದವರೆಗೆ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ, ಪರಿಪೂರ್ಣ ಸಿದ್ಧಿಪಡೆದವನು, ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು, ಪರಿಪೂರ್ಣ ಬ್ರಹ್ಮಚರಿಯ ಸಾಧಿಸಿದವನು, ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು, ದೇವ ಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ’ ಎಂದು.
    </p>
    <p> ಆದರಣೀಯ ಮೊಗ್ಗಲ್ಲಾನರೇ, ಹೀಗೆ ಹೇಳಿದ ಮೇಲೆ ಭಗವಾನರು ನನಗೆ ಹೀಗೆ ಹೇಳಿದರು- ದೇವತೆಗಳ ಇಂದ್ರ, ಇಲ್ಲಿ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳುತ್ತಾನೆ- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ದೇವತೆಗಳ ಇಂದ್ರ, ಒಂದುವೇಳೆ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳಬಹುದು- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ಅವನು ಯಾವ ಸ್ಥಿತಿಗಳನ್ನು ಅವನು ಎಲ್ಲ ಧರ್ಮಗಳನ್ನು ತಿಳಿಯುತ್ತಾನೆ. ಎಲ್ಲ ಧರ್ಮ (ಗುಣಗಳನ್ನ) ತಿಳಿದು ಅರಿಯುತ್ತಾನೆ. ಎಲ್ಲ ಧರ್ಮಗಳನ್ನು (ಸ್ಥಿತಿಗಳನ್ನು) ಅರಿತು ಯಾವ ವೇದನೆಗಳನ್ನು (ಅನುಭವಗಳನ್ನು) ಅನುಭವಿಸುತ್ತಾನೆ. ‘ಸುಖ ಅಥವಾ ದುಃಖ, ದುಃಖವೂ ಅಲ್ಲದ ಸುಖವೂ ಅಲ್ಲದಂತಹುದು. ಅವನು ಆ ಅನುಭವಗಳಲ್ಲಿ ವಿರಾಗವನ್ನು ಕಂಡುಕೊಳ್ಳುತ್ತಾ ಜೀವಿಸುತ್ತಾನೆ. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸುತ್ತಾನೆ. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸಿದ ಮೇಲೆ, ನಿರೋಧಿಸುವಿಕೆಯನ್ನು ಕಂಡುಕೊಳ್ಳುತ್ತ ಜೀವಿಸಿದ ಮೇಲೆ, ಈ ಲೋಕದಲ್ಲಿ ಯಾವುದಕ್ಕೂ ಅವನು ಅಂಟಿಕೊಳ್ಳುವುದಿಲ್ಲ. ಅಂಟಿಕೊಳ್ಳದೆ ಇರುವುದರಿಂದಾಗಿ ಅವನು ಪರಿತಪಿಸುವುದಿಲ್ಲ. ಪರಿತಾಪ ಇಲ್ಲದ್ದರಿಂದಾಗಿ ತನಗೆತಾನೆ ನಿಬ್ಬಾನವನ್ನು ಒಂಟಿಯಾಗಿ ಸಾಧಿಸುತ್ತಾನೆ. ‘ಹುಟ್ಟನ್ನು ಕ್ಷಯಿಸಿದ್ದಾಯಿತು, ಬ್ರಹ್ಮಚರ್ಯವನ್ನು ಸಾಧಿಸಿದ್ದಾಯಿತು, ಮಾಡಬೇಕಾದುದನ್ನು ಮಾಡಿಯಾಯಿತು, ಏನೂ ಉಳಿದಿಲ್ಲ ಎಂದು ತಿಳಿದುಕೊಳ್ಳುತ್ತಾನೆ. ದೇವತೆಗಳ ಇಂದ್ರ! ಸಂಕ್ಷಿಪ್ತವಾಗಿ ಹೇಳುವುದಾದರೆ ಈ ಹಂತದವರೆಗೂ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ. ಪರಿಪೂರ್ಣ ಸಿದ್ಧಿ ಪಡೆದವನು ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು ಪರಿಪೂರ್ಣ ಬ್ರಹ್ಮಚರ್ಯ ಸಾಧಿಸಿದವನು ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು, ದೇವತೆಗಳು ಮತ್ತು ಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ’ ಎಂದು. ಆದರಣೀಯ ಮೊಗ್ಗಲ್ಲಾನರೇ, ಹೀಗೆ ಭಗವಾನರು ಸಂಕ್ಷಿಪ್ತದಲ್ಲಿ ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವುದನ್ನು ಹೇಳಿದರು” ಎಂದು.
    </p>
    <p> 6. ಆಗ ಆಯುಷ್ಮಂತ ಮಹಾಮೊಗ್ಗಲ್ಲಾನರು ದೇವತೆಗಳ ಇಂದ್ರ ಸಕ್ಕನ ಮಾತಿಗೆ ಸಂತೋಷಗೊಂಡು ಆನಂದಗೊಂಡರು. ಒಬ್ಬ ಶಕ್ತಿಶಾಲಿ ಮನುಷ್ಯನು ಮಡಿಸಿಕೊಂಡಿರುವ ಕೈಯನ್ನು ಹರಡುವ ಹಾಗೆ ಹರಡಿದ್ದ ಕೈಯನ್ನು ಮಡಿಸಿಕೊಳ್ಳುವ ಹಾಗೆ ತಾವತಿಂಸ ದೇವತೆಗಳಲ್ಲಿ ಮರೆಯಾಗಿ ಪೂರ್ವದಲ್ಲಿರುವ ಮಿಗಾರ ಮಾತೆಯ ಭವನ ವಿಹಾರದಲ್ಲಿ ಕಾಣಿಸಿಕೊಂಡರು. ಆಗ ದೇವತೆಗಳ ಇಂದ್ರ ಸಕ್ಕನ ಪರಿಚಾರಿಕೆಯರು ಆಯುಷ್ಮಂತ ಮಹಾಮೊಗ್ಗಲ್ಲಾನರು ಹೋದನಂತರ ದೇವತೆಗಳ ಇಂದ್ರ ಸಕ್ಕನಿಗೆ ಹೀಗೆ ಹೇಳಿದರು- “ಆದರಣೀಯರೇ, ಇವರು ಭಗವಾನರಾದ ಶಾಸ್ತರೇ” ಎಂದು. “ಆದರಣೀಯರೆ, ಇವರು ಭಗವಾನರಾದ ಶಾಸ್ತರಲ್ಲ, ಇವರು ಸಹ ಬ್ರಹ್ಮಚಾರಿಗಳಾದ ಆಯುಷ್ಮಂತ ಮಹಾ ಮೊಗ್ಗಲ್ಲಾನರು” ಎಂದು.105 “ಆದರಣೀಯರೇ, ಅವರು ಲಾಭದಾಯಕರಾದವರು. ಅವರನ್ನು ಪಡೆದಿರುವುದು, ಇಂತಹ ಮಹಾ ಸಿದ್ಧಿಶಕ್ತಿಯನ್ನು ಹೊಂದಿರುವ ಇಂತಹ ಮಹಾ ಪ್ರತಾಪವನ್ನು ಹೊಂದಿರುವ ಸಹ ಬ್ರಹ್ಮಚಾರಿಗಳು ಇರುವುದು ಬಹಳ ಯೋಗ್ಯವಾದುದು, ಖಂಡಿತವಾಗಿಯೂ ಅವರು ಭಗವಾನರಾದ ಶಾಸ್ತರ ಕಡೆಯವರು” ಎಂದು.
    </p>
    <h2>3. ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವುದು
    </h2>
    <p> 7. ಆನಂತರ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದರು; ಬಂದನಂತರ ಬಗವಾನರಿಗೆ ನಮಸ್ಕರಿಸಿ ಒಂದೆಡೆ ಕುಳಿತುಕೊಂಡರು. ಒಂದೆಡೆ ಕುಳಿತುಕೊಂಡು ಆಯುಷ್ಮಂತ ಮಹಾಮೊಗ್ಗಲ್ಲಾನರು ಭಗವಾನರಿಗೆ ಹೀಗೆ ಹೇಳಿದರು- “ಭಂತೆ, ಸ್ವಲ್ಪ ಸಮಯದ ಹಿಂದೆ ಮಹಾ ಸಕ್ಕ ಯಕ್ಷನಿಗ ಸಂಕ್ಷಿಪ್ತದಲ್ಲಿ ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವ ಬಗ್ಗೆ ಹೇಳಿದ್ದು ಭಗವಾನರಿಗೆ ನೆನಪಿದೆಯೇ?” ಎಂದು.
    </p>
    <p> “ಮೊಗ್ಗಲ್ಲಾನ, ನನಗೆ ನೆನಪಿದೆ. ಇಲ್ಲಿ ದೇವತೆಗಳ ಇಂದ್ರ ನಾನು ಎಲ್ಲಿದ್ದೆನೋ ಅಲ್ಲಿಗೆ ಬಂದನು. ಬಂದನಂತರ ನನಗೆ ನಮಸ್ಕರಿಸಿ ಒಂದೆಡೆ ನಿಂತುಕೊಂಡನು. ಮೊಗ್ಗಲ್ಲಾನ, ಒಂದೆಡೆ ನಿಂತುಕೊಂಡ ದೇವತೆಗಳ ಇಂದ್ರ ಸಕ್ಕ ನನಗೆ ಹೀಗೆ ಹೇಇದನು- ‘ಭಂತೇ, ಸಂಕ್ಷಿಪ್ತವಾಗಿ ಹೇಳವುದಾದರೆ ಯಾವ ಹಂತದವರೆಗೆ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ, ಪರಿಪೂರ್ಣ ಸಿದ್ಧಿಪಡೆದವನು, ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು, ಪರಿಪೂರ್ಣ ಬ್ರಹ್ಮಚರಿಯ ಸಾಧಿಸಿದವನು, ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು, ದೇವ ಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ’ ಎಂದು.
    </p>
    <p> ಹೀಗೆ ಕೇಳಿದಾಗ ಮೊಗ್ಗಲ್ಲಾನ, ದೇವೇಂದ್ರನಾದ ಸತ್ಯನಿಗೆ ನಾನು ಹೀಗೆ ಹೇಳಿದೆ- “ದೇವತೆಗಳ ಇಂದ್ರ, ಇಲ್ಲಿ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳುತ್ತಾನೆ- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ದೇವತೆಗಳ ಇಂದ್ರ, ಒಂದುವೇಳೆ ಒಬ್ಬ ಭಿಕ್ಷುವು ಈ ರೀತಿಯಾಗಿ ಕೇಳಿಸಿಕೊಳ್ಳಬಹುದು- ‘ಯಾವ ಸ್ಥಿತಿಗೂ ಹೊಂದಿಕೊಂಡಿರುವುದು ಸರಿ ಎನಿಸುವುದಿಲ್ಲ’ ಎಂದು. ಅವನು ಎಲ್ಲ ಸ್ಥಿತಿಗಳನ್ನು (ಧರ್ಮಗಳನ್ನು) ತಿಳಿಯುತ್ತಾನೆ. ಎಲ್ಲ ಧರ್ಮಗಳನ್ನು ತಿಳಿದು ಅರಿಯುತ್ತಾನೆ. ಎಲ್ಲ ಸ್ಥಿತಿ (ಧರ್ಮ)ಗಳನ್ನು ಅರಿತು ಯಾವ ವೇದನೆ (ಅನುಭವ) ಅನುಭವಿಸುತ್ತಾನೆ- ಅದು. ‘ಸುಖ ಅಥವಾ ದುಃಖ, ದುಃಖವೂ ಅಲ್ಲದ ಸುಖವೂ ಅಲ್ಲದಂತಹುದು. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸುತ್ತಾನೆ. ಅವನು ಆ ಅನುಭವಗಳಲ್ಲಿ ಅನಿತ್ಯವನ್ನು ಕಂಡುಕೊಳ್ಳುತ್ತಾ ಜೀವಿಸಿದ ಮೇಲೆ, ನಿರೋಧಿಸುವಿಕೆಯನ್ನು ಕಂಡುಕೊಳ್ಳುತ್ತ ಜೀವಿಸಿದ ಮೇಲೆ, ಈ ಲೋಕದಲ್ಲಿ ಯಾವುದಕ್ಕೂ ಅವನು ಅಂಟಿಕೊಳ್ಳುವುದಿಲ್ಲ. ಅಂಟಿಕೊಳ್ಳದೆ ಇರುವುದರಿಂದಾಗಿ ಅವನು ಪರಿತಪಿಸುವುದಿಲ್ಲ. ಪರಿತಾಪ ಇಲ್ಲದ್ದರಿಂದಾಗಿ ತನಗೆತಾನೆ ನಿಬ್ಬಾನವನ್ನು ಒಂಟಿಯಾಗಿ ಸಾಧಿಸುತ್ತಾನೆ. ‘ಹುಟ್ಟನ್ನು ಕ್ಷಯಿಸಿದ್ದಾಯಿತು, ಬ್ರಹ್ಮಚರ್ಯವನ್ನು ಸಾಧಿಸಿದ್ದಾಯಿತು, ಮಾಡಬೇಕಾದುದನ್ನು ಮಾಡಿಯಾಯಿತು, ಏನೂ ಉಳಿದಿಲ್ಲ ಎಂದು ತಿಳಿದುಕೊಳ್ಳುತ್ತಾನೆ. ದೇವತೆಗಳ ಇಂದ್ರ, ಸಂಕ್ಷಿಪ್ತವಾಗಿ ಹೇಳುವುದಾದರೆ ಒಬ್ಬ ಭಿಕ್ಷುವು ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುತ್ತಾನೆ. ಪರಿಪೂರ್ಣ ಸಿದ್ಧಿ ಪಡೆದವನು, ಪರಿಪೂರ್ಣ ಯೋಗಕ್ಷೇಮವನ್ನು ಸಾಧಿಸಿದವನು, ಪರಿಪೂರ್ಣ ಬ್ರಹ್ಮಚರ್ಯ ಸಾಧಿಸಿದವನು, ಪರಿಪೂರ್ಣ ಅಂತ್ಯವನ್ನು ಸಾಧಿಸಿದವನು, ದೇವಮನುಷ್ಯರಲ್ಲಿ ಶ್ರೇಷ್ಠನಾದವನು ಆಗುತ್ತಾನೆ’ ಎಂದು. ಮೊಗ್ಗಲ್ಲಾನ, ಹೀಗೆ ನಾನು ದೇವತೆಗಳ ಇಂದ್ರ ಸಕ್ಕನಿಗೆ ಸಂಕ್ಷಿಪ್ತವಾಗಿ ತೃಷ್ಣೆಯನ್ನು ಕ್ಷಯಿಸಿ ವಿಮುಕ್ತನಾಗುವ ಬಗೆಯನ್ನು ತಿಳಿಸಿದ್ದು ನೆನಪಿದೆ” ಎಂದು.
    </p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಗೊಂಡ ಆಯುಷ್ಮಂತ ಮಹಾಮೊಗ್ಗಲ್ಲಾನರು ಭಗವಾನರ ಮಾತಿಗೆ ಆನಂದಗೊಂಡರು ಎಂದು.
    </p>
    <h2>
      ಇಲ್ಲಿಗೆ ಚೂಳತಣ್ಹಾ ಸಂಖಯ ಸುತ್ತ ಮುಗಿಯಿತು.
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>