<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 47: ವೀಮಂಸಕ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn47' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಚೂಳಯಮಕ ವರ್ಗ</li>
      </ul>
      <h1 class='sutta-title'>47. ವೀಮಂಸಕ ಸುತ್ತ</h1>
    </header>
    <h2>1. ತಥಾಗತರ ಬಗ್ಗೆ ಅಭ್ಯಾಸ</h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ಶ್ರಾವಸ್ಥಿಯ ಜೇತವನದಲ್ಲಿನ ಅನಾಥಪಿಂಡಿಕರ ವಿಹಾರದಲ್ಲಿ ತಂಗಿದ್ದರು. ಆಗ ಭಗವಾನರು ಭಿಕ್ಷುಗಳನ್ನು ಕರೆದರು- “ಭಿಕ್ಷುಗಳೇ” ಎಂದು. “ಭದಂತರೆ” ಎಂದು ಆ ಭಿಕ್ಷುಗಳು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು- “ಭಿಕ್ಷುಗಳೇ, ಒಬ್ಬ ಶೋಧನೆ ಮಾಡುವ ಭಿಕ್ಷುವು ಇನ್ನೊಬ್ಬರ ಮನಸ್ಸಿನ ಸ್ಥಿತ್ಯಂತರವನ್ನು ತಿಳಿಯದಂಥವನು186 ತಥಾಗತರ ಬಗ್ಗೆ ಅಭ್ಯಾಸ ಮಾಡಬೇಕು ‘ಅವರು ಸಮ್ಮಾಸಂಬುದ್ಧರೋ ಅಥವಾ ಅಲ್ಲವೊ’ ಎಂಬುದಾಗಿ ವಿಚಾರ ಮಾಡಬೇಕು” ಎಂದು. </p>
    <p> “ಭಂತೆ, ಈ ವಿಷಯಗಳ ಬಗ್ಗೆ ಭಗವಾನರ ಮೂಲಕವಾಗಿಯೇ, ಭಗವಾನರ ಮಾರ್ಗವಾಗಿ, ಭಗವಾನರ ಮಧ್ಯಸ್ಥಿಕೆಯಿಂದಾಗಿ ತಿಳಿಯಬೇಕು. ಭಂತೆ, ಭಗವಾನರು ಈಗ ಹೇಳಿದ ಮಾತುಗಳ ಅರ್ಥವನ್ನು ತಿಳಿಸಿದರೆ ಒಳ್ಳೆಯದಾಗುವುದು. ಭಗವಾನರ ಮಾತುಗಳನ್ನು ಕೇಳಿಕೊಂಡು ಭಿಕ್ಷುಗಳು ಅದನ್ನು ಗ್ರಹಿಸುತ್ತಾರೆ” ಎಂದು.</p>
    <p> “ಹಾಗಾದರೆ ಭಿಕ್ಷುಗಳೇ, ಕೇಳಿ ಚೆನ್ನಾಗಿ ಮನಸ್ಸಿನಲ್ಲಿ ಗ್ರಹಿಸಿ, ತಿಳಿಸುತ್ತೇನೆ” ಎಂದು.</p>
    <p> “ಆಗಲಿ ಭಂತೆ” ಎಂದು ಆ ಭಿಕ್ಷುಗಳು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು-</p>
    <p> 2. “ಭಿಕ್ಷುಗಳೇ, ಒಬ್ಬ ಶೋಧನೆ ಮಾಡುವ ಭಿಕ್ಷುವು ಇನ್ನೊಬ್ಬರ ಮನಸ್ಸಿನ ಸ್ಥಿತ್ಯಂತರವನ್ನು ತಿಳಿಯದಂತಹವನು, ಎರಡು ವಿಷಯಗಳಿಂದಾಗಿ ತಥಾಗತರನ್ನು ಅಭ್ಯಾಸ ಮಾಡಬೇಕು, ಕಣ್ಣಿನಿಂದ ಕಾಣುವ ಮತ್ತು ಕಿವಿಯಿಂದ ಕೇಳುವ ವಿಷಯಗಳಿಂದ- ‘ತಥಾಗತರಲ್ಲಿ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಕಲುಷಿತ ವಿಷಯಗಳು ಇರುವವೆ ಅಥವಾ ಇಲ್ಲವೆ’187 ಎಂದು. ಅವನು ಇವುಗಳನ್ನು ಅಭ್ಯಾಸಿಸುವಾಗ ಇದನ್ನು ತಿಳಿಯುತ್ತಾನೆ- ‘ತಥಾಗತರಲ್ಲಿ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಯಾವ ಕಲುಷಿತ ವಿಷಯಗಳು ಇರುವುದಿಲ್ಲ’ ಎಂದು. </p>
    <p> 3. “ಅವನು ಇದನ್ನು ಅಭ್ಯಾಸಮಾಡಿ ಅರಿತಮೇಲೆ ಈ ರೀತಿ ತಿಳಿಯುತ್ತಾನೆ- ‘ತಥಾಗತರಲ್ಲಿ ಕಣ್ಣಿಗೆ ಕಾಣುವ, ಕಿವಿಗೆ ಕೇಳಿಬರುವ ಯಾವ ಕಲುಷಿತ ವಿಷಯಗಳು ಇರುವುದಿಲ್ಲ’ ಎಂದು. ನಂತರ ಅವನು ಇನ್ನೂ ಹೆಚ್ಚಿನ ರೀತಿಯಲ್ಲಿ ಅಭ್ಯಾಸ ಮಾಡುತ್ತಾನೆ- ‘ತಥಾಗತರಲ್ಲಿ ಬೆರೆತು ಹೋಗಿದ್ದು ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವಂತಹ ವಿಷಯಗಳು ಇರುವವೆ ಅಥವಾ ಇಲ್ಲವೆ’ ಎಂದು. ಅವನು ಅಭ್ಯಾಸ ಮಾಡಿದ ಮೇಲೆ ಈ ರೀತಿ ತಿಳಿಯುತ್ತಾನೆ- ‘ತಥಾಗತರಲ್ಲಿ ಬೆರೆತು ಹೋಗಿದ್ದು188 ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವಂತಹ ವಿಷಯಗಳು ಇರುವುದಿಲ್ಲ’ ಎಂದು. </p>
    <p> 4. “ಅವನು ಇದನ್ನು ಅಭ್ಯಾಸ ಮಾಡಿ ಅರಿತಮೇಲೆ ಈ ರೀತಿ ತಿಳಿಯುತ್ತಾನೆ- ‘ತಥಾಗತರಲ್ಲಿ ಬೆರೆತುಹೋಗಿದ್ದು ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವಂತಹ ವಿಷಯಗಳು ಇರುವುದಿಲ್ಲ’ ಎಂದು. ನಂತರ ಅವನು ಇನ್ನೂ ಹೆಚ್ಚಿನ ರೀತಿಯಲ್ಲಿ ಅಭ್ಯಾಸ ಮಾಡುತ್ತಾನೆ- ‘ತಥಾಗತರಲ್ಲಿ ಪರಿಶುದ್ಧವಾದ ಕಣ್ಣಿಗೆ ಕಾಣಬರುವ ಕಿವಿಗೆ ಕೇಳಿಬರುವ ವಿಷಯಗಳು ಇರುವವೆ ಅಥವಾ ಇಲ್ಲವೆ’ ಎಂದು. ಆನಂತರದಲ್ಲಿ ಅವುಗಳನ್ನು ಅಭ್ಯಾಸ ಮಾಡಿದ ಮೇಲೆ ಈ ರೀತಿ ತಿಳಿಯುತ್ತಾನೆ- ‘ತಥಾಗತರಲ್ಲಿ ಪರಿಶುದ್ಧವಾದ, ಕಣ್ಣಿಗೆ ಕಾಣಬರುವ, ಕಿವಿಗೆ ಕೇಳಿಬರುವ ವಿಷಯಗಳು ಇವೆ’ ಎಂದು.</p>
    <p> 5. “ಅವನು ಇದನ್ನು ಅಭ್ಯಾಸಮಾಡಿ ಅರಿತಮೇಲೆ ಈ ರೀತಿಯಾಗಿ ತಿಳಿಯುತ್ತಾನೆ- ‘ತಥಾಗತರಲ್ಲಿ ಪರಿಶುದ್ಧವಾದ ಕಣ್ಣಿಗೆ ಕಾಣಬರುವ ಕಿವಿಗೆ ಕೇಳಿಬರುವ ವಿಷಯಗಳು ಇವೆ’ ಎಂದು. ನಂತರ ಅವನು ಇನ್ನೂ ಹೆಚ್ಚಿನ ರೀತಿಯಲ್ಲಿ ಅಭ್ಯಾಸ ಮಾಡುತ್ತಾನೆ- ‘ಈ ಆಯುಷ್ಮಂತರು ಈ ಕುಶಲ ಧರ್ಮ ವಿಷಯಗಳನ್ನು ದೀರ್ಘ ಕಾಲದಿಂದ ಸಾಧನೆ ಮಾಡಿದ್ದಾರೋ ಅಥವಾ ಈಚೆಗಷ್ಟೇ ಸಾಧನೆ ಮಾಡಿದ್ದಾರೋ’ ಎಂದು. ಇದನ್ನು ಅಭ್ಯಾಸ ಮಾಡಿದ ಮೇಲೆ ಅವನಿಗೆ ಈ ರೀತಿ ತಿಳಿಯಿತು- ‘ಈ ಆಯುಷ್ಮಂತರು ಈ ಕುಶಲ ಧರ್ಮ ವಿಷಯಗಳನ್ನು ದೀರ್ಘಕಾಲದಿಂದ ಸಾಧನೆ ಮಾಡಿದ್ದಾರೆ, ಈ ಆಯುಷ್ಮಂತರು ಈಚೆಗಷ್ಟೇ ಸಾಧನೆ ಮಾಡಿದ್ದಲ್ಲ’ ಎಂದು.</p>
    <p> 6. “ಅವನು ಇದನ್ನು ಅಭ್ಯಾಸಮಾಡಿ ಅರಿತಮೇಲೆ ಈ ರೀತಿಯಾಗಿ ತಿಳಿಯುತ್ತಾನೆ- ‘ಈ ಆಯುಷ್ಮಂತರು ಈ ಕುಶಲ ಧರ್ಮವಿಷಯಗಳನ್ನು ದೀರ್ಘಕಾಲದಿಂದ ಸಾಧನೆ ಮಾಡಿದ್ದಾರೆ. ಈ ಆಯುಷ್ಮಂತರು ಈಗಷ್ಟೇ ಸಾಧನೆ ಮಾಡಿದ್ದಲ್ಲ’ ಎಂದು. ನಂತರ ಅವನು ಇನ್ನೂ ಹೆಚ್ಚಿನ ರೀತಿಯಲ್ಲಿ ಅಭ್ಯಾಸ ಮಾಡುತ್ತಾನೆ- ‘ಈ ಯಶೋವಂತನಾದ ಹಾಗು ಪ್ರಖ್ಯಾತಿ ಪಡೆದಿರುವ ಈ ಆಯುಷ್ಮಂತ ಭಿಕ್ಷುವಿಗೆ ಯಾವುದಾದರೂ ತೊಂದರೆಗಳು ಇವೆಯೇ’ ಎಂದು. ಭಿಕ್ಷುಗಳೇ, ಇಲ್ಲಿ ಒಬ್ಬ ಭಿಕ್ಷುವಿಗೆ ಅವನು ಯಶೋವಂತನಾಗಿರದಿದ್ದರೆ ಪ್ರಖ್ಯಾತಿ ಪಡೆಯದವನಾಗಿದ್ದರೆ ಅವನಿಗೆ ಕೆಲವು ತೊಂದರೆಗಳು ಇರುವುದಿಲ್ಲ. ಭಿಕ್ಷುಗಳೇ, ಒಬ್ಬ ಭಿಕ್ಷುವು ಇಲ್ಲಿ ಯಶೋವಂತನಾಗಿದ್ದರೆ ಪ್ರಖ್ಯಾತಿ ಪಡೆದಿದ್ದರೆ ಅವನಿಗೆ ಕೆಲವು ತೊಂದರೆಗಳು ಇರುತ್ತವೆ.189 ಇದನ್ನು ಅಭ್ಯಾಸ ಮಾಡಿದ ಮೇಲೆ ಅವನಿಗೆ ಈ ರೀತಿ ತಿಳಿಯಿತು- ‘ಈ ಆಯುಷ್ಮಂತ ಭಿಕ್ಷುವು ಯಶೋವಂತನಾಗಿದ್ದರೂ ಪ್ರಖ್ಯಾತಿಯನ್ನು ಪಡೆದಿದ್ದರೂ ಅವನಿಗೆ ತೊಂದರೆಗಳು ಇಲ್ಲ’ ಎಂದು.</p>
    <p> 7. “ಅವನು ಇದನ್ನು ಅಭ್ಯಾಸಮಾಡಿ ಅರಿತಮೇಲೆ ಈ ರೀತಿಯಾಗಿ ತಿಳಿಯುತ್ತಾನೆ- ‘ಈ ಆಯುಷ್ಮಂತ, ಭಿಕ್ಷುವು ಯಶೋವಂತನಾಗಿದ್ದರೂ ಪ್ರಖ್ಯಾತಿಯನ್ನು ಪಡೆದಿದ್ದರೂ ಅವನಿಗೆ ತೊಂದರೆಗಳು ಇಲ್ಲ’ ಎಂದು. ನಂತರ ಅವನು ಇನ್ನೂ ಹೆಚ್ಚಿನ ರೀತಿಯಲ್ಲಿ ಅಭ್ಯಾಸ ಮಾಡುತ್ತಾನೆ- ‘ಈ ಆಯುಷ್ಮಂತರು ನಿರ್ಭಯದಿಂದಾಗಿ ಸಂಯಮದಿಂದಿದ್ದಾರೋ ಮತ್ತು ಈ ಆಯುಷ್ಮಂತರು ಭಯದಿಂದಾಗಿ ಸಂಯಮದಿಂದಿದ್ದಾರೋ; ರಾಗವನ್ನು ಗೆದ್ದು ಕಾಮವನ್ನು ಸೇವಿಸುವುದಿಲ್ಲವೋ ಅಥವಾ ರಾಗಗಳು ಕ್ಷೀಣಿಸಿ ತಾವು ಸೇವಿಸುವುದಿಲ್ಲವೋ, ಇದನ್ನು ಅಭ್ಯಾಸ ಮಾಡಿದ ಮೇಲೆ ಅವನಿಗೆ ಈ ರೀತಿ ತಿಳಿಯಿತು- ‘ಈ ಆಯುಷ್ಮಂತರು ನಿರ್ಭಯರಾಗಿ ಸಂಯಮದಿಂದಿದ್ದಾರೆ ಮತ್ತು ಈ ಆಯುಷ್ಮಂತರು ಭಯದಿಂದಾಗಿ ಸಂಯಮದಿಂದಿರುವವರಲ್ಲ; ಇಂದ್ರಿಯ ಸುಖದಲ್ಲಿ ಮೈಮರೆಯುವುದಿಲ್ಲ. ಏಕೆಂದರೆ ಅವರು ವ್ಯಾಮೋಹವಿಲ್ಲದವರು ಹಾಗು ಏಕೆಂದರೆ ಅವರು ವ್ಯಾಮೋಹವನ್ನು ಕೊನೆಗಾಣಿಸಿದ್ದಾರೆ’ ಎಂದು. ಭಿಕ್ಷುಗಳೇ, ನಂತರದಲ್ಲಿ ಆ ಭಿಕ್ಷುವನ್ನು ಇತರರು ಈ ರೀತಿಯಾಗಿ ಕೇಳಬಹುದು- ‘ಆಯುಷ್ಮಂತರ ಬಗ್ಗೆ ಯಾವ ಆಧಾರದಿಂದಾಗಿ, ಯಾವ ಸಾಕ್ಷಿಯಿಂದಾಗಿ ಆಯುಷ್ಮಂತರು ಈ ರೀತಿಯಾಗಿ ಹೇಳುತ್ತಾರೆ. ಆಯುಷ್ಮಂತರು ನಿರ್ಭಯದಿಂದಾಗಿ ಸಂಯಮದಿಂದಿದ್ದಾರೆ ಮತ್ತು ಈ ಆಯುಷ್ಮಂತರು ಭಯದಿಮದಾಗಿ ಸಂಯಮದಿಂದಿರುವವರಲ್ಲ; ಇಂದ್ರಿಯ ಸುಖದಲ್ಲಿ ಮೈಮರೆಯುವುದಿಲ್ಲ. ಏಕೆಂದರೆ ಅವರು ವ್ಯಾಮೋಹವಿಲ್ಲದವರು ಹಾಗು ಏಕೆಂದರೆ ಅವರು ವ್ಯಾಮೋಹವನ್ನು ಕೊನೆಗಾಣಿಸಿದ್ದಾರೆ’ ಎಂದು. ಭಿಕ್ಷುಗಳೇ, ಆ ಭಿಕ್ಷುವಿಗೆ ಸರಿಯಾಗಿ ವಿವರಿಸಿ ಹೇಳಬೇಕೆಂದರೆ ಈ ರೀತಿಯ ವಿವರಣೆ ನೀಡಬೇಕು- ಈ ಆಯುಷ್ಮಂತರು ತಾವು ಸಂಘದ ಜೊತೆಯಲ್ಲಿ ವಾಸಿಸುವಾಗಾಗಲಿ ಅಥವಾ ಒಬ್ಬಂಟಿಯಾಗಿ ವಾಸಿಸುವಾಗಾಗಲಿ, ಅಲ್ಲಿ ಕೆಲವರು ಒಳ್ಳೆಯ ನಡತೆಯವರಿರಬಹುದು ಮತ್ತು ಅಲ್ಲಿ ಕೆಲವರು ಕೆಟ್ಟ ನಡತೆಯವರಿರಬಹುದು, ಅಲ್ಲಿ ಕೆಲವರು ಒಂದು ಸಮೂಹಕ್ಕೆ ತಿಳಿಹೇಳುವವರಿರಬಹುದು190 ಅಲ್ಲಿ ಕೆಲವರು ಲೋಕದ ವಿಷಯ ವಸ್ತುಗಳಲ್ಲಿ ಆಸಕ್ತಿವುಳ್ಳವರಾಗಿರಬಹುದು, ಮತ್ತು ಅಲ್ಲಿ ಕೆಲವರು ಲೋಕ ವಿಷಯ ವಸ್ತುಗಳಲ್ಲಿ ನಿರ್ಲಿಪ್ತರಾಗಿರಬಹುದು, ಅಂಥವರನ್ನು ಈ ಆಯುಷ್ಮಂತರು ಅವಹೇಳನ ಮಾಡುವುದಿಲ್ಲ191 ಇದನ್ನು ನಾನು ಭಗವಾನರ ಸಮ್ಮುಖದಲ್ಲಿ ಕೇಳಿದ್ದೇನೆ ಮತ್ತು ಸಮ್ಮುಖದಲ್ಲಿಯೇ ಕಲಿತುಕೊಂಡಿದ್ದೇನೆ- ‘ನಾನು ನಿರ್ಭಯದಿಂದಾಗಿ ಸಂಯಮದಿಂದಿದ್ದೇನೆ, ಭಯದಿಂದ ನಾನು ಸಂಯಮದಿಂದಿರುವವನಲ್ಲ, ಇಂದ್ರಿಯ ಸುಖದಲ್ಲಿ ಮೈಮರೆಯುವುದಿಲ್ಲ. ಏಕೆಂದರೆ ನಾನು ವ್ಯಾಮೋಹವಿಲ್ಲದವನು ಮತ್ತು ವ್ಯಾಮೋಹವನ್ನು ಕೊನೆಗಾಣಿಸಿದ್ದೇನೆ’ ಎಂದು.</p>
    <p> 8. “ಭಿಕ್ಷುಗಳೇ, ಆಗ ಇನ್ನೂ ಹೆಚ್ಚಿನ ವಿಚಾರಕ್ಕಾಗಿ ತಥಾಗತರನ್ನು ಕೇಳಬೇಕು- ‘ತಥಾಗತರಲ್ಲಿ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಯಾವುದಾದರು ಕಲುಷಿತ ವಿಷಯಗಳು ಇರುವವೇ ಅಥವಾ ಇಲ್ಲವೇ?’ ಎಂದು. ಭಿಕ್ಷುಗಳೇ, ವಿವರಿಸಿ ಹೇಳಬೇಕೆಂದರೆ ತಥಾಗತರು ಈ ರೀತಿಯಾಗಿ ವಿವರಣೆ ನೀಡಬಹುದು- ‘ಈ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಯಾವುದೇ ಕಲುಷಿತ ವಿಷಯಗಳು ತಥಾಗತರಲ್ಲಿ ಉಂಟಾಗುವುದಿಲ್ಲ’ ಎಂದು. </p>
    <p>ತಥಾಗತರಲ್ಲಿ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಮಿಶ್ರಿತ ವಿಷಯಗಳು ಇರುವವೇ ಅಥವಾ ಇಲ್ಲವೇ?’ ಎಂದು. ಭಿಕ್ಷುಗಳೇ, ವಿವರಿಸಿ ಹೇಳಬೇಕಾದರೆ ತಥಾಗತರು ಈ ರೀತಿಯಾಗಿ ವಿವರಣೆ ನೀಡಬಹುದು- ‘ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಮಿಶ್ರಿತ ವಿಷಯಗಳು ತಥಾಗತರಲ್ಲಿ ಉಂಟಾಗುವುದಿಲ್ಲ’ ಎಂದು.</p>
    <p>ತಥಾಗತರಲ್ಲಿ ಕಣ್ಣಿಗೆ ಕಾಣಬರುವ ಮತ್ತು ಕಿವಿಗೆ ಕೇಳಿಬರುವ ಪರಿಶುದ್ಧವಾದ ವಿಷಯಗಳು ಇರುವವೇ ಅಥವಾ ಇಲ್ಲವೇ?’ ಎಂದು. ಭಿಕ್ಷುಗಳೇ, ವಿವರಿಸಿ ಹೇಳಬೇಕಾದರೆ ತಥಾಗತರು ಈ ರೀತಿಯಾಗಿ ವಿವರಣೆ ನೀಡಬಹುದು- ‘ಕಣ್ಣಿಗೆ ಕಾಣಬರುವ ಕಿವಿಗೆ ಕೇಳಿಬರುವ ಪರಿಶುದ್ಧವಾದ ವಿಷಯಗಳು ತಥಾಗತರಲ್ಲಿ ಉಂಟು; ಇದು ನನ್ನ ಮಾರ್ಗ, ಇದು ನನ್ನ ದೃಷ್ಟಿಪಥ ಮತ್ತು ಬೇರೆ ಯಾವುದೂ ನನ್ನ ಈ ರೀತಿಯದಲ್ಲ’192 ಎಂದು.</p>
    <p> 9. “ಭಿಕ್ಷುಗಳೇ, ಈ ರೀತಿಯಾಗಿ ಹೇಳುವವನು ಗುರು (ಶಾಸ್ತ) ತನ್ನ ಧರ್ಮವನ್ನು ತಿಳಿದುಕೊಳ್ಳುವುದಕ್ಕಾಗಿ ಶಿಷ್ಯನು ಅವರಲ್ಲಿಗೆ ಹೋಗುವುದಕ್ಕೆ ಅರ್ಹರಾಗಿರುತ್ತಾರೆ. ಆ ಗುರುವು ಧರ್ಮವನ್ನು ತಿಳಿಸುವಾಗ ಅದರ ಪ್ರತಿಯೊಂದು ಹಂತದಲ್ಲೂ ಅದರ ಪ್ರತಿಯೊಂದು ಸ್ಥಿತಿಯಲ್ಲಿ ಅದರಲ್ಲಿ ಕತ್ತಲು ಬೆಳಕಿನ ಭಾಗಗಳನ್ನು ತೋರಿಸುತ್ತಾರೆ. ಭಿಕ್ಷುಗಳೇ, ಒಬ್ಬ ಭಿಕ್ಷುವು, ಗುರುವು ಧರ್ಮವನ್ನು ಹೇಗೆ ಹೇಗೆ ತಿಳಿಸುತ್ತ ಹೋಗುತ್ತಾರೋ ಅದರ ಪ್ರತಿಯೊಂದು ಹಂತದಲ್ಲೂ ಅದರ ಪ್ರತಿಯೊಂದು ಸ್ಥಿತಿಯಲ್ಲಿಯೂ ಅದರ ಕತ್ತಲು ಬೆಳಕಿನ ಭಾಗಗಳನ್ನು ತಿಳಿಸುತ್ತ ಹೋದಂತೆ ಹಾಗೆ ಹಾಗೆಯೇ ಅವನು ಆ ಧರ್ಮವನ್ನು ಸಾಕ್ಷಾತ್ಕರಿಸಿಕೊಂಡು193 ಆ ಧರ್ಮಗಳಲ್ಲಿರುವ ಧರ್ಮ ವಿಷಯದಲ್ಲಿ ಗುರಿಯನ್ನು ತಲುಪುತ್ತಾನೆ. ಗುರುವಿನಲ್ಲಿ ನಂಬಿಕೆಯಿಟ್ಟು- ‘ಭಗವಾನರು ಸಮ್ಯಕ್ ಸಂಬುದ್ಧರು, ಭಗವಾನರಿಂದ ಧರ್ಮವು ಸವಿವರವಾಗಿ ಪ್ರಕಾಶಿಸಲ್ಪಟ್ಟಿದೆ. ಸಂಘವು ಸುಪ್ರತಿಷ್ಠಿತವಾಗಿದೆ’ ಎಂದು ತಿಳಿಯುತ್ತಾನೆ. ಭಿಕ್ಷುಗಳೇ, ಆ ನಂತರದಲ್ಲಿ ಆ ಭಿಕ್ಷುವನ್ನು ಇತರರು ಈ ರೀತಿಯಾಗಿ ಕೇಳಬಹುದು- ‘ಆ ಆಯುಷ್ಮಂತರ ಬಗ್ಗೆ ಯಾವ ಆಧಾರದಿಂದಾಗಿ ಯಾವ ಸಾಕ್ಷಿಯಿಂದಾಗಿ ಈ ಆಯುಷ್ಮಂತರು ಈ ರೀತಿಯಾಗಿ ಹೇಳುತ್ತಾರೆ- ‘ಭಗವಾನರು ಸಮ್ಯಕ್ ಸಂಬುದ್ಧರು, ಭಗವಾನರಿಂದ ಧರ್ಮವು ಸವಿವರವಾಗಿ ಪ್ರಕಾಶಿಸಲ್ಪಟ್ಟಿದೆ. ಸಂಘವು ಸುಪ್ರತಿಷ್ಠಿತವಾಗಿದೆ’ ಎಂದು. ಭಿಕ್ಷುಗಳೇ, ಸರಿರೀತಿಯಲ್ಲಿ ವಿವರಿಸಿ ಹೇಳಬೇಕಾದರೆ ಆ ಭಿಕ್ಷುವು ಈ ರೀತಿಯಾಗಿ ವಿವರಣೆ ನೀಡುತ್ತಾನೆ- ‘ಆಯುಷ್ಮಂತರೇ, ನಾನು ಎಲ್ಲಿ ಭಗವಾನರು ಇದ್ದರೋ ಅಲ್ಲಿಗೆ ಧರ್ಮವನ್ನು ಕೇಳುವುದಕ್ಕಾಗಿ ಹೋದೆನು. ಆಗ ನನಗೆ ಭಗವಾನರು ಧರ್ಮವನ್ನು ತಿಳಿಸಿದರು. ಅದರ ಪ್ರತಿಯೊಂದು ಹಂತದಲ್ಲೂ ಅದರ ಪ್ರತಿಯೊಂದು ಸ್ಥಿತಿಯಲ್ಲೂ ಅದರ ಕತ್ತಲುಗಳನ್ನು, ಬೆಳಕನ್ನು ತಿಳಿಸಿ ಹೇಳಿದರು. ಆಯುಷ್ಮಂತರೇ, ಹೇಗೆ ಹೇಗೆ ನನಗೆ ಭಗವಾನರು ಧರ್ಮವನ್ನು ತಿಳಿಸಿದರೋ ಅದರ ಪ್ರತಿಯೊಂದು ಹಂತದಲ್ಲೂ ಅದರ ಪ್ರತಿಯೊಂದು ಸ್ಥಿತಿಯಲ್ಲೂ ಅದರಲ್ಲಿನ ಕತ್ತಲು ಬೆಳಕಿನ ಭಾಗಗಳನ್ನು ತಿಳಿಸಿದರೋ ಹಾಗೆ ಹಾಗೆಯೇ ನಾನು ಆ ಧರ್ಮವನ್ನು ಸಾಕ್ಷಾತ್ಕರಿಸಿಕೊಂಡೆ ಮತ್ತು ಆ ಧರ್ಮದಲ್ಲಿನ ಧರ್ಮ ವಿಷಯಗಳ ಗುರಿಯನ್ನು ತಲುಪಿದೆ. ಗುರುವಿನಲ್ಲಿ ಈ ನಂಬಿಕೆ ಇಟ್ಟೆ- ‘ಭಗವಾನರು ಸಮ್ಯಕ್ ಸಂಬುದ್ಧರು, ಧರ್ಮವು ಸವಿವರಗಾಗಿ ಪ್ರಕಾಶಿಸಲ್ಪಟ್ಟಿದೆ. ಸಂಘವು ಸುಪ್ರತಿಷ್ಠಿತವಾಗಿದೆ’ ಎಂದು. </p>
    <h2>2. ಆಧಾರದಿಂದ ಸ್ವದರ್ಶನದಿಂದ ಉಂಟಾದ ಶ್ರದ್ಧೆ</h2>
    <p> 10. “ಭಿಕ್ಷುಗಳೇ, ಯಾರಲ್ಲಿಯೇ ಆಗಲಿ, ಈ ರೀತಿಯ ಆಧಾರಸಹಿತವಾದ, ಈ ರೀತಿಯ ಪದಗಳಿಂದ ಕೂಡಿದ, ಈ ರೀತಿಯ ವಾಕ್ಯಗಳಿಂದ ಕೂಡಿದ ತಥಾಗತರಲ್ಲಿನ ಶ್ರದ್ಧೆಯು ಸಕಾರಣವಾಗಿರುತ್ತದೆ, ಆಳವಾಗಿ ಬೇರುಬಿಟ್ಟಿರುತ್ತದೆ, ಬಲದ ನೆಲೆ ಪಡೆದಿರುತ್ತದೆ. ಭಿಕ್ಷುಗಳೇ, ಇದನ್ನು ಆಧಾರದ ಸ್ವದರ್ಶನದಿಂದ ಉಂಟಾದ ಶ್ರದ್ಧೆ ಎಂದು ಹೇಳುತ್ತೇನೆ.194 ಅದನ್ನು ನಾಶಮಾಡಲು ಶ್ರಮಣರಿಂದಾಗಲಿ ಅಥವಾ ಬ್ರಾಹ್ಮಣರಿಂದಾಗಲಿ ಅಥವಾ ದೇವತೆಗಳಿಂದಾಗಿ ಅಥವಾ ಮಾರನಿಂದಾಗಲಿ ಅಥವಾ ಬ್ರಹ್ಮನಿಂದಾಗಲಿ ಅಥವಾ ಲೋಕದಲ್ಲಿ ಯಾರಿಂದಲೇ ಆಗಲಿ ಸಾಧ್ಯವಿಲ್ಲ. ಭಿಕ್ಷುಗಳೇ, ಈ ರೀತಿಯಾಗಿಯೇ ತಥಾಗತರ ಧರ್ಮವು ಚೆನ್ನಾಗಿ ಅಭ್ಯಾಸ ಮಾಡಲ್ಪಡುತ್ತದೆ. ಮತ್ತು ಈ ರೀತಿಯಾಗಿ ತಥಾಗತರು ಧರ್ಮದಲ್ಲಿ ಸನ್ಮಾರ್ಗದ ವಿಶಾರದರಾಗಿದ್ದಾರೆ” ಎಂದು.</p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿ ಪಡೆದ ಆ ಭಿಕ್ಷುಗಳು ಭಗವಾನರ ಮಾತಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ವೀಮಂಸಕ ಸುತ್ತ ಮುಗಿಯಿತು.</h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>