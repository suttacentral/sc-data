<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 27: ಚೂಳಹಪದೋಪಮ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn27' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಉಪಮಾನಗಳ ವರ್ಗ
        </li>
      </ul>
      <h1 class='sutta-title'>27. ಚೂಳಹಪದೋಪಮ ಸುತ್ತ</h1>
    </header>
    <h2>1. ವಚ್ಛಾಯನರ ಆನೆ ಪಾದದ ಉದಾಹರಣೆ
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ.23 ಒಮ್ಮೆ ಭಗವಾನರು ಶ್ರಾವಸ್ತಿಯ ಹತ್ತಿರದ ಜೇತವನದಲ್ಲಿನ ಅನಾಥಪಿಂಡಿಕರ ವಿಹಾರದಲ್ಲಿ ತಂಗಿದ್ದರು. ಆಗ ಆ ಸಮಯದಲ್ಲಿ ಬ್ರಾಹ್ಮಣ ಜಾಣುಸ್ಸೊಣಿ ಇಡಿಯಾಗಿ ಬಿಳಿಯಾಗಿ ಹೊಳೆಯುವಂತಹ ಹೆಣ್ಣು ಕುದುರೆ ಹೂಡಿದ ರಥವನ್ನು ಏರಿ ಬೆಳಗಿನ ಸಮಯದಲ್ಲಿ ಶ್ರಾವಸ್ತಿಯನ್ನು ಬಿಟ್ಟು ಹೊರಡುತ್ತಿದ್ದನು. ಜಾಣುಸ್ಸೊಣಿ ಬ್ರಾಹ್ಮಣನು ದೂರದಲ್ಲಿ ಬರುತ್ತಿರುವ ಪರಿವ್ರಾಜಕ ಪಿಲೋತಿಕನನ್ನು ಕಂಡನು. ಕಂಡನಂತರದಲ್ಲಿ ಪರಿವ್ರಾಜಕ ಪಿಲೋತಿಕನಿಗೆ ಹೀಗೆ ಹೇಳಿದನು- “ಈಗ ನಡುಹಗಲಿನಲ್ಲಿ ಪೂಜ್ಯ ವಚ್ಛಾಯನರು ಯಾವ ಕಡೆಯಿಂದ ಬರುತ್ತಿದ್ದೀರಿ” ಎಂದು.24
    </p>
    <p> “ಪೂಜ್ಯರೇ, ನಾನು ಶ್ರಮಣ ಗೌತಮರ ಬಳಿಯಿಂದ ಈಗ ಹಿಂದಿರುಗುತ್ತಿದ್ದೇನೆ” ಎಂದು.
    </p>
    <p> “ಪೂಜ್ಯ ವಚ್ಛಾಯನರೇ, ಈ ಶ್ರಮಣ ಗೌತಮರ ಜ್ಞಾನದರ್ಶನವನ್ನು ನೀವು ಹೇಗಿದೆ ಎಂದು ತಿಳಿಯುತ್ತೀರಿ? ಪ್ರಾಜ್ಞನೆಂದು ತಿಳಿಯುತ್ತೀರೇನು?” ಎದು.
    </p>
    <p> “ಆದರೆ ಪೂಜ್ಯರೇ, ಶ್ರಮಣ ಗೌತಮರ ಜ್ಞಾನ ದರ್ಶನವನ್ನು ಹೀಗಿದೆ ಎಂದು ತಿಳಿಯಲು ನಾನು ಯಾರು? ನಿಜಕ್ಕೂ ಅವರಂತೆಯೇ ಇರುವ ಬೇರೊಬ್ಬರು ಮಾತ್ರ ಶ್ರಮಣ ಗೌತಮರ ಜ್ಞಾನ ದರ್ಶನದ ತಿಳುವಳಿಕೆಯನ್ನು ತಿಳಿಯಲು ಸಾಧ್ಯ” ಎಂದು.
    </p>
    <p> “ಪೂಜ್ಯ ವಚ್ಛಾಯನರು ಶ್ರಮಣ ಗೌತಮರನ್ನು ಸಂಶಯಕ್ಕೆಡೆಯಿಲ್ಲದೆ ಪ್ರಶಂಸೆಯ ಮಾತುಗಳಿಂದ ಪ್ರಶಂಸಿಸುತ್ತಿದ್ದೀರಿ” ಎಂದು.
    </p>
    <p> “ಆದರೆ ಪೂಜ್ಯರೇ, ಶ್ರಮಣ ಗೌತಮರನ್ನು ಪ್ರಶಂಸೆ ಮಾಡುವುದಕ್ಕೆ ನಾನು ಯಾರು? ಪ್ರಶಂಸಿತರಿಂದಲೇ ಪ್ರಶಂಸೆ ಪಡೆದಿರುವ ಪೂಜ್ಯ ಗೌತಮರು ದೇವ ಮತ್ತು ಮನುಷ್ಯರಲ್ಲಿಯೂ ಶ್ರೇಷ್ಠರು” ಎಂದು.
    </p>
    <p> “ಆದರೆ ಪೂಜ್ಯ ವಚ್ಛಾಯನರು ಶ್ರಮಣ ಗೌತಮರಲ್ಲಿನ ಯಾವ ಸಂಪನ್ನತೆಯನ್ನು ಕಂಡು ಇಂತಹ ಗೌರವ ವಿಶ್ವಾಸದಿಂದಿದ್ದೀರಿ?” ಎಂದು.
    </p>
    <p> “ಅದು ಹೇಗೆಂದರೆ ಪೂಜ್ಯರೇ, ಆನೆ ಹಿಡಿಯುವ ಚಾಣಾಕ್ಷ ಪಟು ಆನೆಗಳಿರುವ ವನವನ್ನು ಪ್ರವೇಶಿಸುತ್ತಾನೆ. ಆಗ ಅವನು ಆನೆಗಳಿರುವ ವನದಲ್ಲಿ ಉದ್ದವಾಗಿಯೂ ಮತ್ತು ಅಗಲವಾಗಿಯೂ ಇರುವ ಬಹುದೊಡ್ಡದಾದ ಆನೆಯ ಪಾದದ ಗುರುತನ್ನು ಕಾಣುತ್ತಾನೆ. ಅವನು ಈ ರೀತಿಯ ನಿರ್ಧಾರಕ್ಕೆ ಬರಬಹುದು- ‘ನಿಜಕ್ಕೂ ಇದೊಂದು ಬಹುದೊಡ್ಡ ಆನೆ, ಆನೆ ಸಲಗ’ ಎಂದು. ಇದೇರೀತಿಯಲ್ಲಿ ನಾನು ಕೂಡ. ಪೂಜ್ಯರೇ, ಶ್ರಮಣ ಗೌತಮರಲ್ಲಿರುವ ಪಾದಗಳಂತಹ ನಾಲ್ಕು ಹೆಗ್ಗುರುತುಗಳನ್ನು ಕಂಡಾಗ ಈ ರೀತಿಯ ನಿರ್ಧಾರಕ್ಕೆ ಬಂದೆನು- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿರ್ಪೂ ರೀತಿಯಲ್ಲಿ ಉಪದೇಶಿಸಲ್ಪಟ್ಟಿದೆ, ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> 2. “ಆ ನಾಲ್ಕು ಯಾವುದು? ಪೂಜ್ಯರೇ, ಇಲ್ಲಿಯೇ ನಾನು ನೋಡಿದ್ದೇನೆ. ಕೆಲವು ಜಾಣ ಪಂಡಿತರು ವಾದವಿವಾದ ಮಾಡುವುದರಲ್ಲಿ ಚಾಣಾಕ್ಷರು, ಕೂದಲನ್ನು ಸೀಳುವ ತರ್ಕಿಗಳು, ಅವರು ಬೇರೊಬ್ಬರ ನಂಬಿಕೆಯ ದೃಷ್ಟಿಗಳನ್ನು ತಮ್ಮ ಬುದ್ಧಿ ಪಟುತ್ವದಿಂದ ನಾಶ ಮಾಡುತ್ತೇವೆಂದು ತಮ್ಮ ಬಗ್ಗೆಯೇ ಯೋಚಿಸುವ ಅವರು ತಿರುಗುತ್ತಿರುತ್ತಾರೆ. ಅವರು ತಿಳಿಯುತ್ತಾರೆ- ‘ಪೂಜ್ಯರೇ, ನಿಶ್ಚಯವಾಗಿಯೂ ಶ್ರಮಣ ಗೌತಮರು ಈ ಹೆಸರಿನ ಹಳ್ಳಿಯನ್ನು ಅಥವಾ ಪಟ್ಟಣವನ್ನು ಸಂದರ್ಶಿಸಬಹುದು’ ಎಂದು ತಿಳಿದು, ಅವರು ಈ ರೀತಿಯಾಗಿ ಪ್ರಶ್ನೆಗಳನ್ನು ಜೋಡಿಸಿಕೊಳ್ಳುತ್ತಾರೆ- ‘ಪೂಜ್ಯರೇ, ಶ್ರಮಣ ಗೌತಮರನ್ನು ಸಮೀಪಿಸಿದ ನಂತರ ನಾವು ಈ ಪ್ರಶ್ನೆಗಳನ್ನು ಕೇಳೋಣ; ನಾವು ಈ ರೀತಿಯಾಗಿ ಕೇಳಿದಾಗ ಅವರು ಈ ರೀತಿ ಉತ್ತರಿಸುತ್ತಾರೆ, ನಂತರ ಈ ರೀತಿಯಾಗಿ ಕೇಳಿದಾಗ ನಮ್ಮ ವಾದವನ್ನು ಆರೋಪಿಸಿ ಮಂಡಿಸೋಣ; ಮತ್ತೆ ನಾವು ಈ ರೀತಿ ಹೇಳಿದಾಗ ಅವರು ಈ ರೀತಿ ಉತ್ತರಿಸುತ್ತಾರೆ, ನಾವು ಮತ್ತೆ ನಮ್ಮ ಈ ವಾದವನ್ನು ಈ ರೀತಿಯಾಗಿ ಆರೋಪಿಸಿ ಮಂಡಿಸೋಣ’ ಎಂದು. ಅವರು ತಿಳಿದರು- ‘ಪೂಜ್ಯರೇ, ನಿಶ್ಚಯವಾಗಿಯೂ ಶ್ರಮಣ ಗೌತಮರು ಈ ಹೆಸರಿನ ಹಳ್ಳಿಯನ್ನು ಅಥವಾ ಪಟ್ಟಣವನ್ನು ಸಂದರ್ಶಿಸುತ್ತಾರೆ’ ಎಂದು. ಅವರು ಈ ಶ್ರಮಣ ಗೌತಮರು ಎಲ್ಲಿದ್ದರೋ ಅಲ್ಲಿಗೆ ಬಂದರು. ಅವರಿಗೆ ಶ್ರಮಣ ಗೌತಮರು ಧರ್ಮದ ವಿಷಯವಾಗಿ ಸಂದೇಶಿಸಿದರು, ತಿಳಿಹೇಳಿದರು, ಉತ್ತೇಜಿಸಿದರು, ಪ್ರೇರೇಪಿಸಿದರು. ಅವರು ಶ್ರಮಣ ಗೌತಮರಿಂದ ಧರ್ಮದ ವಿಷಯದಲ್ಲಿ ಸಂದೇಶ ಪಡೆದಮೇಲೆ, ತಿಳಿಸಿಕೊಂಡ ಮೇಲೆ, ಉತ್ತೇಜಿತಗೊಂಡಮೇಲೆ, ಪ್ರೇರೇಪಣೆಗೊಂಡ ಮೇಲೆ ಶ್ರಮಣ ಗೌತಮರಿಗೆ ಪ್ರಶ್ನೆ ಕೇಳಲು ಸಾಧ್ಯವಾಗಲಿಲ್ಲ. ಹಾಗಿರುವಾಗ ಮತ್ತೆಲ್ಲಿ ಆರೋಪಿಸುವ ವಾದ ಮಂಡಿಸುತ್ತಾರೆ? ಇದಕ್ಕೆ ವಿರುದ್ಧವಾಗಿ ಶ್ರಮಣ ಗೌತಮರ ಶಿಷ್ಯರಾಗಿ ಪರಿವರ್ತನೆಗೊಂಡರು. ಇದೇ ಪೂಜ್ಯರೇ, ಶ್ರಮಣ ಗೌತಮರ ಮೊದಲನೆಯ (ಆನೆ) ಪಾದದಂತಿರುವ ಹೆಗ್ಗುರುತು. ಇದನ್ನು ಕಂಡು ಈ ರೀತಿಯ ನಿರ್ಧಾರಕ್ಕೆ ಬಂದೆನು- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣ ರೀತಿಯಲ್ಲಿ ಉಪದೇಶಿಸಲ್ಪಟ್ಟಿದೆ. ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> 3. “ಅಲ್ಲದೇ ಮತ್ತೆ ಪೂಜ್ಯರೇ, ಇಲ್ಲಿಯೇ ನಾನು ನೋಡಿದ್ದೇನೆ; ಕೆಲವು ಪಂಡಿತರಾದ (2) ಬ್ರಾಹ್ಮಣರು... ಪುನರುಚ್ಚರಿಸಿ... (3) ಪಂಡಿತರಾದ ಗೃಹಸ್ಥರು...ಪುನರುಚ್ಚರಿಸಿ... (4) ಪಂಡಿತರಾದ ಶ್ರಮಣರು ವಾದ ವಿವಾದ ಮಾಡುವುದರಲ್ಲಿ ನಿಪುಣರು. ಕೂದಲನ್ನು ಸೀಳುವ ತರ್ಕಿಗಳು, ಅವರು ಬೇರೊಬ್ಬರ ನಂಬಿಕೆಯ ದೃಷ್ಟಿಗಳನ್ನು ತಮ್ಮ ಬುದ್ಧಿಪಟುತ್ವದಿಂದ ನಾಶ ಮಾಡುತ್ತೇವೆಂದು ತಮ್ಮ ಬಗ್ಗೆಯೇ ಯೋಚಿಸುವ ಇವರು ತಿರುಗುತ್ತಿರುತ್ತಾರೆ. ಅವರು ಹೀಗೆ ಕೇಳಿಸಿಕೊಂಡರು- ‘ಪೂಜ್ಯರೇ, ನಿಶ್ಚಯವಾಗಿಯೂ ಶ್ರಮಣ ಗೌತಮರು ಈ ಹೆಸರಿನ ಹಳ್ಳಿಯನ್ನು ಅಥವಾ ಪಟ್ಟಣವನ್ನು ಸಂದರ್ಶಿಸುತ್ತಾರೆ’ ಎಂದು. ಅವರು ಈ ರೀತಿಯಾಗಿ ಪ್ರಶ್ನೆಗಳನ್ನು ಜೋಡಿಸಿಕೊಳ್ಳುತ್ತಾರೆ..... ಶ್ರಮಣ ಗೌತಮರಿಗೆ ಪ್ರಶ್ನೆ ಕೇಳಲು ಸಾಧ್ಯವಾಗಲಿಲ್ಲ, ಹಾಗಿರುವಾಗ ಮತ್ತೆಲ್ಲಿ ಆರೋಪಿಸುವ ವಾದ ಮಂಡಿಸುತ್ತಾರೆ? ಇದಕ್ಕೆ ವಿರುದ್ಧವಾಗಿ ಅವರುಗಳು ಮನೆ ಬಿಟ್ಟು ಮನೆ ಇಲ್ಲದವರಾಗಿ ಶ್ರಮಣ ಗೌತಮರಲ್ಲಿ ಶಿಷ್ಯವೃತ್ತಿ ಮಾಡುವುದಕ್ಕೆ ಅವಕಾಶವನ್ನು ಯಾಚಿಸಿದರು. ಅವರುಗಳನ್ನು ಶ್ರಮಣ ಗೌತಮರು ಶ್ರಮಣರನ್ನಾಗಿಸಿದರು. ಅವರುಗಳು ಆ ರೀತಿಯಲ್ಲಿ ಪರಿವ್ರಾಜಕ ಶಿಷ್ಯರಾದ ಮೇಲೆ ಏಕಾಂತವಾಸಿಗಳಾಗಿ ಎಚ್ಚರಿಕೆ ಉಳ್ಳವರಾಗಿ ನಿಷ್ಠೆ ಉಳ್ಳವರಾಗಿ ಅಚಲ ಶ್ರದ್ಧೆ ಉಳ್ಳವರಾಗಿ ಜೀವಿಸಿದ್ದೇ ಆದರೆ ಯಾವ ಕಾರಣಕ್ಕಾಗಿ ಕುಟುಂಬದಲ್ಲಿನ ಯುವಜನ ಮನೆ ತೊರೆದು ಮನೆ ಇಲ್ಲದವರಾಗಿ ಅಲೆದಾಡುತ್ತಾರೋ ಅದಕ್ಕೆ ಉತ್ತರವಾಗಿ..... ಬ್ರಹ್ಮಚರಿಯ ಪರಿಪಾಲನೆಯಿಂದ ಪರಮಗುರಿಯನ್ನು ಸಾಧಿಸಿ, ಅದರಲ್ಲಿಯೇ ಉಳಿದು ಜೀವಿಸುತ್ತಾರೆ. ಅವರುಗಳು ಹೀಗೆ ನುಡಿದರು- ‘ಪೂಜ್ಯರೇ, ನಿಜಕ್ಕೂ ನಾವು ನಾಶ ಹೊಂದಿದಂತಾಗಿತ್ತು; ನಿಜಕ್ಕೂ ಕೂಡ ವಿನಾಶ ಹೊಂದಿದ ರೀತಿಯಂತಾಗಿತ್ತು; ಹಿಂದೆ ನಾವು ನಿಜಕ್ಕೂ ಶ್ರಮಣರಾಗಿರದಿದ್ದರೂ ಶ್ರಮಣರೆಂದು ಹೇಳಿಕೊಳ್ಳುತ್ತಿದ್ದೆವು. ನಿಜಕ್ಕೂ ಬ್ರಾಹ್ಮಣರಾಗಿಲ್ಲದಿದ್ದರೂ ಬ್ರಾಹ್ಮಣರೆಂದು ಹೇಳಿಕೊಳ್ಳುತ್ತಿದ್ದೆವು. ಪರಿಪೂರ್ಣರಾಗಿಲ್ಲದಿದ್ದರೂ (ಅರ್ಹಂತ) ಪರಿಪೂರ್ಣರೆಂದು (ಅಹಂತರೆಂದು) ಹೇಳಿಕೊಳ್ಳುತ್ತಿದ್ದೆವು. ಈಗ ಮಾತ್ರವೇ ನಾವು ನಿಜಕ್ಕೂ ಶ್ರಮಣರು, ಈಗ ಮಾತ್ರವೇ ನಾವು ನಿಜಕ್ಕೂ ಪರಿಪೂರ್ಣರು (ಅಹಂತರು)’ ಎಂದು. ಪೂಜ್ಯರೇ, ನಿಶ್ಚಯವಾಗಿಯೂ ಕೂಡ ನಾನು ಶ್ರಮಣ ಗೌತಮರ ಈ ನಾಲ್ಕನೆಯ ಪಾದದಂತಿರುವ ಹೆಗ್ಗುರುತನ್ನು ಕಂಡು ಈ ರೀತಿಯ ನಿರ್ಧಾರಕ್ಕೆ ಬಂದೆನು- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣ ರೀತಿಯಲ್ಲಿ ಉಪದೇಶಿಸಲ್ಪಟ್ಟಿದೆ, ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು. </p>
    <p> </p>
    <p> 4. ಹೀಗೆ ಹೇಳಿದನಂತರ ಬ್ರಾಹ್ಮಣ ಜಾಣುಸ್ಸೊಣಿ ಇಡಿಯಾಗಿ ಬಿಳಿಯಾಗಿ ಹೊಳೆಯುವಂತಿರುವ ಹೆಣ್ಣು ಕುದುರೆಗಳನ್ನು ಹೂಡಿದ ರಥದಿಂದ ಇಳಿದು ಮೇಲು ಹೊದಿಕೆಯನ್ನು ಒಂದು ಭುಜದ ಮೇಲೆ ಹೊದ್ದುಕೊಂಡು ಭಗವಾನರಿಗೆ ಎರಡೂ ಕೈಗಳನ್ನು ಜೋಡಿಸಿ ನಮಸ್ಕರಿಸಿ ಮೂರುಬಾರಿ ಈ ರೀತಿ ಉಚ್ಚರಿಸಿದರು- “ಭಗವಂತರೂ, ಅರಹಂತರೂ, ಸಮ್ಮಾಸಂಬುದ್ಧರೂ ಆದ ಅವರಿಗೆ ನಮಿಸುತ್ತೇನೆ; ಭಗವಂತರೂ, ಅಹರ್ಂತರೂ, ಸಮ್ಮಾಸಂಬುದ್ಧರೂ ಆದ ಅವರಿಗೆ ನಮಿಸುತ್ತೇನೆ; ಭಗವಂತರೂ ಅರ್ಹಂತರೂ ಸಮ್ಮಾಸಂಬುದ್ಧರೂ ಆದ ಅವರಿಗೆ ನಮಿಸುತ್ತೇನೆ; ಬಹುತೇಕವಾಗಿ ನಾವು ಯಾವುದೋ ಒಂದು ಸ್ಥಳದಲ್ಲಿಯೋ ಯಾವುದೋ ಒಂದು ಕಾಲದಲ್ಲಿಯೋ ಪೂಜ್ಯ ಗೌತಮರನ್ನು ಕಾಣುವಂತಹ ಅವಕಾಶ ಒದಗಿಬರಬಹುದು, ಪ್ರಾಯಶಃ ಕೆಲವು ವಿಷಯಗಳನ್ನು ಮಾತನಾಡುವ ಅವಕಾಶ ಸಿಗಬಹುದು” ಎಂದು! ಆನಂತರದಲ್ಲಿ ಜಾಣುಸ್ಸೊಣಿ ಬ್ರಾಹ್ಮಣ ಭಗವಾನರಿದ್ದಲ್ಲಿಗೆ ಬಂದನು. ಸಮೀಪಿಸಿದ ನಂತರ ಭಗವಾನರಿದ್ದಲ್ಲಿಗೆ ಬಂದು ವಂದಿಸಿದ. ವಂದಿಸಿದ ನಂತರ ಕುಶಲದ ಮಾತುಗಳನ್ನಾಗಿ ಗೌರವದಿಂದ ಸ್ವಲ್ಪ ದೂರದಲ್ಲಿ ಕುಳಿತ. ಒಂದೆಡೆ ಕುಳಿತ ಮೇಲೆ ಬ್ರಾಹ್ಮಣ ಜಾಣುಸ್ಸೊಣಿ ಪರಿವ್ರಾಜಕ ಪಿಲೋತಿಕನೊಡನೆ ಇಲ್ಲಿಯವರೆಗೂ ನಡೆಸಿದ ಸಂಭಾಷಣೆಗಳೆಲ್ಲವವನ್ನೂ ಭಗವಾನರ ಮುಂದೆ ಹೇಳಿದನು.</p>
    <p> 5. ಹೀಗೆ ಹೇಳಿದ ಮೇಲೆ ಭಗವಾನರು ಬ್ರಾಹ್ಮಣ ಜಾಣುಸ್ಸೊಣಿಗೆ ಹೀಗೆ ಹೇಳಿದರು- “ಓ ಬ್ರಾಹ್ಮಣ, ಈಗ ನೀಡಿರುವ ಆನೆಯ ಪಾದದ ಉದಾಹರಣೆ ಎಲ್ಲ ವಿವರಣೆಯೊಂದಿಗೆ ಪರಿಪೂರ್ಣವಾಗಿಲ್ಲ. ಬ್ರಾಹ್ಮಣ, ಆದ್ದರಿಂದ ಆನೆ ಪಾದದ ಉದಾಹರಣೆ ಪರಿಪೂರ್ಣವಾಗುವ ಆ ವಿವರಣೆಯನ್ನು ಕೇಳು, ಎಚ್ಚರದ ಮನಸ್ಸಿನಿಂದ ಆಲಿಸು, ಈಗ ನಾನು ಹೇಳುತ್ತೇನೆ’ ಎಂದು. “ಆಗಲಿ ಪೂಜ್ಯರೇ” ಎಂದು ಜಾಣುಸ್ಸೊಣಿ ಬ್ರಾಹ್ಮಣ ಭಗವಾನರಿಗೆ ಉತ್ತರಿಸಿದನು.</p>
    <p> ಭಗವಾನರು ಈ ರೀತಿ ಹೇಳಿದರು- “ಅದು ಹೇಗೆಂದರೆ ಬ್ರಾಹ್ಮಣ, ಆನೆ ಹಿಡಿಯುವ ಪಟು ಆನೆಗಳಿರುವ ವನವನ್ನು ಪ್ರವೇಶಿಸಬಹುದು. ಆಗ ಅವನು ಆನೆ ವನದಲ್ಲಿ ಉದ್ದವಾಗಿಯೂ ಮತ್ತು ಅಗಲವಾಗಿಯೂ, ವಿಶಾಲವಾಗಿಯೂ ಮತ್ತು ನೆಲದಲ್ಲಿ ಹರಡಿರುವಂಥದ್ದು ಆದ ದೊಡ್ಡದಾದ ಆನೆ ಪಾದದ ಗುರುತನ್ನು ಕಾಣಬಹುದು. ಅವನು ಕುಶಲಿಯಾದ ಆನೆ ಹಿಡಿಯುವ ಪಟುವಾಗಿದ್ದರೆ ಕೂಡಲೇ ಈ ರೀತಿಯ ನಿರ್ಧಾರಕ್ಕೆ ಬರುವುದಿಲ್ಲ- ‘ಓಹ್, ನಿಜಕ್ಕೂ ಇದು ಒಂದು ಬಹು ದೊಡ್ಡದಾದ ಆನೆ ಸಲಗ’ ಎಂದು. ಇದಕ್ಕೆ ಕಾರಣವೇನು? ಬ್ರಾಹ್ಮಣ ನಾಗವನದಲ್ಲಿ ಗಿಡವಾಗಿರುವ ದೊಡ್ಡ ಪಾದಗಳನ್ನು ಹೊಂದಿರುವ ಹೆಣ್ಣಾನೆಗಳು ಇರುತ್ತವೆ, ಇದು ಅವುಗಳ ಪಾದದ ಗುರುತು ಇರಬಹುದು’ ಎಂದು.
    </p>
    <p> “ಅವನು ಗುರುತನ್ನು ಹಿಂಬಾಲಿಸುತ್ತಾನೆ, ಹಿಂಬಾಲಿಸಿ ನಡೆದಂತೆ ನಾಗವನದಲ್ಲಿ ಉದ್ದವಾಗಿಯೂ ಮತ್ತು ಅಗಲವಾಗಿಯೂ, ವಿಶಾಲವಾಗಿಯೂ ಮತ್ತು ನೆಲದಲ್ಲಿ ಹರಡಿರುವ, ಅತಿ ಎತ್ತರದ ಪ್ರದೇಶಗಳನ್ನು ಉಜ್ಜಿಕೊಂಡು ಹೋಗಿರುವ ಆನೆಗಳ ಪಾದದ ಗುರುತನ್ನು ಕಾಣುತ್ತಾನೆ. ಅವನು ಕುಶಲಿಯಾದ ಆನೆ ಹಿಡಿಯುವ ಪಟು ಆಗಿದ್ದರೆ ಕೂಡಲೇ ಈ ನಿರ್ಧಾರಕ್ಕೆ ಬರುವುದಿಲ್ಲ- ‘ಓಹ್, ನಿಜಕ್ಕೂ ಇದೊಂದು ಬಹು ದೊಡ್ಡದಾದ ಆನೆ ಸಲಗ’ ಎಂದು. ಇದಕ್ಕೆ ಕಾರಣವೇನು? ಬ್ರಾಹ್ಮಣ, ನಾಗವನದಲ್ಲಿ ಕಾಳಾರಿಕ ಎಂಬಂತಹ ದೊಡ್ಡ ಪಾದಗಳನ್ನು ಹೊಂದಿರುವ ಹೆಣ್ಣಾನೆಗಳು ಇರುತ್ತವೆ. ಇದು ಅವುಗಳ ಪಾದದ ಗುರುತು ಇರಬಹುದು ಎಂದು.
    </p>
    <p> “ಅವನು ಗುರುತನ್ನು ಹಿಂಬಾಲಿಸುತ್ತಾನೆ. ಹಿಂಬಾಲಿಸಿ ನಡೆದಂತೆ ನಾಗವನದಲ್ಲಿ ಉದ್ದವಾಗಿಯೂ ಮತ್ತು ಅಗಲವಾಗಿಯೂ, ವಿಶಾಲವಾಗಿಯೂ ಮತ್ತು ನೆಲದಲ್ಲಿ ಹರಡಿರುವ, ಅತಿ ಎತ್ತರದ ವಸ್ತುಗಳನ್ನು ದಂತಗಳಿಂದ ನಾಶ ಮಾಡಿರುವುದನ್ನು ಕಾಣುತ್ತಾನೆ. ಅವನು ಕುಶಲಿಯಾದ ಆನೆ ಹಿಡಿಯುವ ಪಟು ಆಗಿದ್ದರೆ ಕೂಡಲೇ ಈ ರೀತಿಯ ನಿರ್ಧಾರಕ್ಕೆ ಬರುವುದಿಲ್ಲ- ‘ಓಹ್, ನಿಜಕ್ಕೂ ಇದೊಂದು ಬಹುದೊಡ್ಡದಾದ ಆನೆ ಸಲಗ’ ಎಂದು. ಇದಕ್ಕೆ ಕಾರಣವೇನು? ಬ್ರಾಹ್ಮಣ, ನಾಗವನದಲ್ಲಿ ಮುಂದೆ ಚಾಚಿದ ಕೋರೆ ಹಲ್ಲುಗಳನ್ನುಳ್ಳ ದೊಡ್ಡ ಪಾದಗಳನ್ನು ಹೊಂದಿರುವ ಹೆಣ್ಣಾನೆಗಳು ಇರುತ್ತವೆ, ಇದು ಅವುಗಳ ಪಾದಗಳ ಗುರುತು ಇರಬಹುದು ಎಂದು.
    </p>
    <p> “ಅವನು ಗುರುತನ್ನು ಹಿಂಬಾಲಿಸುತ್ತಾನೆ, ಹಿಂಬಾಲಿಸಿ ನಡೆದಂತೆ ನಾಗವನದಲ್ಲಿ ಉದ್ದವಾಗಿಯೂ ಮತ್ತು ಅಗಲವಾಗಿಯೂ, ವಿಶಾಲವಾಗಿಯೂ ಮತ್ತು ನೆಲದಲ್ಲಿ ಹರಡಿರುವ ಅತಿ ಎತ್ತರದ ಪ್ರದೇಶಗಳನ್ನು ಉಜ್ಜಿಕೊಂಡು ಹೋಗಿರುವುದು ಮತ್ತು ಅತಿ ಎತ್ತರದ ವಸ್ತುಗಳನ್ನು ದಂತದಿಂದ ನಾಶ ಮಾಡಿರುವುದನ್ನು ಮತ್ತು ಎತ್ತರದ ರೆಂಬೆ ಕೊಂಬೆಗಳನ್ನು ಮುರಿದಿರುವುದನ್ನು ಕಾಣುತ್ತಾನೆ. ಅಲ್ಲಿ ಅವನು ಮರದ ಬುಡದಲ್ಲಿ ಅಥವಾ ವಿಶಾಲವಾದ ಸ್ಥಳದಲ್ಲಿ ನಡೆದಾಡುತ್ತಿರುವ ಅಥವಾ ನಿಂತಿರುವ ಅಥವಾ ಕುಳಿತಿರುವ ಅಥವಾ ಮಲಗಿರುವ ಆನೆ ಸಲಗವನ್ನು ನೋಡುತ್ತಾನೆ. ಅವನು ಈ ರೀತಿಯ ನಿರ್ಧಾರಕ್ಕೆ ಬರುತ್ತಾನೆ- ‘ಇದು ಆ ದೊಡ್ಡ ಆನೆ ಸಲಗ’ ಎಂದು.
    </p>
    <p> 6. “ಇದೇ ರೀತಿಯಲ್ಲಿ, ಬ್ರಾಹ್ಮಣ ತಥಾಗತರು ಲೋಕದಲ್ಲಿ ಉದಯಿಸುತ್ತಾರೆ. ಅವರು ಅರಹಂತರು, ಸಮ್ಯಕ್ ಸಂಬುದ್ಧರು, ವಿದ್ಯಾಚರಣಸಂಪನ್ನರು, ಸುಗತರು, ಲೋಕಜ್ಞರು, ವ್ಯಕ್ತಿಗಳನ್ನು ಪಳಗಿಸುವ ಅಸಮಾನ ಸಾರಥಿ (ಮಾರ್ಗದರ್ಶಿ), ದೇವತೆ ಹಾಗೂ ಮಾನವರ ಶ್ರೇಷ್ಠ ಗುರುಗಳು, ಬುದ್ಧರು (ಬೋಧಿ ಪಡೆದವರು) ಮತ್ತು ಅವರು ಭಗವಾನರು. ಅವರು ಈ ಲೋಕವನ್ನು ದೇವರುಗಳಿಂದ ಕೂಡಿದ ಮಾರನಿಂದ ಕೂಡಿದ ಬ್ರಹ್ಮನಿಂದ ಕೂಡಿದ ಶ್ರಮಣ ಬ್ರಾಹ್ಮಣ ಪ್ರಜೆಗಳಿಂದ ಕೂಡಿದ ರಾಜ ಮನುಷ್ಯರುಗಳಿಂದ ಕೂಡಿದ, ಇವೆಲ್ಲವನ್ನೂ ತಾವೇ ಸ್ವತಃ ಜ್ಞಾನದಿಂದ ಅರಿತಿರುವುದನ್ನು ತಿಳಿಸಿ ಹೇಳುತ್ತಾರೆ. ಅವರು ಪದ ಮತ್ತು ಅರ್ಥಗಳೆರಡರಲ್ಲೂ, ಆರಂಭದಲ್ಲಿ ಕಲ್ಯಾಣದಾಯಕವಾದ ಮಧ್ಯದಲ್ಲಿ ಕಲ್ಯಾಣದಾಯಕವಾದ, ಕೊನೆಯಲ್ಲಿ ಕಲ್ಯಾಣದಾಯಕವಾದಂತಹ ಧರ್ಮವನ್ನು ತಿಳಿಸುತ್ತಾರೆ; ಪರಮ ಪರಿಪೂರ್ಣವಾದ ಪರಿಶುದ್ಧವಾದ ಬ್ರಹ್ಮಚರಿಯ ಜೀವನವನ್ನು ತಿಳಿಸುತ್ತಾರೆ. ಗೃಹಸ್ಥರು ಅಥವಾ ಗೃಹಸ್ಥನ ಮಗನು ಅಥವಾ ಬೇರೆ ಕುಟುಂಬದಲ್ಲಿ ಹುಟ್ಟಿದವನು ಆ ಧರ್ಮವನ್ನು ಕೇಳುತ್ತಾನೆ. ಆ ಧರ್ಮವನ್ನು ಕೇಳಿದ ನಂತರ ಅವರಿಗೆ ತಥಾಗತರಲ್ಲಿ ಶ್ರದ್ಧೆ ಉಂಟಾಗುತ್ತದೆ. ಅವರು ಆ ರೀತಿಯ ಶ್ರದ್ಧಾವಂತರಾದ ಮೇಲೆ ಈ ರೀತಿಯಾಗಿ ಚಿಂತನೆ ನಡೆಸುತ್ತಾರೆ- ‘ಗೃಹಸ್ಥ ಜೀವನ ಬಂಧನವುಳ್ಳದ್ದು, ಕಲ್ಮಶವುಳ್ಳದ್ದು, ಪರಿವ್ರಾಜಕತೆ ಬಿಡುಗಡೆವುಳ್ಳದ್ದು. ಅದು ಗೃಹಸ್ಥ ಜೀವಿಗೆ ಕಷ್ಟಸಾಧ್ಯವು, ಹೊಳೆವ ಶಂಖಿನಂತೆ ಸಮಗ್ರವಾಗಿ ಪರಿಪೂರ್ಣವಾದ, ಸಮಗ್ರವಾಗಿ ಪರಿಶುದ್ಧವಾದ ಬ್ರಹ್ಮಚರಿಯದಲ್ಲಿ ಜೀವಿಸುವುದು. ಒಂದುವೇಳೆ ನಾನು ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯ ವಸ್ತ್ರಗಳನ್ನು ಹೊದ್ದುಕೊಂಡು ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾದರೆ’ ಎಂದು. ಕೆಲವು ಕಾಲದ ನಂತರ ಅಲ್ಪವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು (ಅಗಾಧವಾಗಿದ್ದರೂ ತನ್ನ ಎಲ್ಲ ಸಂಪತ್ತನ್ನೂ ತೊರೆದು) ಅಲ್ಪವಾಗಿದ್ದರೂ ತನ್ನ ಬಂಧು ಬಾಂಧವರನ್ನು ತೊರೆದು, ಅಗಾಧವಾಗಿದ್ದರು ತನ್ನ ಬಂಧು ಬಾಂಧವರನ್ನು ತೊರೆದು, ತಲೆಗೂದಲು ಮತ್ತು ಗಡ್ಡವನ್ನು ತೆಗೆಸಿಕೊಂಡು ಕಾಷಾಯ ವಸ್ತ್ರ ಹೊದ್ದುಕೊಂಡು ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ.</p>
    <p> 7. “ಅವನು ಈ ರೀತಿಯಾಗಿ ಶ್ರಮಣನಾಗಿ ಭಿಕ್ಷು ಶಿಕ್ಷಣ ಪಡೆದು ಅವರಂತೆಯೇ ಜೀವಿಸುವವನಾಗಿ ಪ್ರಾಣಿಹತ್ಯೆ ಮಾಡುವುದನ್ನು ತೊರೆದು ಪ್ರಾಣಿಹತ್ಯೆಯಿಂದ ವಿರತನಾಗುತ್ತಾನೆ. ದಂಡವನ್ನು ತೆಗೆದಿಟ್ಟವನಾಗಿ ಆಯುಧವನ್ನು ತೆಗೆದಿಟ್ಟವನಾಗಿ ಪಾಪಭೀರುವಾಗಿ ದಯಾವಂತನಾಗಿ ಎಲ್ಲ ಪ್ರಾಣಿ ಜೀವಿಗಳ ಹಿತಕ್ಕೆ ಅನುಕಂಪವುಳ್ಳವನಾಗಿ ಜೀವಿಸುತ್ತಾನೆ. ತನ್ನದ್ದಲ್ಲದನ್ನು ತೆಗೆದುಕೊಳ್ಳುವುದನ್ನು ತೊರೆದವನಾಗಿ, ತನ್ನದ್ದಲ್ಲದ್ದನ್ನು ತೆಗೆದುಕೊಳ್ಳುವುದರಿಂದ ವಿರತನಾಗುತ್ತಾನೆ. ಕೊಟ್ಟಿದ್ದನ್ನು ಮಾತ್ರ ತೆಗೆದುಕೊಳ್ಳುವವನಾಗುತ್ತಾನೆ, ಕೊಟ್ಟಿದ್ದನ್ನು ಮಾತ್ರ ಕಾಯ್ದುಕೊಳ್ಳುವವನಾಗುತ್ತಾನೆ, ತನಗೆ ತಾನು ಪರಿಶುದ್ಧ ಜೀವಿಯಾಗಿ ಜೀವಿಸುತ್ತಾನೆ. ಅಬ್ರಹ್ಮಚರಿಯವನ್ನು ತೊರೆದು ಬ್ರಹ್ಮಚಾರಿ ಆಗುತ್ತಾನೆ. ವ್ಯಭಿಚಾರದ ಕಾಮಸಂಬಂಧಿ ಕ್ರಿಯೆಯಿಂದ ವಿರತನಾಗುತ್ತಾನೆ.
    </p>
    <p> ಸತ್ಯವಾದಿ ಸತ್ಯಸಂಧ ನಂಬಿಕಸ್ಥ ವಿಶ್ವಾಸಿಯಾಗುತ್ತಾನೆ. ಲೋಕದಲ್ಲಿ ಮೋಸಗಾರನಾಗುವುದಿಲ್ಲ. ಚಾಡಿಮಾತನ್ನು ತೊರೆದು ಚಾಡಿಯ ಮಾತುಗಳನ್ನು ಹೇಳುವುದರಿಂದ ವಿರತನಾಗುತ್ತಾನೆ.
    </p>
    <p> ಇಲ್ಲಿ ಕೇಳಿಕೊಂಡು ಬೇರೆಡೆಯಲ್ಲಿ ಇವುಗಳಿಂದ ಭೇದವುಂಟುಮಾಡುವವನಲ್ಲ ಅಥವಾ ಬೇರೊಂದೆಡೆಯಲ್ಲಿ ಕೇಳಿಕೊಂಡು ಅವುಗಳಿಂದ ಇಲ್ಲಿ ಭೇದವನ್ನುಂಟುಮಾಡುವವನಲ್ಲ. ಈ ರೀತಿಯಾಗಿ ಭೇದವಿರುವಲ್ಲಿ ಏಕತೆವುಂಟುಮಾಡುವವನು. ಸ್ನೇಹಿತರೆಲ್ಲರನ್ನೂ ಒಂದುಗೂಡಿಸುವಂತಹ ಐಕ್ಯಮತ್ಯದಿಂದ ಸುಖಪಡುವ ಐಕ್ಯಮತ್ಯದಿಂದ ಸಂತೋಷಪಡುವ, ಐಕ್ಯಮತ್ಯದಿಂದ ಸುಖಪಡುವ ಐಕ್ಯಮತ್ಯದಿಂದ ಸಂತೋಷಪಡುವ, ಐಕ್ಯಮತ್ಯದಿಂದ ಆನಂದಪಡುವ ಐಕ್ಯಮತ್ಯತೆಯನ್ನುಂಟುಮಾಡುವ ಮಾತುಗಳನ್ನು ಆಡುವವನಾಗುತ್ತಾನೆ. ಕಟುನುಡಿಯನ್ನು ತೊರೆದು ಕಟುವಾದ ಮಾತುಗಳನ್ನು ಆಡುವುದರಿಂದ ವಿರತನಾಗುತ್ತಾನೆ. ಅವು ಎಂತಹ ಮಾತುಗಳು ಎಂದರೆ ಮಧುರವಾಗಿರುವಂಥವು, ಕಿವಿಗಳಿಗೆ ಹಿತವಾಗಿರುವಂತವು, ಪ್ರೇಮದಿಂದ ಕೂಡಿರುವಂತಹವು. ಹೃದಯಂಗಮವಾಗಿರುವಂತವು, ಪ್ರೇಮದಿಂದ ಕೂಡಿರುವಂತಹವು. ಹೃದಯಂಗಮವಾಗಿರುವಂತಹವು, ಸಭ್ಯವಾಗಿರುವಂತಹವು, ಬಹುಜನರಿಗೆ ಒಪ್ಪಿಗೆಯಾಗುವಂತಹವು. ಅಂತಹ ಮಾತುಗಳನ್ನು ಮಾತನಾಡುವವನಾಗುತ್ತಾನೆ.
    </p>
    <p> ಹರಟೆ ಹೊಡೆಯುವುದನ್ನು ತೊರೆದು ಹರಟೆ ಹೊಡೆಯುವುದರಿಂದ ವಿರತನಾಗುತ್ತಾನೆ. ಸರಿಯಾದ ಕಾಲದಲ್ಲಿ ಮಾತನಾಡುತ್ತಾನೆ, ಯಥಾರ್ಥವನ್ನು ಮಾತನಾಡುತ್ತಾನೆ, ಅರ್ಥವುಳ್ಳದ್ದನ್ನು ಮಾತನಾಡುತ್ತಾನೆ, ಧರ್ಮವನ್ನು ಮಾತನಾಡು ತ್ತಾನೆ, ಶಿಸ್ತಿನ (ವಿನಯದ) ಬಗ್ಗೆ ಮಾತನಾಡುತ್ತಾನೆ, ಸಂಗ್ರಹಿಸಲು ಯೋಗ್ಯವಾದ ಮಾತುಗಳನ್ನಾಡುತ್ತಾನೆ, ಸಕಾಲದಲ್ಲಿ ಸೋದಾಹಾರಣೆಯಾಗಿರುವ, ಗುರಿ ಸಾಧಿಸುವ, ಅರ್ಥದಿಂದ ಕೂಡಿದ ವಿವೇಚನೆಯ ಮಾತುಗಳನ್ನು ಆಡುತ್ತಾನೆ.
    </p>
    <p> 8. “ಅವನು ಬೀಜ ಜೀವವನ್ನಾಗಲಿ, ಸಸ್ಯಜೀವವನ್ನಾಗಲಿ ಹಾಳು ಮಾಡುವುದರಿಂದ ವಿರತನಾಗುತ್ತಾನೆ. ಒಂದೇ ಹೊತ್ತು ಆಹಾರ ಸೇವಿಸುವವನಾಗುತ್ತಾನೆ, ರಾತ್ರಿ ಕಾಲದಲ್ಲಾಗಲಿ, ಅಕಾಲದಲ್ಲಾಗಲಿ ಆಹಾರ ಸೇವಿಸುವುದರಿಂದ ವಿರತನಾಗುತ್ತಾನೆ.25 ನೃತ್ಯ-ಗೀತೆ-ವಾದನ-ಮೋಜಿನ ಕುಣಿತ ಪ್ರದರ್ಶನಗಳನ್ನು ನೋಡುವುದರಿಂದ ವಿರತನಾಗುತ್ತಾನೆ, ಮಾಲಾ-ಗಂಧ-ಲೇಪನೆ-ಸೌಂದರ್ಯ ಸಾಧನೆ ಮತ್ತು ಅಲಂಕಾರಿಕ ವಸ್ತುಗಳನ್ನು ಧರಿಸುವುದರಿಂದ ವಿರತನಾಗುತ್ತಾನೆ. ಎತ್ತರವಾದ ಮತ್ತು ವಿಲಾಸಕರವಾದ ಆಸನಗಳನ್ನು ಉಪಯೋಗಿಸುವುದರಿಂದ ವಿರತನಾಗುತ್ತಾನೆ, ಚಿನ್ನ ಮತ್ತು ಬೆಳ್ಳಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಧಾನ್ಯ ಪದಾರ್ಥಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ದಾಸ ದಾಸಿಯರನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಮೇಕೆ ಮತ್ತು ಕುರಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಕೋಳಿಗಳನ್ನು ಮತ್ತು ಹಂದಿಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಆನೆಗಳು, ಹಸುಗಳು, ಕುದುರೆಗಳು ಮತ್ತು ಹೆಣ್ಣು ಕುದುರೆಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಹೊಲ ಮತ್ತು ಜಾಗಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ಹೊಲ ಮತ್ತು ಜಾಗಗಳನ್ನು ಪಡೆಯುವುದರಿಂದ ವಿರತನಾಗುತ್ತಾನೆ, ರಾಯಭಾರಿಯಾಗುವ ಮತ್ತು ಅಂತಹ ಸ್ಥಿತಿಯ ಉಪಯೋಗ ಮಾಡಿಕೊಳ್ಳುವುದರಿಂದ ವಿರತನಾಗುತ್ತಾನೆ, ಕೊಳ್ಳುವುದರಿಂದ ಮತ್ತು ಮಾರಾಟ ಮಾಡುವುದರಿಂದ ವಿರತನಾಗುತ್ತಾನೆ, ತೂಕಗಳ್ಳತನದಿಂದ, ಮಿಶ್ರಲೋಹಗಳ್ಳತನದಿಂದ, ಅಳತೆಗಳ್ಳತನದಿಂದ ವಿರತನಾಗುತ್ತಾನೆ. ಲಂಚಗುಳಿತನ, ವಂಚಕತನ ಮತ್ತು ಮೋಸ ಮಾಡುವುದರಿಂದ ವಿರತನಾಗುತ್ತಾನೆ, ಕೈಕಾಲು ಕತ್ತರಿಸುವಿಕೆಯಿಂದ, ಕೊಲೆ ಮಾಡುವುದರಿಂದ, ಕಟ್ಟಿಹಾಕುವುದರಿಂದ, ದರೋಡೆ ಮಾಡುವುದರಿಂದ ವಿರತನಾಗುತ್ತಾನೆ.
    </p>
    <p> 9. “ಅವನು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಿಕೊಳ್ಳಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿಹೊಂದುತ್ತಾನೆ. ಅವನು ಎಲ್ಲಿ ಹೋಗುತ್ತಾನೋ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ. ಹೇಗೆಂದರೆ ಯಾವರೀತಿಯಲ್ಲಿ ಪಕ್ಷಿಯು ತಾನು ಹಾರಾಡುವಾಗೆಲ್ಲ ತನ್ನ ರೆಕ್ಕೆಗಳೊಂದಿಗೆ ಹಾರಾಡುತ್ತದೊ ಅದೇರೀತಿಯಲ್ಲಿ ಭಿಕ್ಷು ಶರೀರವನ್ನು ಕಾಪಾಡಿಕೊಳ್ಳುವುದಕ್ಕೋಸ್ಕರ ಕಾಷಾಯ ವಸ್ತ್ರಗಳನ್ನು ಹೊಂದಿದವನಾಗಿ, ಹಸಿವನ್ನು ಹೋಗಲಾಡಿಸಲು ಭಿಕ್ಷಾಪಾತ್ರೆ ಹೊಂದಿದವನಾಗಿ ಅವುಗಳಲ್ಲೇ ತೃಪ್ತಿ ಹೊಂದಿದವನಾಗುತ್ತಾನೆ. ಅವನು ಎಲ್ಲ ಹೋಗುತ್ತಾನೊ ಅಲ್ಲೆಲ್ಲ ಇವುಗಳೊಂದಿಗೆ ಹೋಗುತ್ತಾನೆ. ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.
    </p>
    <p> 10. “ಅವನು ಕಣ್ಣಿನಿಂದ ಕಂಡ ಯಾವುದೇ ಆಕಾರ ರೂಪದ ಸಾಮಾನ್ಯ ಸಂಕೇತಕ್ಕೂ ಆಕರ್ಷಿತನಾಗುವುದಿಲ್ಲ. ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ. ಈ ನೋಡುವ ಕಣ್ಣು ಅವಯವವನ್ನು ಹತೋಟಿಯಲ್ಲಿಡದೆ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆಗೆ ಒಳಗಾಗಿ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಿಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನ್ನು ಹತೋಟಿಯಲ್ಲಿಟ್ಟುಕೊಂಡೇ ನಡೆದಾಡುತ್ತಾನೆ. ಕಣ್ಣು ಎಂಬ ಅವಯವವನ್ನು ಆರಕ್ಷಿಸುತ್ತಾನೆ, ಕಣ್ಣಿನ ಅವಯವದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ.26 ಕಿವಿಯಿಂದ ಕೇಳಿದ ಯಾವುದೇ ಶಬ್ದ... ಮೂಗಿನಿಂದ ಗ್ರಹಿಸಿದ ಯಾವುದೇ ವಾಸನೆ... ನಾಲಿಗೆಯಿಂದ ಗಳಿಸಿದ ಯಾವುದೇ ರಸ... ಶರೀರದಿಂದ ಗ್ರಹಿಸಿದ ಯಾವುದೇ ಸ್ಪರ್ಶ... ಪುನರುಚ್ಚರಿಸಿ... ಮನಸ್ಸಿನಲ್ಲಿನ ಯಾವುದೇ ಸ್ಥಿತಿಯನ್ನು ಅರಿತುಕೊಂಡು ಯಾವುದೇ ಸಾಮಾನ್ಯ ಸ್ಥಿತಿಗೆ ಆಕರ್ಷಿತನಾಗುವುದಿಲ್ಲ. ಅದರ ವಿವರ ವಿಶೇಷಕ್ಕೂ ಆಕರ್ಷಿತನಾಗುವುದಿಲ್ಲ. ಈ ಅರಿಯದ ಮನ ಇಂದ್ರಿಯವನ್ನು ಹತೋಟಿಯಲ್ಲಿಡದೇ ಅದರಂತೆ ಜೀವಿಸಿದರೆ ದುರಾಶೆ ಮತ್ತು ಖಿನ್ನತೆಗೆ ಒಳಗಾಗಿ ಪಾಪಕಾರಣವಾದ ಅಕುಶಲ ಮಾನಸಿಕ ಸ್ಥಿತಗಳು ಅಧಿಕಾರ ನಡೆಸಬಹುದು. ಆದ್ದರಿಂದ ಅವನ್ನು ಹತೋಟಿಯಲ್ಲಿಟ್ಟುಕೊಂಡೇ ನಡೆದಾಡುತ್ತಾನೆ. ಮನ ಇಂದ್ರಿಯವನ್ನು ಆರಕ್ಷಿಸುತ್ತಾನೆ, ಮನ ಇಂದ್ರಿಯದ ಮೇಲೆ ಹತೋಟಿಯನ್ನು ಪಡೆದುಕೊಳ್ಳುತ್ತಾನೆ. ಅವನು ಈ ರೀತಿ ಆರ್ಯರ ಶೀಲ ಆಚರಣೆ ಸಂಪನ್ನನಾಗಿ ಅದರಿಂದಾಗಿ ಉಂಟಾಗುವ ಕಳಂಕರಹಿತ ಸುಖವನ್ನು ಅನುಭವಿಸುತ್ತಾನೆ.</p>
    <p> 11. ಅವನು ಹೋಗುವಾಗಾಗಲಿ ಅಥವಾ ಬರುವಾಗಾಗಲಿ ಪ್ರಜ್ಞಾಧಾರಿತ ಎಚ್ಚರದಿಂದ ವ್ಯವಹರಿಸುತ್ತಾನೆ. ಕೆಳಗೆ ನೋಡುವಾಗಾಗಲಿ ಅಥವಾ ಸುತ್ತೆಲ್ಲ ಕಡೆ ನೋಡುವಾಗಾಗಲಿ ಅವನು ಪ್ರಜ್ಞಾಧಾರಿತ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಮಡಚಿಕೊಳ್ಳುವುದರಲ್ಲಾಗಲಿ ಅಥವಾ ಹರಡುವುದರಲ್ಲಾಗಲಿ ಪ್ರಜ್ಞಾಧಾರಿತ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಮೇಲು ಹೊದಿಕೆಯನ್ನು ಭಿಕ್ಷಾಪಾತ್ರೆಯನ್ನು, ಚೀವರವನ್ನು ತೆಗೆದುಕೊಂಡು ಹೋಗುವಾಗ ಪ್ರಜ್ಞಾಧಾರಿತ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ಅಗಿಯುವಾಗಾಗಲಿ, ಕುಡಿಯುವಾಗಾಗಲಿ, ತಿನ್ನುವಾಗಾಗಲಿ, ರುಚಿ ನೋಡುವಾಗಾಗಲಿ, ಪ್ರಜ್ಞಾಧಾರ ಜಾಗೃತಿಯಿಂದ ವ್ಯವಹರಿಸುತ್ತಾನೆ. ಮಲ-ಮೂತ್ರ ಮಾಡುವಾಗಾಗಲಿ ಪ್ರಜ್ಞಾಧಾರಿತ ಜಾಗೃತಿಯಿಂದ ವ್ಯವಹರಿಸುತ್ತಾನೆ, ನಡೆಯುವಾಗಾಗಲಿ, ನಿಂತಿರುವಾಗಾಗಲಿ, ಕುಳಿತಿರುವಾಗಾಗಲಿ, ನಿದ್ರಿಸುತ್ತಿರುವಾಗಾಗಲಿ, ಎಚ್ಚರವಿರುವಾಗಾಗಲಿ, ಮಾತನಾಡುತ್ತಿರುವಾಗಾಗಲಿ, ಮೌನದಿಂದಿರುವಾಗಾಗಲಿ ಪ್ರಜ್ಞಾಧಾರಿತ ಎಚ್ಚರದಿಂದ ವ್ಯವಹರಿಸುತ್ತಾನೆ.
    </p>
    <p> 12. “ಅವನು ಈ ರೀತಿಯ ಆರ್ಯರ ಶೀಲ ಆಚರಣೆಯ ಸಂಪನ್ನನಾಗಿ ಮತ್ತು ಈ ರೀತಿಯ ಆರ್ಯ ಇಂದ್ರಿಯ ಸಂವರ ಸಂಪನ್ನನಾಗಿ ಮತ್ತು ಈ ರೀತಿಯ ಆರ್ಯರ ಸತಿ (ಎಚ್ಚರಿಕೆ) ಮತ್ತು ಸಮಾಧಿ ಸಂಪನ್ನನಾಗಿ ತಾನು ವಾಸಿಸಲು ಇಂತಹ ಏಕಾಂತದ ಸ್ಥಳವನ್ನು ಆರಿಸಿಕೊಳ್ಳುತ್ತಾನೆ- ಅರಣ್ಯದಲ್ಲಿ, ಮರದ ಕೆಳಗೆ, ಪರ್ವತದಲ್ಲಿ, ಕಣಿವೆಯಲ್ಲಿ, ಗಿರಿ ಗುಹೆಯಲ್ಲಿ, ಸ್ಮಶಾನದಲ್ಲಿ, ವನಪ್ರದೇಶದಲ್ಲಿ, ವಿಶಾಲ ಪ್ರದೇಶದಲ್ಲಿ, ಹುಲ್ಲಿನ ಬಣವೆಯ ಮೇಲೆ. ಅವನು ಭಿಕ್ಷಾಟನೆಯಿಂದ ಹಿಂದಿರುಗಿ ಆಹಾರವನ್ನು ಸೇವಿಸಿದ ಮೇಲೆ ಒಂದರ ಮೇಲೊಂದು ಕಾಲುಗಳನ್ನು ಹಾಕಿಕೊಂಡು ಸುಖಾಸನದಲ್ಲಿ ಕುಳಿತುಕೊಳ್ಳುತ್ತಾನೆ. ಬೆನ್ನನ್ನು ಮತ್ತು ದೇಹವನ್ನು ನೇರವಾಗಿರಿಸಿಕೊಂಡು, ಜಾಗೃತ ಸ್ಥಿತಿ ಸತಿಯನ್ನು ತನ್ನೆದುರಿಗೆ ಸ್ಥಾಪಿಸಿಕೊಳ್ಳುತ್ತಾನೆ. ಅವನು ಲೋಕದ ಮೇಲಿನ ದುರಾಶೆಯನ್ನು ತೊರೆದು, ದುರಾಶೆ ಇಲ್ಲದ ಮನೋಸ್ಥಿತಿವುಳ್ಳವನಾಗುತ್ತಾನೆ. ದುರಾಶೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.27 ಹಗೆತನ ಮತ್ತು ದ್ವೇಷವನ್ನು ತೊರೆದು ಹಗೆತನವಿಲ್ಲದ ಮನೋಸ್ಥಿತಿವುಳ್ಳವನಾಗಿ ಉಳಿಯುತ್ತಾನೆ. ಎಲ್ಲ ಪ್ರಾಣಿ ಜೀವಿಗಳ ಹಿತ ಬಯಸುವವನಾಗಿ ಹಗೆತನ ಮತ್ತು ದ್ವೇಷದ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಆಲಸ್ಯ ಮತ್ತು ಮಂಪರನ್ನು ತೊರೆದು ಆಲಸ್ಯ ಮತ್ತು ಮಂಪರುರಹಿತನಾಗಿ ಉಳಿಯುತ್ತಾನೆ, ಬೆಳಕು ಕಂಡವನಾಗಿ, ಸತಿವುಳ್ಳವನಾಗಿ, ಪೂರ್ಣಪ್ರಜ್ಞಾವಂತನಾಗಿ ಆಲಸ್ಯ ಮತ್ತು ಮಂಪರು ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಚಂಚಲತೆ ಮತ್ತು ಚಿಂತೆಯನ್ನು ತೊರೆದು ಶಾಂತನಾಗಿ ಉಳಿಯುತ್ತಾನೆ. ಆ ಕಾರಣದಿಂದಾಗಿ ಮನಸ್ಸನ್ನು ಉಪಶಾಂತಗೊಳಿಸಿದವನಾಗಿ ಚಂಚಲತೆ ಮತ್ತು ಚಿಂತೆಯ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ. ಸಂದೇಹವನ್ನು ತೊರೆದು ಸಂದೇಹವನ್ನು ದಾಟಿದವನಾಗಿ ಉಳಿಯುತ್ತಾನೆ, ಕುಶಲ ಧರ್ಮಗಳ ಬಗ್ಗೆ ಅಪನಂಬಿಕೆಯಿಂದ ದೂರನಾಗಿ ಸಂದೇಹ ಚಿತ್ತವನ್ನು ಪರಿಶುದ್ಧಗೊಳಿಸುತ್ತಾನೆ.
    </p>
    <p> 13. “ಅವನು ಈ ಐದು ತಡೆಗಳನ್ನು ತೊರೆದು ಆಂತರಿಕ ಅರಿವಿನಿಂದ ಮನಸ್ಸಿನ ದೌರ್ಬಲ್ಯಗಳನ್ನು ದುರ್ಬಲ ಮಾಡಿದವನಾಗಿ ಕಾಮವನ್ನು ದಾಟಿದವನಾಗಿ ಅಕುಶಲ ಧರ್ಮಗಳನ್ನು ದಾಟಿದವನಾಗಿ ಸವಿತರ್ಕನಾಗಿ, ಸವಿಚಾರನಾಗಿ ಏಕಾಂತದಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಬ್ರಾಹ್ಮಣ ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು. ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನೇ ತಥಾಗತರ ಗುರುತಿರುವ ಸ್ಥಳ ಎಂದು ಹೇಳುತ್ತಾರೆ. ಆದರೂ ಉತ್ತಮ (ಆರ್ಯ) ಶ್ರಾವಕರು ಈ ರೀತಿಯಾಗಿ ಪೂರ್ಣವಾಗಿ ನಿರ್ಧಾರಕ್ಕೆ ಬರುವುದಿಲ್ಲ- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ, ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.28
    </p>
    <p> “ಅಲ್ಲದೆ ಮತ್ತೆ ಬ್ರಾಹ್ಮಣ, ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ವಿತರ್ಕಗಳಿಲ್ಲದ, ವಿಚಾರಗಳಿಲ್ಲದ ಸಮಾಧಿಯಲ್ಲಿ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಎರಡನೇ ಹಂತನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಬ್ರಾಹ್ಮಣ ಇದಕ್ಕೆ ಹೇಳುತ್ತಾರೆ- ‘ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> “ಅಲ್ಲದೆ ಮತ್ತೆ, ಬ್ರಾಹ್ಮಣ, ಆನಂದ ಮರೆಯಾಗಿ ಉಪೇಕ್ಖಾ (ಸಮಚಿತ್ತ)ದಲ್ಲಿ ನೆಲೆಗೊಳ್ಳುತ್ತಾನೆ. ಜಾಗರ ಸ್ಥಿತಿ ಮತ್ತು ಅರಿವುಗಳನ್ನು ಹೊಂದಿ ಸುಖವನ್ನು ಕಾಯದಲ್ಲೇ ಅನುಭವಿಸುತ್ತಾನೆ, ಯಾವುದನ್ನು ಆರ್ಯರು ಹೀಗೆ ಘೋಷಿಸುತ್ತಾರೋ ‘ಉಪೇಕ್ಖಾ ಮತ್ತು ಜಾಗರ ಸ್ಥಿತಿಯನ್ನು ಹೊಂದಿದವನೇ ಸುಖದಲ್ಲಿ ನೆಲೆಗೊಂಡವನು’ ಎಂದು. ಇಂತಹ ಸಮಾಧಿಯ ಮೂರನೇ ಹಂತವನ್ನು ಸಾಧಿಸಿಕೊಂಡು ಅದರಲ್ಲಿ ನೆಲೆಗೊಳ್ಳುತ್ತಾನೆ. ಬ್ರಾಹ್ಮಣ, ಇದಕ್ಕೆ ಹೇಳುತ್ತಾರೆ- ‘ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> “ಅಲ್ಲದೆ ಮತ್ತೆ, ಬ್ರಾಹ್ಮಣ, ಭಿಕ್ಷು ಸುಖವನ್ನು ಬಿಟ್ಟವನಾಗಿ, ದುಃಖವನ್ನು ಬಿಟ್ಟವನಾಗಿ ಹಿಂದಿನ ಎಲ್ಲ ಮಾನಸಿಕ ಸುಮ್ಮಾನ-ದುಮ್ಮಾನಗಳು ಕಾಣದಂತಾಗಿ, ದುಃಖವೂ ಅಲ್ಲದ, ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಸಮಾಧಿಯ ನಾಲ್ಕನೆ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಬ್ರಾಹ್ಮಣ, ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು. ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನೇ ತಥಾಗತರು ಗುರುತಿಸುವ ಸ್ಥಳ ಎಂದು ಹೇಳುತ್ತಾರೆ. ಆದರೂ ಉತ್ತಮ (ಆರ್ಯ) ಶ್ರಾವಕರು ಈ ರೀತಿಯಾಗಿ ಪೂರ್ಣವಾಗಿ ನಿರ್ಧಾರಕ್ಕೆ ಬರುವುದಿಲ್ಲ- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ, ಭಗವಾನರು ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುವ್ಯವಸ್ಥಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> 14. “ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ನಿರ್ಮಲವೂ, ದೋಷವಿಮುಕ್ತವೂ, ಮೃದುವೂ, ಕಾರ್ಯ ಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಹಿಂದಿನ ಜನ್ಮ ಸ್ಮರಣೆಗಳ ಕಡೆಗೆ ಚಿತ್ತವು ತಿರುಗುತ್ತದೆ ಹೇಗೆಂದರೆ- ಒಂದು ಜನ್ಮವನ್ನು ಎರಡು ಜನ್ಮಗಳನ್ನು... ಹೀಗೆ ಸವಿವರವಾಗಿ ಉದ್ದೇಶಪೂರ್ಣವಾದ ಅನೇಕ ವಿಧವಾದ ಪೂರ್ವ ಜೀವನಗಳು ನೆನಪಿಗೆ ಬರುವವು. ಬ್ರಾಹ್ಮಣ, ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು, ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನೇ ತಥಾಗತರ ಗುರುತಿರುವ ಸ್ಥಳ ಎಂದು ಹೇಳುತ್ತಾರೆ. ಆದರೂ ಉತ್ತಮ (ಆರ್ಯ) ಶ್ರಾವಕರು ಈ ರೀತಿಯಾಗಿ ಪೂರ್ಣವಾಗಿ ನಿರ್ಧಾರಕ್ಕೆ ಬರುವುದಿಲ್ಲ- ‘ಭಗವಾನರು ಸಮ್ಮಾಸಂಬುದ್ದರು, ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ. ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> 15. “ಅವನ ಈ ಬಗೆಯ ಸಮಾಹಿತವಾದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ನಿರ್ಮಲವೂ, ಉಜ್ವಲವೂ ಎಲ್ಲಾ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಜೀವಿಗಳ ಸಾವು ಮತ್ತು ಮರುಹುಟ್ಟುಗಳೆಡೆಗೆ ಚಿತ್ತ ತಿರುಗುತ್ತದೆ. ಆ ವಿಶುದ್ಧವಾದ ಮಾನವಾತಿತ ದಿವ್ಯ ನೇತ್ರದಿಂದ ತಮ್ಮ ಕರ್ಮಾನುಸಾರಿಯಾಗಿರುವ ಜೀವಿಗಳು ಅರಿವಿಗೆ ಬಂದವು. ಬ್ರಾಹ್ಮಣ, ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು, ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನೇ ತಥಾಗತರ ಗುರುತಿರುವ ಸ್ಥಳ ಎಂದು ಹೇಳುತ್ತಾರೆ. ಆದರೂ ಉತ್ತಮ (ಆರ್ಯ) ಶ್ರಾವಕರು ಪೂರ್ಣವಾಗಿ ಈ ರೀತಿಯ ನಿರ್ಧಾರಕ್ಕೆ ಬರುವುದಿಲ್ಲ- ‘ಭಗವಾನರು ಸಮ್ಮಾಸಂಬುದ್ಧರು ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ, ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠಿತವಾಗಿ ನಡೆಸಲ್ಪಟ್ಟಿದೆ’ ಎಂದು.
    </p>
    <p> 16. “ಅವನ ಈ ರೀತಿ ಸಮಾಹಿತವಾಗಿದ್ದ ಚಿತ್ತವು ಈ ರೀತಿಯಾಗಿ ಪರಿಶುದ್ಧವೂ, ಉಜ್ವಲವೂ, ಎಲ್ಲಾ ದೋಷಗಳಿಂದ ವಿಮುಕ್ತವೂ, ಮೃದುವೂ, ಕಾರ್ಯಯೋಗ್ಯವೂ, ಸ್ಥಿರವೂ, ಅಚಲವೂ ಆಗಿ ಆಸವಗಳ ಕಡೆಗೆ ಚಿತ್ತ ತಿರುಗಿತು. ಅವನು ‘ಇದೇ ದುಃಖ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖದ ಹುಟ್ಟು’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖದ ನಿರೋಧ; ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖದ ನಿರೋಧ’ ಎಂದು ಯಥಾರ್ಥವಾಗಿ ತಿಳಿದುಕೊಳ್ಳುತ್ತಾನೆ. ‘ಇದೇ ದುಃಖದ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ‘ಇವೇ ಆಸವಗಳು’ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ‘ಇದೇ ಆಸವಗಳ ಹುಟ್ಟು’ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ‘ಇದೇ ಆಸವಗಳ ನಿರೋಧ’ ಎಂದು ಯಥಾರ್ಥ ವಾಗಿ ತಿಳಿಯುತ್ತಾನೆ. ‘ಇದೇ ಆಸವಗಳ ನಿರೋಧಕ್ಕೆ ಒಯ್ಯುವ ಮಾರ್ಗ’ ಎಂದು ಯಥಾರ್ಥವಾಗಿ ತಿಳಿಯುತ್ತಾನೆ. ಬ್ರಾಹ್ಮಣ, ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು, ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನು ತಥಾಗತರ ಗುರುತಿರುವ ಸ್ಥಳ ಎಂದು ಹೇಳುತ್ತಾರೆ. ಆದರೂ ಉತ್ತಮ (ಆರ್ಯ) ಶ್ರಾವಕರು ಈ ರೀತಿಯಾಗಿ ಪೂರ್ಣವಾಗಿ ನಿರ್ಧಾರಕ್ಕೆ ಬರುವುದಿಲ್ಲ- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ. ಭಗವಾನರ ಶ್ರಾವಕ ಸಂಘವು ಸನ್ಮಾರ್ಗದಲ್ಲಿ ಸುಪ್ರತಿಷ್ಠವಾಗಿ ನಡೆಸಲ್ಪಟ್ಟಿದೆ’ ಎಂದು.29
    </p>
    <p> 17. “ಹೀಗೆ ಕಂಡಮೇಲೆ, ಹೀಗೆ ಅರಿತುಕೊಂಡ ಮೇಲೆ ಕಾಮಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು, ಭವಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು. ಅವಿದ್ಯಾಸವಗಳಿಂದಲೂ ಚಿತ್ತ ಬಿಡುಗಡೆ ಹೊಂದಿತು. ಬಿಡುಗಡೆ ಹೊಂದಿದಾಗ ಬಿಡುಗಡೆಯಾಯಿತು ಎಂದು ಅರಿವಿಗೆ ಬಂತು. ‘ಜನ್ಮವು ಕೊನೆಯಾಯಿತು. ಬ್ರಹ್ಮಚರ್ಯವು ಪೂರ್ಣವಾಯಿತು, ಸಾಧಿಸಬೇಕಾದ್ದು ಇನ್ನೇನೂ ಉಳಿದಿಲ್ಲ’ ಈ ಜ್ಞಾನ ಉಂಟಾಯಿತು. ಬ್ರಾಹ್ಮಣ, ಇದನ್ನೇ ತಥಾಗತರ ಪಾದದಂತಿರುವ ಹೆಗ್ಗುರುತು, ಇದನ್ನೇ ತಥಾಗತರು ಸವೆಸಿದ ಪ್ರದೇಶ, ಇವುಗಳನ್ನೇ ತಥಾಗತರ ಗುರುತಿರುವ ಸ್ಥಳ ಎಂದು ಹೇಳುತ್ತಾರೆ. ಈಗ ಮಾತ್ರ ಉತ್ತಮ (ಆರ್ಯ) ಶ್ರಾವಕರು ಈ ರೀತಿಯಾಗಿ ಪೂರ್ಣವಾಗಿ ನಿರ್ಧಾರಿಕೆ ಬರುತ್ತಾರೆ- ‘ಭಗವಾನರು ಸಮ್ಮಾಸಂಬುದ್ಧರು, ಭಗವಾನರಿಂದ ಧರ್ಮವು ಪರಿಪೂರ್ಣವಾಗಿ ಉಪದೇಶಿಸಲ್ಪಟ್ಟಿದೆ’ ಎಂದು. ಬ್ರಾಹ್ಮಣ, ಈ ರೀತಿಯಾಗಿ, ಈಗ ನೀಡಿರುವ ಆನೆಯ ಪಾದದ ಉದಾಹರಣೆ ಎಲ್ಲ ವಿವರಣೆಗಳೊಂದಿಗೆ ಪೂರ್ಣವಾಗುತ್ತದೆ” ಎಂದು.30
    </p>
    <h2>3. ಉಪಾಸಕ ಜಾಣುಸ್ಸೊಣಿಯ ಪ್ರತ್ಯುತ್ತರ
    </h2>
    <p> 18. ಹೀಗೆ ಹೇಳಿದ ಮೇಲೆ, ಬ್ರಾಹ್ಮಣ ಜಾಣುಸ್ಸೊಣಿ ಭಗವಾನರಿಗೆ ಈ ರೀತಿ ಹೇಳಿದನು- “ಬಹಳ ಒಳ್ಳೆಯದು, ಪೂಜ್ಯ ಗೌತಮರೇ! ಬಹಳ ಒಳ್ಳೆಯದು ಪೂಜ್ಯ ಗೌತಮರೇ! ಪೂಜ್ಯ ಗೌತಮರೇ, ಇದು ಹೇಗೆಂದರೆ, ವಿಪರೀತವಾಗಿರುವುದನ್ನು ಸರಿಪಡಿಸಿಕೊಳ್ಳುವಂತೆ, ಅಥವಾ ಮುಚ್ಚಿಹೋಗಿರುವುದನ್ನು ತೆರೆದಿಟ್ಟಂತೆ ಅಥವಾ ದಾರಿತಪ್ಪಿದವನಿಗೆ ದಾರಿ ತೋರಿಸಿದಂತೆ ಅಥವಾ ಕತ್ತಲಿನಲ್ಲಿ ಎಣ್ಣೆ ದೀಪವನ್ನು ಹಿಡಿದಿಟ್ಟು ಕಣ್ಣಿರುವವರು ರೂಪಾಕಾರಗಳನ್ನು ನೋಡಲು ಸಾಧ್ಯವಾಗಲಿ ಎಂದು. ಅದೇರೀತಿಯಲ್ಲಿ ಪೂಜ್ಯ ಗೌತಮರಿಂದ ಅನೇಕ ಪ್ರಕಾರವಾಗಿ ಈ ಧರ್ಮವು ಪ್ರಕಾಶಿಲ್ಪಟ್ಟಿದೆ. ಆದ್ದರಿಂದ ನಾನು ಪೂಜ್ಯ ಗೌತಮರಿಗೆ, ಧರ್ಮಕೆ ಮತ್ತು ಸಂಘಕ್ಕೆ ಶರಣು ಹೋಗುತ್ತೇನೆ. ಪೂಜ್ಯ ಗೌತಮರು ನನ್ನನ್ನು ಉಪಾಸಕನೆಂದು ಇಂದಿನಿಂದ ನನ್ನ ಜೀವ ಇರುವವರೆಗೆ ಶರಣು ಬಂದವನು ಎಂದು ಪರಗಣಿಸಲಿ” ಎಂದು.
    </p>
    <h2>ಇಲ್ಲಿಗೆ ಚೂಳಹತ್ಥಿಪಾದೋಪಮ ಸುತ್ತ ಮುಗಿಯಿತು.
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>