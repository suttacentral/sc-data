<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 31: ಚೂಳಗೋಸಿಂಗ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn31' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>31. ಚೂಳಗೋಸಿಂಗ ಸುತ್ತ</h1>
    </header>
    <h2>1. ಗೋಸಿಂಗ ಸಾಲವೃಕ್ಷದ ವನದಲ್ಲಿ ಭಿಕ್ಷುಗಳ ವಾಸ
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ನಾದಿಕೆಯಲ್ಲಿನ ಗಿಂಜಕನ ಮನೆಯಲ್ಲಿ ವಾಸಿಸುತ್ತಿದ್ದರು. ಆ ಸಮಯದಲ್ಲಿ ಆಯುಷ್ಮಂತ ಅನುರುದ್ಧ ಮತ್ತು ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲ ಇವರುಗಳು ಗೋಸಿಂಗ ಸಾಲವೃಕ್ಷದ ವನದಲ್ಲಿ ತಂಗಿದ್ದರು.58 ಸಾಯಂಕಾಲದ ಸಮಯದಲ್ಲಿ ಭಗವಾನರು ಧ್ಯಾನದಿಂದೆದ್ದು, ಆ ಗೋಸಿಂಗಸಾಲ ವೃಕ್ಷದ ವನಕ್ಕೆ ಆಗಮಿಸಿದರು. ಆಗ ದೂರದಲ್ಲಿ ಭಗವಾನರು ಬರುತ್ತಿರುವುದನ್ನು ಅದರ ಕಾವಲುಗಾರನು ಕಂಡನು. ಕಂಡನಂತರ ಅವನು ಭಗವಾನರಿಗೆ ಹೀಗೆ ಹೇಳಿದನು- “ಶ್ರಮಣರೇ, ಈ ವನಕ್ಕೆ ಬರಬೇಡಿ. ಒಂದೇ ಪರಿವಾರಕ್ಕೆ ಸೇರಿದ ಮೂರು ಜನರು ತಮ್ಮ ಒಳಿತನ್ನು ಬಯಸುತ್ತ ಇಲ್ಲಿ ತಂಗಿದ್ದಾರೆ. ಅವರಿಗೆ ತೊಂದರೆ ಮಾಡಬೇಡಿ” ಎಂದು.
    </p>
    <p> 2. ಆಯುಷ್ಮಂತ ಅನುರುದ್ಧರು ಕಾವಲುಗಾರನು ಭಗವಾನರೊಂದಿಗೆ ಮಾತಾಡುವುದನ್ನು ಕೇಳಿದರು. ಕೇಳಿಸಿಕೊಂಡಮೇಲೆ ಕಾವಲುಗಾರನಿಗೆ ಹೀಗೆ ಹೇಳಿದರು- “ಗೆಳೆಯ ಕಾವಲುಗಾರ, ಭಗವಂತರನ್ನು ಹೊರಗೆ ತಡೆಯಬೇಡ, ಬಂದಿರುವವರು ಭಗವಾನರು ನಮ್ಮ ಗುರುಗಳು” ಎಂದು. ಆಗ ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲರ ಸಮೀಪಕ್ಕೆ ಬಂದರು. ಬಂದನಂತ ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲರಿಗೆ ಹೀಗೆ ಹೇಳಿದರು- “ಓ ಆಯುಷ್ಮಂತರೇ ಬನ್ನಿ, ಓ ಆಯುಷ್ಮಂತರೇ ಬನ್ನಿ, ಗುರುಗಳಾದ ಭಗವಾನರು ಬಂದಿರುವರು” ಎಂದು.
    </p>
    <p> ಆಗ ಆಯುಷ್ಮಂತ ಅನುರುದ್ಧ ಮತ್ತು ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲ ಭಗವಾನರಿದ್ದಲ್ಲಿಗೆ ಬಂದರು. ಒಬ್ಬರು ಭಗವಾನರ ಚೀವರ ಮತ್ತು ಪಾತ್ರೆಯನ್ನು ಹಿಡಿದರು, ಒಬ್ಬರು ಆಸನವನ್ನು ಸಿದ್ಧಪಡಿಸಿದರು, ಒಬ್ಬರು ಕಾಲು ತೊಳೆಯಲು ನೀರನ್ನು ಸಿದ್ಧಮಾಡಿದರು. ಭಗವಾನರು ಸಿದ್ಧಪಡಿಸಿದ ಆಸನದ ಮೇಲೆ ಕುಳಿತರು. ಕುಳಿತಾದ ಮೇಲೆ ಭಗವಾನರು ಕಾಲುಗಳನ್ನು ತೊಳೆದುಕೊಂಡರು. ಆನಂತರ ಆ ಆಯುಷ್ಮಂತರುಗಳು ಭಗವಾನರಿಗೆ ನಮಸ್ಕರಿಸಿ ಒಂದೆಡೆ ಕುಳಿತುಕೊಂಡರು. ಆಗ ಒಂದೆಡೆ ಕುಳಿತ ಆಯುಷ್ಮಂತ ಅನುರುದ್ದರಿಗೆ ಭಗವಾನರು ಹೀಗೆ ಹೇಳಿದರು.
    </p>
    <p> 3. “ಅನುರುದ್ಧ, ನೀವೆಲ್ಲರೂ ಕುಶಲದಿಂದ ಇದ್ದೀರಲ್ಲವೆ, ಎಲ್ಲ ಅನುಕೂಲದಿಂದ ಇದ್ದೀರಲ್ಲವೇ, ಪಿಂಡಪಾತದ ಭಿಕ್ಷೆಯಿಂದ ನಿಮಗೆ ಯಾವ ತೊಂದರೆ ಇಲ್ಲವೇ?” ಎಂದು.
    </p>
    <p> “ಭಗವಾನರೇ, ಎಲ್ಲರೂ ಕುಶಲರಾಗಿದ್ದೇವೆ. ಭಗವಾನರೇ, ಎಲ್ಲ ಅನುಕೂಲಗಳೂ ಇವೆ. ಭದಂತರೇ, ಪಿಂಡಪಾತಕ್ಕೆ ನಮಗೆ ಯಾವ ತೊಂದರೆಯೂ ಇಲ್ಲ.”
    </p>
    <p> “ಅನುರುದ್ಧ, ನೀವೆಲ್ಲರೂ ಒಂದಾಗಿ ಒಮ್ಮತದಿಂದ, ವಿವಾದವಿಲ್ಲದಂತೆ ಹಾಲು ಮತ್ತು ನೀರು ಒಂದಾಗುವ ರೀತಿಯಲ್ಲಿ ಪರಸ್ಪರ ಪ್ರೀತಿಯ ಕಣ್ಣುಳ್ಳವರಾಗಿ ಜೀವಿಸುತ್ತಿದ್ದೀರಲ್ಲವೆ?” ಎಂದು.
    </p>
    <h2>2. ಹಾಲು ಮತ್ತು ನೀರಿನ ರೀತಿಯ ಸಮಗ್ರತೆ
    </h2>
    <p> 4. “ಭದಂತರೇ, ನಿಜಕ್ಕೂ ನಾವು ಒಂದಾಗಿ ಒಮ್ಮತದಿಂದ, ವಿವಾದವಿಲ್ಲದಂತೆ ಹಾಲು ಮತ್ತು ನೀರು ಒಂದಾಗುವ ರೀತಿಯಲ್ಲಿ ಪರಸ್ಪರ ಪ್ರೀತಿಯ ಕಣ್ಣುಳ್ಳವರಾಗಿ ಜೀವಿಸುತ್ತಿದ್ದೇವೆ” ಎಂದು. “ಅನುರುದ್ಧ, ನೀವುಗಳು ಯಾವರೀತಿಯಲ್ಲಿ ಒಂದಾಗಿ, ಒಮ್ಮತದಿಂದ, ವಿವಾದವಿಲ್ಲದಂತೆ ಹಾಲು ಮತ್ತು ನೀರು ಒಂದಾಗುವ ರೀತಿಯಲ್ಲಿ ಪರಸ್ಪರ ಪ್ರೀತಿಯ ಕಣ್ಣುಳ್ಳವರಾಗಿ ಜೀವಿಸುತ್ತಿರುವಿರಿ ಎಂಬುದನ್ನು ಸವಿವರವಾಗಿ ಹೇಳಿರಿ” ಎಂದು. “ಭದಂತರೇ, ಅದು ಹೇಗೆಂದರೆ ನನಗೆ ಈ ರೀತಿಯಾಗಿ ಆಗುತ್ತದೆ- ನನಗೆ ತುಂಬಾ ಲಾಭಕಾರಿಯಾದದ್ದು ಈ ಬ್ರಹ್ಮಚರಿಯ ಜೀವನದಲ್ಲಿ ಇಂತಹವರೊಂದಿಗೆ ಜೀವಿಸುತ್ತಿರುವುದು, ನನಗೆ ತುಂಬಾ ಯಶಕಾರಿಯಾದದ್ದು. ಭದಂತರೇ, ಹಾಗಾಗಿ ನಾನು ಈ ಆಯುಷ್ಮಂತರುಗಳ ವಿಷಯದಲ್ಲಿ ಶಾರೀರಿಕ ಕಾರ್ಯಗಳನ್ನು ನಡೆಸುವಾಗಲೂ ಸಾರ್ವಜನಿಕವಾಗಿ ಆಗಲಿ ಅಥವಾ ವೈಯಕ್ತಿಕವಾಗಿ ಆಗಲಿ, ಮೈತ್ರಿಯುತ ಭಾವನೆಯೇ ನನ್ನಲ್ಲಿ ಉಂಟಾಗುತ್ತದೆ. ಮಾತಿನ ಮೂಲಕ ಕಾರ್ಯಗಳನ್ನು ವ್ಯವಹರಿಸುವಾಗಲೂ ಸಾರ್ವಜನಿಕವಾಗಿ ಆಗಲಿ ಅಥವಾ ವೈಯಕ್ತಿಕವಾಗಿ ಆಗಲಿ ಮೈತ್ರಿಯುತ ಭಾವನೆಯೇ ನನ್ನಲ್ಲಿ ಉಂಟಾಗುತ್ತದೆ.59 ಮನಸ್ಸಿನ ಮೂಲಕ ವ್ಯವಹರಿಸುವಾಗಲೂ ಸಾರ್ವಜನಿಕವಾಗಿ ಆಗಲಿ, ಅಥವಾ ವೈಯಕ್ತಿಕವಾಗಿ ಆಗಲಿ ಮೈತ್ರಿಯುತ ಭಾವನೆಯೇ ನನ್ನಲ್ಲಿ ಉಂಟಾಗುತ್ತದೆ. ಭದಂತರೇ, ಆ ದೃಷ್ಟಿಯಿಂದಾಗಿ ನನಗೆ ಹೀಗೆ ಅನಿಸಿತು- ‘ಈಗ ನಾನು ನನ್ನ ಮನಸ್ಸನ್ನು ಅವರಿಷ್ಟಕ್ಕೆ ಹೊಂದಿಸಿರುವುದರಿಂದ. ಆ ಆಯುಷ್ಮಂತರುಗಳ ಮನಸ್ಸಿನ ರೀತಿಯಲ್ಲಿಯೇ ನಾನು ಜೀವಿಸಬೇಕು’ ಎಂದು. ಭದಂತರೇ, ಆದ್ದರಿಂದಾಗಿ ನಾನು ನನ್ನ ಮನಸ್ಸನ್ನು ಅವರಿಷ್ಟಕ್ಕೆ ಹೊಂದಿಸಿರುವುದರಿಂದ ಆ ಆಯುಷ್ಮಂತರುಗಳ ಮನಸ್ಸಿನ ರೀತಿಯಲ್ಲಿಯೇ ಜೀವಿಸುತ್ತೇನೆ. ಭದಂತರೇ, ಬೇರೆ ಬೇರೆ ಆದ ಶರೀರಗಳಿದ್ದರೂ ಕೂಡ ನಮ್ಮ ಮನಸ್ಸು ಒಂದೇ ರೀತಿಯದು” ಎಂದು.
    </p>
    <p> ಆಯುಷ್ಮಂತ ನಂದಿಯ ಕೂಡ... ಆಯುಷ್ಮಂತ ಕಿಂಬಿಲ ಕೂಡ... ಭಗವಾನರಿಗೆ ಹೀಗೆ ಹೇಳಿದರು- ‘ನನಗೂ ಕೂಡ ಈ ರೀತಿ ಅನಿಸುತ್ತದೆ. ನನಗೆ ತುಂಬಾ ಲಾಭಕಾರಿಯಾದದ್ದು. ಹಾಗಾಗಿ ನಾನು ಈ ಆಯುಷ್ಮಂತರುಗಳ ವಿಷಯದಲ್ಲಿ ಶಾರೀರಿಕ ಕಾರ್ಯಗಳನ್ನು ನಡೆಸುವಾಗಲೂ ಸಾರ್ವಜನಿಕವಾಗಿ ಆಗಲಿ ಅಥವಾ ವೈಯಕ್ತಿಕವಾಗಿ ಆಗಲಿ, ಮೈತ್ರಿಯುತ ಭಾವನೆಯೇ ನನ್ನಲ್ಲಿ ಉಂಟಾಗುತ್ತದೆ. ಮಾತಿನ ಮೂಲಕ ಕಾರ್ಯಗಳನ್ನು ವ್ಯವಹರಿಸುವಾಗಲೂ ಸಾರ್ವಜನಿಕವಾಗಿ ಆಗಲಿ ಅಥವಾ ವೈಯಕ್ತಿಕವಾಗಿ ಆಗಲಿ ಮೈತ್ರಿಯುತ ಭಾವನೆಯೇ ನನ್ನಲ್ಲಿ ಉಂಟಾಗುತ್ತದೆ. ಭದಂತರೇ, ಬೇರೆ ಬೇರೆ ಆದ ಶರೀರಗಳಿದ್ದರೂ ಕೂಡ ನಮ್ಮ ಮನಸ್ಸು ಒಂದೇ ರೀತಿಯದು’ ಎಂದು. ಭದಂತರೇ ಈ ರೀತಿಯಾಗಿ ನಾವುಗಳು ಒಂದಾಗಿ, ಒಮ್ಮತದಿಂದ ವಿವಾದವಿಲ್ಲದಂತೆ ಹಾಲು ಮತ್ತು ನೀರು ಒಂದಾಗುವ ರೀತಿಯಲ್ಲಿ ಪರಸ್ಪರ ಪ್ರೀತಿಯ ಕಣ್ಣುಳ್ಳವರಾಗಿ ಜೀವಿಸುತ್ತೇವೆ” ಎಂದು.
    </p>
    <p></p>
    <h2>3. ಎಚ್ಚರಿಕೆಯಿಂದಾಗಿ</h2>
    <p> 5. “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಅನುರುದ್ಧ, ನೀವುಗಳು ಎಚ್ಚರಿಕೆಯಿಂದ, ಶ್ರದ್ಧೆಯಿಂದ, ಸಂಯಮದಿಂದ ಜೀವಿಸುತ್ತಿರಬಹುದಲ್ಲವೇ?” ಎಂದು. “ಭದಂತರೇ, ನಿಜಕ್ಕೂ ನಾವು ಎಚ್ಚರಿಕೆಯಿಂದ, ಶ್ರದ್ಧೆಯಿಂದ, ಸಂಯಮದಿಂದ ಜೀವಿಸುತ್ತಿದ್ದೇವೆ” ಎಂದು. “ಅನುರುದ್ಧ, ನೀವುಗಳು ಯಾವ ರೀತಿಯಾಗಿ ಎಚ್ಚರಿಕೆಯಿಂದ, ಶ್ರದ್ಧೆಯಿಂದ, ಸಂಯಮದಿಮದ ಜೀವಿಸುತ್ತಿರುವಿರಿ ಎಂಬುದನ್ನು ಸವಿವರವಾಗಿ ಹೇಳಿರಿ” ಎಂದು. “ಭದಂತರೇ, ಹೇಗೆಂದರೆ ನಮ್ಮಲ್ಲಿ ಹಳ್ಳಿಯಿಂದ ಭಿಕ್ಷಾಟನೆಯನ್ನು ಮುಗಿಸಿಕೊಂಡು ಮೊದಲು ಬಂದವರು ಆಸನಗಳನ್ನು ಹಾಕುತ್ತಾರೆ, ಕುಡಿಯುವ ನೀರನ್ನು ಮತ್ತು ತೊಳೆಯುವ ನೀರನ್ನು ಅವುಗಳ ಜಾಗದಲ್ಲಿಟ್ಟು, ಕಸಹಾಕುವ ಪಾತ್ರೆಯನ್ನು ಅದರ ಜಾಗದಲ್ಲಿಡುತ್ತಾನೆ. ಹಳ್ಳಿಯಿಂದ ಭಿಕ್ಷಾಟನೆಯನ್ನು ಮುಗಿಸಿಕೊಂಡು ಕೊನೆಗೆ ಬಂದವನು, ಇಚ್ಛೆಪಟ್ಟಲ್ಲಿ ಹೆಚ್ಚಾದ ಮಿಗಿಸಿ ಇಟ್ಟಿರುವ ಆಹಾರವನ್ನು ಸೇವಿಸುತ್ತಾನೆ. ಇಲ್ಲವಾದರೆ ಅದನ್ನು ಹಸುರಿಲ್ಲದ ಕಡೆ ಅಥವಾ ಜೀವಿಗಳಿಲ್ಲದ ನೀರಿನಲ್ಲಿ ಚೆಲ್ಲುತ್ತಾನೆ. ಅವನು ಆಸನಗಳನ್ನು ತೆಗೆದಿಡುತ್ತಾನೆ, ಕುಡಿಯುವ ನೀರನ್ನು ಮತ್ತು ತೊಳೆಯುವ ನೀರನ್ನು ಒಳಗಿಡುತ್ತಾನೆ, ಕಸದ ಪಾತ್ರೆಯನ್ನು ತೊಳೆದಿಡುತ್ತಾನೆ ಮತ್ತು ಕಸ ತೆಗೆದು ಆ ಜಾಗವನ್ನು ಶುಚಿಮಾಡುತ್ತಾನೆ. ಕುಡಿಯುವ ನೀರಿನ ಪಾತ್ರೆ ಅಥವಾ ತೊಳೆಯುವ ನೀರಿನ ಪಾತ್ರೆ ಅಥವಾ ಶೌಚ ಕಾರ್ಯಗಳಿಗೆ ಉಪಯೋಗಿಸುವ ನೀರಿನ ಪಾತ್ರೆಯಲ್ಲಿ ನೀರು ಕಡಿಮೆ ಇದ್ದರೆ ಅಥವಾ ಬರಿದಾಗಿದ್ದರೆ ಅದನ್ನು ತುಂಬಿಸುತ್ತಾನೆ. ಆ ಪಾತ್ರೆಗಳು ಬಹಳ ಭಾರವಾಗಿದ್ದರೆ, ಕೈಸನ್ನೆಯಿಂದ ಇನ್ನೊಬ್ಬರನ್ನು ಕರೆದು ಇಬ್ಬರೂ ಸೇರಿ ಇಡುತ್ತಾರೆ. ಭದಂತರೇ, ಈ ಕಾರಣಕ್ಕಾಗಿ ನಾವುಗಳು ಮಾತನ್ನು ಆಡುವುದಿಲ್ಲ. ಆದರೆ ಭದಂತರೇ, ಐದು ದಿನಗಳಿಗೊಮ್ಮೆ ರಾತ್ರಿಯಲ್ಲಿ ಕುಳಿತು ಧರ್ಮದ ವಿಷಯವಾಗಿ ಮಾತನಾಡುತ್ತೇವೆ. ಭದಂತರೇ, ಈ ರೀತಿಯಾಗಿ ನಾವು ಎಚ್ಚರಿಕೆಯಿಂದ, ಶ್ರದ್ಧೆಯಿಂದ, ಸಂಯಮದಿಂದ ಜೀವಿಸುತ್ತೇವೆ’ ಎಂದು.
    </p>
    <h2>4. ಮನುಷ್ಯ ಧರ್ಮಕ್ಕೂ ಮಿಗಿಲಾದ ಸಾಧನೆಗಳು
    </h2>
    <p> 6. “ಒಳ್ಳೆಯದು, ಒಳ್ಳೆಯದು ಅನುರುದ್ಧ ! ಆದರೆ ಅನುರುದ್ಧ, ನೀವುಗಳು ಈ ರೀತಿಯಾಗಿ ಎಚ್ಚರಿಕೆಯಿಂದ, ಶ್ರದ್ಧೆಯಿಂದ ಸಂಯಮದಿಂದ ಜೀವಿಸುತ್ತಿರುವಾಗ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ ಭದಂತರೇ? ಭದಂತರೇ, ಇಲ್ಲಿ ನಾವು ಅಪೇಕ್ಷೆಪಟ್ಟ ಕಾಲದಲ್ಲಿ ಕಾಮವನ್ನು ದಾಟಿದವರಾಗಿ ಅಕುಶಲವಾದ ಧರ್ಮವನ್ನು ದಾಟಿದವರಾಗಿ ಸವಿತರ್ಕರಾಗಿ ಸವಿಚಾರರಾಗಿ ಏಕಾಂತದಿಂದ ಹುಟ್ಟಿದ ಆನಂದ ಮತ್ತು ಸುಖದಿಂದ ಕೂಡಿದ ಸಮಾಧಿಯ ಮೊದಲನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಇದು ಭದಂತರೇ, ನಾವುಗಳು ಜಾಗರೂಕತೆಯಿಂದ, ಶ್ರದ್ಧೆಯಿಂದ, ಸಂಯಮದಿಂದ ಜೀವಿಸುತ್ತಿರುವುದರಿಂದ ಮನುಷ್ಯ ಧರ್ಮಕ್ಕೂ ಮೀರಿದ ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವೆವು” ಎಂದು.
    </p>
    <p> “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ, ಈ ಜೀವವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ, ಭದಂತರೇ, ಇಲ್ಲಿ ನಾವು ಭದಂತರೇ, ಅಪೇಕ್ಷೆಪಟ್ಟ ಕಾಲದಲ್ಲಿ ವಿತರ್ಕ ವಿಚಾರಗಳನ್ನು ಉಪಶಮನಗೊಳಿಸಿ, ಆಂತರಿಕ ಸ್ಥೈರ್ಯ ಮತ್ತು ಮನಸ್ಸಿನ ಏಕೋಭಾವದಿಂದ ಸಮಾಧಿಯಿಂದ ಹುಟ್ಟಿದ, ವಿತರ್ಕಗಳಿಲ್ಲದ, ವಿಚಾರಗಳಿಲ್ಲದ, ಆನಂದ ಮತ್ತು ಸುಖದಿಂದ ಕೂಡಿದ, ಸಮಾಧಿಯ ಎರಡನೆಯ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ, ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ ಆರ್ಯನ ಜ್ಞಾನದರ್ಶನ ಮತ್ತು ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು” ಎಂದು.
    </p>
    <p> “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ, ಭದಂತರೇ, ಇಲ್ಲಿ ನಾವು ಭದಂತರೇ, ಅಪೇಕ್ಷೆಪಟ್ಟ ಕಾಲದಲ್ಲಿ ಆನಂದವನ್ನು ಮರೆಯಾಗಿಸಿ, ಉಪೇಕ್ಖಾ (ಸಮಚಿತ್ತತೆ)ದಲ್ಲಿ ನೆಲೆಗೊಳ್ಳುತ್ತೇವೆ, ಎಚ್ಚರಿಕೆಯಿಂದಲೂ ಮತ್ತು ಸರಿಯಾದ ಅರಿವಿನಿಂದಲೂ ಕಾಯದಿಂದ ಸುಖವನ್ನು ಅನುಭವಿಸುತ್ತೇವೆ. ‘ಯಾವುದನ್ನು ಆರ್ಯರು ಉಪೇಕ್ಖಾ ಮತ್ತು ಎಚ್ಚರ ಸ್ಥಿತಿಯನ್ನು ಹೊಂದಿದವನು ಸುಖದಲ್ಲಿ ನೆಲೆಗೊಂಡವನು’ ಎಂದು ಹೇಳುವರೋ ಆ ಸಮಾಧಿಯ ಮೂರನೇ ಹಂತವನ್ನು ಸಾಧಿಸಿಕೊಂಡು ವಿಹರಿಸುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು” ಎಂದು.
    </p>
    <p> “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ, ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ? ಭದಂತರೇ, ನಾವುಗಳು ಇಲ್ಲಿ ಅಪೇಕ್ಷೆಪಟ್ಟ ಕಾಲದಲ್ಲಿ ಸುಖವನ್ನು ಬಿಟ್ಟವರಾಗಿ, ದುಃಖವನ್ನು ಬಿಟ್ಟವರಾಗಿ, ಹಿಂದಿನ ಮಾನಸಿಕ ಏರಿಳಿತಗಳು ಅಸ್ತಂಗತವಾಗಿ, ದುಃಖವೂ ಅಲ್ಲದ ಸುಖವೂ ಅಲ್ಲದ ಉಪೇಕ್ಖಾದಿಂದ ಉಂಟಾದ ಪರಿಶುದ್ಧ ಎಚ್ಚರ ಸ್ಥಿತಿಯಾದ ಸಮಾಧಿಯ ನಾಲ್ಕನೇ ಹಂತವನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು” ಎಂದು.
    </p>
    <p> 7. “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ, ಭದಂತರೇ, ನಾವುಗಳು ಇಲ್ಲಿ ಅಪೇಕ್ಷೆಪಟ್ಟ ಕಾಲದಲ್ಲಿ ರೂಪದ ಗುರುತಿಸುವಿಕೆಯನ್ನು ಅತಿಕ್ರಮಿಸಿ, ರೂಪ ಸಂಘಟನೆಯ ಗುರುತಿಸುವಿಕೆಯನ್ನು ಅಸ್ತಂಗತಗೊಳಿಸಿ, ನಾನಾವಿಧದ ಗುರುತಿಸುವಿಕೆಗಳನ್ನು ಆಲೋಚಿಸದೆ, ‘ಅನಂತ ಆಕಾಶ’ವೆಂದು ಅಕಾಸಾನಞ್ಚಾಯತನ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು” ಎಂದು.
    </p>
    <p> “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ, ಭದಂತರೇ, ನಾವುಗಳು ಇಲ್ಲಿ ಅಪೇಕ್ಷೆಪಟ್ಟ ಕಾಲದಲ್ಲಿ ಆಕಾಸಾನಞ್ಚಾಯತನ ಸ್ಥಿತಿ ಪೂರ್ಣವಾಗಿ ಅತಿಕ್ರಮಿಸಿ ‘ಅನಂತವಿಞ್ಞಾನ’ವೆಂದು ವಿಞ್ಞಾನಞ್ಚಾಯತನ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಎಲ್ಲ ವಿಞ್ಞಾನಞ್ಚಾಯತನ ಸ್ಥಿತಿ ಪೂರ್ಣವಾಗಿ ಅತಿಕ್ರಮಿಸಿ ‘ಏನೂ ಇಲ್ಲ’ವೆಂದು ಅಕಿಞ್ಚಞ್ಞಾಯತನ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಎಲ್ಲ ಅಕಿಞ್ಚಞ್ಞಾಯತನ ಸ್ಥಿತಿ ಪೂರ್ಣವಾಗಿ ಅತಿಕ್ರಮಿಸಿ ನೇವಸಞ್ಞಾನಾಸಞ್ಞಾಯತನ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು” ಎಂದು.
    </p>
    <p> 8. “ಒಳ್ಳೆಯದು, ಒಳ್ಳೆಯದು ಅನುರುದ್ಧ! ಆದರೆ ಅನುರುದ್ಧ, ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ, ಆರ್ಯನ ಜ್ಞಾನದರ್ಶನ ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ಸಾಧಿಸಿರುವಿರೇನು?” ಎಂದು. “ಅದು ಏಕೆ ಸಾಧ್ಯವಿಲ್ಲ, ಭದಂತರೇ, ಅಪೇಕ್ಷೆಪಟ್ಟ ಕಾಲದಲ್ಲಿ ನೇವಸಞ್ಞಾನಾಸಞ್ಞಾಯತನ ಸ್ಥಿತಿ ಪೂರ್ಣವಾಗಿ ಅತಿಕ್ರಮಿಸಿ ಸಞ್ಞಾವೇದನೆಗಳನ್ನು ನಿರೋಧಿಸಿದ ಸ್ಥಿತಿ ಸಾಧಿಸಿಕೊಂಡು ನೆಲೆಗೊಳ್ಳುತ್ತೇವೆ. ಪ್ರಜ್ಞೆಯನ್ನು ಕಂಡುಕೊಂಡವರಾಗಿ ಆಸವಗಳನ್ನು ಪೂರ್ಣವಾಗಿ ಕ್ಷಯಿಸಿದವರಾಗುತ್ತೇವೆ. ಭದಂತರೇ, ನಾವುಗಳು ಈ ಜೀವನಕ್ಕೂ ಮೀರಿರುವ, ಈ ಜೀವನವನ್ನು ಉಪಶಾಂತಗೊಳಿಸಿರುವ ಬೇರೆಯ ಮನುಷ್ಯ ಧರ್ಮಕ್ಕೂ ಮೀರಿದ ಆರ್ಯನ ಜ್ಞಾನದರ್ಶನ ಮತ್ತು ವಿಶೇಷ ಸಾಧನೆಯ ಯೋಗ್ಯ ಜೀವನವನ್ನು ನಾವುಗಳು ಸಾಧಿಸಿರುವೆವು. ಭದಂತರೇ, ಇವುಗಳೇ ನಾವುಗಳು ಉಪಯುಕ್ತ ಹಾಗು ಯೋಗ್ಯ, ಮಿಗಿಲಾದ ಅಥವಾ ಅತ್ಯುತ್ತಮವಾದ ಜೀವನವೆಂದೂ, ಇದಲ್ಲದೆ ಬೇರೆ ಯಾವುದೂ ಉಪಯುಕ್ತ ಹಾಗೂ ಯೋಗ್ಯ ಜೀವನವನ್ನು ಕಂಡುಕೊಳ್ಳಲಾಗಲಿಲ್ಲ” ಎಂದು.
    </p>
    <p> “ಒಳ್ಳೆಯದು, ಒಳ್ಳೆಯದು ಅನುರುದ್ಧ? ಇವುಗಳಿಗಿಂತ ಉಪಯುಕ್ತ ಹಾಗೂ ಯೋಗ್ಯವಾದ, ಮಿಗಿಲಾದ ಅಥವಾ ಅತ್ಯುತ್ತಮವಾದ ಬೇರೆ ಉಪಯುಕ್ತ ಹಾಗೂ ಯೋಗ್ಯ (ಸ್ಥಿತಿ) ಯಾವುದೂ ಇಲ್ಲ” ಎಂದು.
    </p>
    <p> 9. ಆನಂತರದಲ್ಲಿ ಭಗವಾನರು ಆಯುಷ್ಮಂತ ಅನುರುದ್ಧ ಮತ್ತು ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲರಿಗೆ ಧರ್ಮದ ವಿಚಾರವಾಗಿ ಈ ರೀತಿಯಾಗಿ ಉಪದೇಶಿಸಿ, ಉತ್ಸಾಹಿಸಿ, ಉತ್ತೇಜಿಸಿ, ಪೆÇ್ರೀತ್ಸಾಹಿಸಿ, ಆಸನದಿಂದೆದ್ದು ಹೊರಟರು.
    </p>
    <p> ಆಗ ಆಯುಷ್ಮಂತ ಅನುರುದ್ಧ ಮತ್ತು ಆಯುಷ್ಮಂತ ನಂದಿಯ ಮತ್ತು ಆಯುಷ್ಮಂತ ಕಿಂಬಿಲ ಭಗವಾನರನ್ನು ಸ್ವಲ್ಪದೂರ ಅನುಸರಿಸಿ ನಡೆದರು. ನಂತರ ಹಿಂತಿರುಗಿ ಬರುವಾಗ ಆಯುಷ್ಮಂತ ನಂದಿಯ, ಆಯುಷ್ಮಂತ ಕಿಂಬಿಲ ಮತ್ತು ಆಯುಷ್ಮಂತ ಅನುರುದ್ಧರನ್ನು ಕುರಿತು ಹೀಗೆ ನುಡಿದರು- “ನಾವುಗಳು ಆಯುಷ್ಮಂತ ಅನುರುದ್ಧರಿಗೆ ಯಾವಾಗಲಾದರೂ ಈ ಬಗ್ಗೆ ತಿಳಿಸಿದ್ದೇವೆಯೇ- ‘ಈ ವಿಧದ ಮತ್ತು ಆ ವಿಧದ ಸಮಾಧಿ ಸ್ಥಿತಿಗಳು ನಮಗೆ ಲಭಿಸಿವೆ’ ಎಂಬುದಾಗಿ ಈ ಬಗ್ಗೆ ಆಯುಷ್ಮಂತ ಅನುರುದ್ಧ ಭಗವಾನರ ಎದುರಿನಲ್ಲಿಯೇ ಆಸವಗಳನ್ನು ಕ್ಷಯಿಸಿರುವ ಬಗ್ಗೆಯೂ ವಿವರಿಸಿ ಹೇಳಿದರು” ಎಂದು.
    </p>
    <p> “ಆಯುಷ್ಮಂತರುಗಳು ನನಗೆ ಏನನ್ನೂ ತಿಳಿಸಿಲ್ಲ- ‘ಈ ವಿಧದ ಮತ್ತು ಆ ವಿಧದ ಸಮಾಧಿ ಸ್ಥಿತಿಗಳು ನಮಗೆ ಲಭಿಸಿವೆ’ ಎಂದು. ಆದರೆ ನನ್ನ ಮನಸ್ಸಿನ ಮೂಲಕ ಆಯುಷ್ಮಂತರುಗಳ ಮನಸ್ಸುಗಳನ್ನು ನಾನು ಅರಿತಿರುವುದರಿಂದ- ‘ಈ ವಿಧದ ಮತ್ತು ಆ ವಿಧದ ಸಮಾಧಿ ಸ್ಥಿತಿಗಳು ಈ ಆಯುಷ್ಮಂತರುಗಳಿಗೆ ಲಭಿಸಿವೆ’ ಎಂಬುದಾಗಿ ತಿಳಿದುಬಂತು. ದೇವತೆಗಳು ಕೂಡ ನನಗೆ ಈ ಬಗ್ಗೆ ತಿಳಿಸಿದ್ದಾರೆ- ‘ಈ ವಿಧದ ಮತ್ತು ಆ ವಿಧದ ಸಮಾಧಿ ಸ್ಥಿತಿಗಳು ಈ ಆಯುಷ್ಮಂತರುಗಳಿಗೆ ಲಭಿಸಿವೆ’ ಎಂದು. ಹಾಗಾಗಿ ಭಗವಾನರು ಕೇಳಿದ ಪ್ರಶ್ನೆಗಳಿಗೆ ನಾನು ಹಾಗೆ ಉತ್ತರಿಸಿದೆನು.”
    </p>
    <h2>5. ದೇವತೆಯ ಮಾತು ಮನುಷ್ಯರ ಧ್ವನಿಯಲ್ಲಿ
    </h2>
    <p> 10. ಆಗ ಒಬ್ಬ ದೀಘಪರಜನನೆಂಬ ಯಕ್ಷ ಮಾಂತ್ರಿಕನು60 ಭಗವಾನರಿಗೆ ಈ ರೀತಿ ನುಡಿದನು. “ಭದಂತರೇ, ಅರಹಂತರೂ, ಸಮ್ಯಕ್ ಸಂಬುದ್ಧರೂ ಆದ ಆ ತಥಾಗತರು ಎಲ್ಲಿ ಜೀವಿಸುತ್ತಾರೋ ಮತ್ತು ಈ ಮೂರು ಜನ ಒಂದೇ ಕುಲಜರು- ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ನಂದಿಯ, ಆಯುಷ್ಮಂತ ಕಿಂಬಿಲ ಎಲ್ಲಿರುವರೋ ಅದು ವಜ್ಜಿಗಳಿಗೆ ಲಾಭದಾಯಕ, ವಜ್ಜಿ ಪ್ರಜೆಗಳಿಗೆ ಲಾಭದಾಯಕ” ಎಂದು.
    </p>
    <p> ಯಕ್ಷ ಮಾಂತ್ರಿಕ ದೀಘಪರಜನನ ಶಬ್ದವನ್ನು ಕೇಳಿಕೊಂಡು ಭೂಮಿಯ ದೇವತೆಗಳು ಪುನರುಚ್ಚರಿಸಿದರು. “ಪೂಜ್ಯರೇ, ಅರಹಂತರೂ, ಸಮ್ಯಕ್ ಸಂಬುದ್ಧರೂ ಆದ ಆ ತಥಾಗತರು ಎಲ್ಲಿ ಜೀವಿಸುತ್ತಾರೋ ಮತ್ತು ಈ ಮೂರು ಜನ ಒಂದೇ ಕುಲಜರು- ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ನಂದಿಯ, ಆಯುಷ್ಮಂತ ಕಿಂಬಿಲ ಎಲ್ಲಿರುವರೋ ಅದು ವಜ್ಜಿಗಳಿಗೆ ಲಾಭದಾಯಕ, ವಜ್ಜಿ ಪ್ರಜೆಗಳಿಗೆ ಲಾಭದಾಯಕ” ಎಂದು. ಭೂಮಿ ದೇವತೆಗಳ ಶಬ್ದವನ್ನು ಕೇಳಿಕೊಂಡು ದೇವತೆಗಳ ನಾಲ್ಕು ದೇವರಾಜರುಗಳು... ಮೂವತ್ಮೂರು ದೇವತೆಗಳು... ಯಾಮ ದೇವತೆಗಳು... ತೃಪ್ತದೇವತೆಗಳು... ನಿರ್ಮಾನನಿರತ ದೇವತೆಗಳು... ಪರರ ನಿರ್ಮಾನದ ಮೇಲೆ ಅಧಿಕಾರವುಳ್ಳ ದೇವತೆಗಳು... ಬ್ರಹ್ಮಕಾಯದ ದೇವತೆಗಳು... “ಪೂಜ್ಯರೇ, ಅರಹಂತರೂ, ಸಮ್ಯಕ್ ಸಂಬುದ್ಧರೂ ಆದ ಆ ತಥಾಗತರು ಎಲ್ಲಿ ಜೀವಿಸುತ್ತಾರೋ ಮತ್ತು ಈ ಮೂರು ಜನ ಒಂದೇ ಕುಲಜರು- ಆಯುಷ್ಮಂತ ಅನುರುದ್ಧ, ಆಯುಷ್ಮಂತ ನಂದಿಯ, ಆಯುಷ್ಮಂತ ಕಿಂಬಿಲ ಎಲ್ಲಿರುವರೋ ಅದು ವಜ್ಜಿಗಳಿಗೆ ಲಾಭದಾಯಕ, ವಜ್ಜಿ ಪ್ರಜೆಗಳಿಗೆ ಲಾಭದಾಯಕ” ಎಂದು. ಈ ರೀತಿಯಾಗಿ ಆ ಆಯುಷ್ಮಂತರುಗಳು ಆ ಕ್ಷಣದಲ್ಲಿಯೇ ಆ ಸಮಯದಲ್ಲಿಯೇ ಆ ಮುಹೂರ್ತದಲ್ಲಿಯೇ ಬ್ರಹ್ಮಲೋಕದವರೆಗೂ ತಿಳಿದು ಬಂದವರಾದರು.
    </p>
    <p> 11. “ಈ ರೀತಿಯಾಗಿದೆ ದೀಘ, ಈ ರೀತಿಯಾಗಿದೆ ದೀಘ! ಮತ್ತು ಹಾಗಲ್ಲದೇ ದೀಘ ಯಾವ ಕುಲದವರು ಈ ಮೂರುಜನ ಕುಲಪುತ್ರರನ್ನು ಸಂತೋಷ ಮನದವರಾಗಿ ಅನುಸರಿಸುತ್ತಾರೆ. ಅದರಿಂದಾಗಿ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ ಆ ಕುಲದವರಿಗೆ ಉಂಟಾಗುತ್ತವೆ. ಅದೇರೀತಿಯಾಗಿ ದೀಘ, ಕುಲದ ಬಂಧುಗಳು ಮನೆ ಬಿಟ್ಟು ಮನೆ ಇಲ್ಲದವರಾಗಿ ಶ್ರಮಣರಾದ ಆ ಮೂರುಜನ ಕುಲಪುತ್ರರನ್ನು ಅವರುಗಳು ಆ ಕುಲಬಂಧುಗಳು ಈ ಮೂರುಜನ ಕುಲಪುತ್ರರನ್ನು ಸಂತೋಷ ಮನದವರಾಗಿ ಅನುಸರಿಸಿದರೆ ಅದರಿಂದಾಗಿ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ. ಆ ಕುಲಬಂಧುಗಳಿಗೆ ಉಂಟಾಗುತ್ತವೆ. ಅದೇರೀತಿಯಾಗಿ ಕೂಡ ದೀಘ, ಹಳ್ಳಿ... ಪಟ್ಟಣ... ನಗರ... ದೇಶದವರು ಮನೆ ಬಿಟ್ಟು ಮನೆ ಇಲ್ಲದವರಾಗಿ ಶ್ರಮಣರಾದ ಆ ಮೂರುಜನ ಕುಲಪುತ್ರರನ್ನು ಅವರುಗಳು ಆ ದೇಶದವರು ಈ ಮೂರುಜನ ಕುಲಪುತ್ರರನ್ನು ಸಂತೋಷಮನದವರಗಿ ಅನುಸರಿಸಿದರೆ ಅದರಿಂದಾಗಿ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ ಆ ದೇಶದವರಿಗೆ ಉಂಟಾಗುತ್ತವೆ. ಮತ್ತು ಅದೇರೀತಿಯಾಗಿ ಕೂಡ ದೀಘ, ಎಲ್ಲ ಕ್ಷತ್ರಿಯರು ಮನೆ ಬಿಟ್ಟು ಮನೆ ಇಲ್ಲದವರಾಗಿ ಶ್ರಮಣರಾದ ಆ ಮೂರು ಜನ ಕುಲಪುತ್ರರನ್ನು ಸಂತೋಷ ಮನದವರಾಗಿ ಅನುಸರಿಸಿದರೆ ಅದರಿಂದಾಗಿ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ ಆ ಕುಲಬಂಧುಗಳಿಗೆ ಉಂಟಾಗುತ್ತವೆ ಮತ್ತು ಅದೇರೀತಿಯಾಗಿ ಕೂಡ. ದೀಘ, ಎಲ್ಲ ಬ್ರಾಹ್ಮಣರು... ವೈಶ್ಯರು ಮತ್ತು ಅದೇರೀತಿಯಾಗಿ ಕೂಡ. ದೀಘ, ಎಲ್ಲರೂ ಈ ಮೂರುಜನ ಕುಲಪುತ್ರರನ್ನು ಸಂತೋಷಮನದವರಾಗಿ ಅನುಸರಿಸಿದರೆ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ ಅವರಿಗೆ ದೊರೆಯುತ್ತವೆ. ಮತ್ತು ಅದೇರೀತಿಯಾಗಿ ಕೂಡ, ದೀಘ, ಈ ದೇವತೆಗಳಿರುವ, ಈ ಮಾರರುಗಳಿರುವ, ಬ್ರಹ್ಮರುಗಳಿರುವ, ಶ್ರಮಣ ಬ್ರಾಹ್ಮಣರುಗಳಿರುವ, ಪ್ರಜೆಗಳಿರುವ, ರಾಜರೂ ಮನುಷ್ಯರುಗಳಿರುವ ಈ ಲೋಕದವರುಗಳು ಈ ಮೂರು ಜನ ಕುಲಪುತ್ರರನ್ನು ಸಂತೋಷ ಮನದವರಾಗಿ ಅನುಸರಿಸಿದರೆ ಅದರಿಂದಾಗಿ ಆ ದೇವತೆಗಳಿಗೆ, ಮಾರರಿಗೆ, ಬ್ರಹ್ಮರುಗಳಿಗೆ, ಶ್ರಮಣ ಬ್ರಾಹ್ಮಣರಿಗೆ, ಪ್ರಜೆಗಳಿಗೆ ರಾಜ ಮತ್ತು ಮನುಷ್ಯರಿಗೆ ಬಹುಕಾಲದವರೆಗೂ ಸುಖ ಮತ್ತು ಸೌಖ್ಯ ಉಂಟಾಗುತ್ತವೆ. ದೀಘ, ನೋಡು, ಯಾವರೀತಿಯಾಗಿ ಈ ಮೂರುಜನ ಕುಲಪುತ್ರರು ಬಹುಜನರ ಹಿತಕ್ಕಾಗಿ ಬಹುಜನರ ಸುಖಕ್ಕಾಗಿ, ಲೋಕದ ಮೇಲಿನ ಅನುಕಂಪದಿಂದಾಗಿ ಈ ದಾರಿಯಲ್ಲಿ ನಡೆಯುತ್ತಿದ್ದಾರೆ. ದೇವಮಾನವರ ಸುಖ ಮತ್ತು ಸೌಖ್ಯವನ್ನು ಬಯಸುತ್ತಿರುವರು” ಎಂದು.
    </p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿ ಪಡೆದ ಆ ಯಕ್ಷ ಮಾಂತ್ರಿಕ ದೀಘಪರಜನ ಭಗವಾನರ ಉಪದೇಶದ ಬಗ್ಗೆ ಆನಂದಗೊಂಡನು.
    </p>
    <h2>
      ಇಲ್ಲಿಗೆ ಚೂಳಗೋಸಿಂಗ ಸುತ್ತ ಮುಗಿಯಿತು.
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>