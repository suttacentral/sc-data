<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 40: ಚೂಳಅಸ್ಸಪುರ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn40' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>40. ಚೂಳಅಸ್ಸಪುರ ಸುತ್ತ</h1>
    </header>
    <h2>1. ಯಾರು ಶ್ರಮಣ ಜೀವನದ ಮಾರ್ಗವನ್ನು ಪರಿಪಾಲನೆ ಮಾಡುವುದಿಲ್ಲ?
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ಅಂಗ ಜನರ ನಡುವೆ ಅಂಗ ಪಟ್ಟಣದಲ್ಲಿನ ಅಸ್ಸಪುರದಲ್ಲಿ ತಂಗಿದ್ದರು. ಆ ಸಮಯದಲ್ಲಿ ಭಗವಾನರು- “ಭಿಕ್ಷುಗಳೇ” ಎಂದು ಭಿಕ್ಷುಗಳನ್ನು ಕರೆದರು. “ಭದಂತರೇ” ಎಂದು ಆ ಭಿಕ್ಷುಗಳು ಭಗವಾನರಿಗೆ ಉತ್ತರಿಸಿದರು. ಭಗವಾನರು ಹೀಗೆ ಹೇಳಿದರು- “ಭಿಕ್ಷುಗಳೇ, ನಿಮ್ಮನ್ನು ಶ್ರಮಣ, ಶ್ರಮಣ ಎಂಬುದಾಗಿ ಜನರು ಗುರುತಿಸುತ್ತಾರೆ. ಯಾರಾದರೂ ನಿಮ್ಮನ್ನು ‘ನೀವು ಯಾರು’ ಎಂದು ಕೇಳಿದರೆ ನಾವು ‘ಶ್ರಮಣರು’ ಎಂಬುದಾಗಿ ಹೇಳುವಿರಿ; ಭಿಕ್ಷುಗಳೇ, ನಿಮ್ಮನ್ನು ಆ ರೀತಿಯಾಗಿ ಗುರುತಿಸುವುದರಿಂದ ಮತ್ತು ಆ ರೀತಿಯಾಗಿ ನೀವು ಹೇಳಿಕೊಳ್ಳುವುದರಿಂದ ಯಾವ ಧರ್ಮಗಳನ್ನು ಶ್ರಮಣರು ಪರಿಪಾಲಿಸಬೇಕೋ ಅವುಗಳನ್ನು ನಾವು ಪರಿಶ್ರಮಪೂರ್ವಕ ಪಡೆಯಬೇಕು.126 ಹಾಗಾದಾಗ ಮಾತ್ರ ನಮ್ಮನ್ನು ಹಾಗೆ ಗುರುತಿಸುವುದು ಸತ್ಯವಾಗುತ್ತದೆ. ನಾವು ಹೇಳಿಕೊಳ್ಳುವುದು ನಿಜವಾಗುತ್ತದೆ, ಹಾಗೂ ನಾವು ಉಪಯೋಗಿಸುವ ಕಾಷಾಯ ವಸ್ತ್ರ, ಭಿಕ್ಷೆ, ವಾಸಸ್ಥಳ, ರೋಗಿಗಳಿಗೆ ನೀಡುವ ಔಷಧ ಮುಂತಾದವುಗಳು ನಮಗೆ ಮಹಾಫಲ ಮತ್ತು ಮಹತ್ತರವಾದ ಉಪಕಾರ ಉಂಟುಮಾಡುತ್ತವೆ; ಅಲ್ಲದೆ ನಮ್ಮ ಈ ಶ್ರಮಣ ಜೀವನ ಹಾಳಾಗದೆ, ಸಫಲವೂ ಸಮೃದ್ಧಿಯುಳ್ಳದ್ದು ಆಗುತ್ತದೆ’ ಎಂಬುದರಿಂದ ಭಿಕ್ಷುಗಳೇ, ಅವುಗಳನ್ನು ಕಲಿಯತಕ್ಕದ್ದು.
    </p>
    <p> 2. “ಭಿಕ್ಷುಗಳೇ, ಹೇಗೆ ಒಬ್ಬ ಭಿಕ್ಷುವು ಶ್ರಮಣಜೀವನ ಪರಿಪಾಲನೆ ಮಾಡದೆ ಹೋಗುತ್ತಾನೆ. ಭಿಕ್ಷುಗಳೇ, ಯಾವ ಭಿಕ್ಷುವು127 ದುರಾಸೆಯುಳ್ಳವನಾಗಿದ್ದು, ದುರಾಸೆಯನ್ನು ತೊಡೆದು ಹಾಕದವನೂ ಮನಸ್ಸಿನಲ್ಲಿ ಹಗೆತನವುಳ್ಳವನಾಗಿದ್ದು, ಹಗೆತನವನ್ನು ತೊಡೆದು ಹಾಕದವನೂ, ಕೋಪವುಳ್ಳವನಾಗಿದ್ದು ಕೋಪವನ್ನು ತೊಡೆದು ಹಾಕದವನೂ, ಹೊಟ್ಟೆಕಿಚ್ಚುವುಳ್ಳವನಾಗಿದ್ದು ಹೊಟ್ಟೆಕಿಚ್ಚನ್ನು ತೊಡೆದು ಹಾಕದವನೂ, ಕಪಟತನವುಳ್ಳವನಾಗಿದ್ದು ಕಪಟತನವನ್ನು ತೊಡೆದು ಹಾಕದವನೂ, ಜಿದ್ದುಳ್ಳವನಾಗಿದ್ದು, ಜಿದ್ದನ್ನು ತೊಡೆದು ಹಾಕದವನೂ, ಅಸೂಯೆಯುಳ್ಳವನಾಗಿದ್ದು ಅಸೂಯೆಯನ್ನು ತೊಡೆದು ಹಾಕದವನೂ, ಜಿಪುಣನಾಗಿದ್ದು ಜಿಪುಣತನವನ್ನು ತೊಡೆದು ಹಾಕದವನೂ, ಮೋಸ ಮಾಡುವವನಾಗಿದ್ದು ಮೋಸಗಾರಿಕೆಯನ್ನು ತೊಡೆದು ಹಾಕದವನೂ, ಮೋಸ ಮಾಡುವವನಾಗಿದ್ದು ಕುಟಿಲತನವನ್ನು ತೊಡೆದು ಹಾಕದವನೂ, ಪಾಪಕಾರಕ ಆಸೆಯುಳ್ಳವನಾಗಿದ್ದು ಪಾಪಕಾರಕ ಆಸೆಯನ್ನು ತೊಡೆದು ಹಾಕದವನು, ಮಿಥ್ಯಾದೃಷ್ಟಿಯನ್ನು ಉಳ್ಳವನಾಗಿದ್ದು ಮಿಥ್ಯಾದೃಷ್ಟಿಯನ್ನು ತೊಡೆದು ಹಾಕದವನು ಆಗಿದ್ದಾನೋ ಅವನು ಶ್ರಮಣ ಜೀವನ ಪಾಲಿಸುತ್ತಿಲ್ಲ. ಭಿಕ್ಷುಗಳೇ, ಇವುಗಳನ್ನು ಮತ್ತು ಶ್ರಮಣರಲ್ಲಿ ಕೊಳಕನ್ನು, ಶ್ರಮಣರಲ್ಲಿನ ದೋಷವನ್ನು, ಶ್ರಮಣರಲ್ಲಿನ ತಪ್ಪುಗಳನ್ನು, ದುಃಖಕರವಾದ ಸ್ಥಿತಿಗಳನ್ನು ಮತ್ತು ದುರ್ಗತಿಯಲ್ಲಿ ಉಂಟಾಗುವ ವೇದನೆಗಳನ್ನು ತೊಡೆದು ಹಾಕದಿದ್ದರೆ ‘ಶ್ರಮಣ ಜೀವನದ ಮಾರ್ಗ ಪರಿಪಾಲನೆ ಮಾಡದವನಾಗುತ್ತಾನೆ’ ಎಂದು ನಾನು ಹೇಳುತ್ತೇನೆ. ಭಿಕ್ಷುಗಳೇ, ಅದು ಹೇಗೆಂದರೆ ಮೃತ್ಯು ಸಮಾನವಾದ ಯುದ್ಧದ ಆಯುಧವಾದ ಇಬ್ಬಾಯ, ಹರಿತವಾದ ಕತ್ತಿಯನ್ನು ಹೊರಗಿನ ಒರೆಕವಚದಿಂದ ಪೂರ್ಣವಾಗಿ ಮುಚ್ಚಿರುವ ಹಾಗೆ, ಅದೇರೀತಿಯಲ್ಲಿ ಭಿಕ್ಷುಗಳೇ, ಈ ಭಿಕ್ಷುಗಳ ಶ್ರಮಣ ಜೀವನ ಎಂದು ನಾನು ಹೇಳುತ್ತೇನೆ.
    </p>
    <p> 3. “ಭಿಕ್ಷುಗಳೇ, ನಾನು ದಪ್ಪನಾದ ಹೊರಹೊದಿಕೆ (ಸಂಘಾಟಿ ಚೀವರ) ಹೊದ್ದವನಿಗೆ, ಕೇವಲ ದಪ್ಪನಾದ ಹೊರಹೊದಿಕೆಯನ್ನು ಹೊದ್ದುದರಿಂದಾಗಿಯೇ ಶ್ರಮಣ ಜೀವನವಾಗುತ್ತದೆ ಎಂದು ಹೇಳುವುದಿಲ್ಲ. ಭಿಕ್ಷುಗಳೇ, ನಾನು ಬಟ್ಟೆ ಹೊದಿಯದವನಿಗೆ, ಕೇವಲ ಬಟ್ಟೆ ಹೊದಿಯದೆ ಇರುವುದರಿಂದ ಶ್ರಮಣ ಜೀವನ ಆಗುತ್ತದೆ ಎಂದು ಹೇಳುವುದಿಲ್ಲ. ಭಿಕ್ಷುಗಳೇ, ನಾನು ಧೂಳು ಮತ್ತು ಕೊಳಕಿನಲ್ಲಿ ಇರುವವನಿಗೆ ಕೇವಲ ಧೂಳು ಮತ್ತು ಕೊಳಕಿನಲ್ಲಿ ಇರುವುದರಿಂದಲೇ... ನೀರಿನಲ್ಲಿ ಮುಳುಗಿ ಸ್ನಾನ ಮಾಡುವವನಿಗೆ, ಕೇವಲ ನೀರಿನಲ್ಲಿ ಮುಳುಗಿ ಸ್ನಾನ ಮಾಡುವುದರಿಂದಲೇ... ಮರದ ಬುಡದಲ್ಲಿ ವಾಸಿಸುವವನಿಗೆ, ಕೇವಲ ಮರದ ಬುಡದಲ್ಲಿ ವಾಸ ಮಾಡುವುದರಿಂದಲೇ... ನೆಟ್ಟಗೆ ನಿಂತಿರುವವನಿಗೆ, ಕೇವಲ ನೆಟ್ಟಗೆ ನಿಲ್ಲುವುದರಿಂದಲೇ... ನೇಮದ ಆಹಾರ ಸೇವಿಸುವವನಿಗೆ, ಕೇವಲ ನೇಮದ ಆಹಾರ ಸೇವಿಸುವುದರಿಂದಲೇ... ಮಂತ್ರಗಳನ್ನು ಜಪಿಸುವವನಿಗೆ, ಕೇವಲ ಮಂತ್ರಗಳನ್ನು ಜಪಿಸುವುದರಿಂದಲೇ... ಕೂದಲು ದಪ್ಪನಾಗಿ ಜಡೆಗಟ್ಟಿರುವವನಿಗೆ, ಕೇವಲ ಕೂದಲು ದಪ್ಪನಾಗಿ ಜಡೆಗಟ್ಟಿರುವುದರಿಂದಲೇ ಶ್ರಮಣ ಜೀವನ ನಡೆಸುವವನೆಂದು ಹೇಳುವುದಿಲ್ಲ.
    </p>
    <p> 4. “ಭಿಕ್ಷುಗಳೇ, ದಪ್ಪನಾದ ಹೊರಹೊದಿಕೆ (ಸಂಘಾಟಿ ಚೀವರ)ಯನ್ನು ಹೊದ್ದವನಿಗೆ, ಕೇವಲ ದಪ್ಪನಾದ ಹೊರಹೊದಿಕೆಯನ್ನು ಹೊದ್ದ ಮಾತ್ರದಿಂದಲೇ, ದುರಾಸೆತನವುಳ್ಳವನ ದುರಾಸೆಯು ತೊಡೆದು ಹೋಗುವುದಾಗಿದ್ದರೆ, ಮನಸ್ಸಿನಲ್ಲಿ ಹಗೆತನವುಳ್ಳವನ ಹಗೆತನವು ತೊಡೆದು ಹೋಗುವುದಾಗಿದ್ದರೆ, ಕೋಪವುಳ್ಳವನ ಕೋಪವು... ಹೊಟ್ಟೆಕಿಚ್ಚನ್ನುಳ್ಳವನ ಹೊಟ್ಟೆಕಿಚ್ಚು... ಕಪಟತನವುಳ್ಳವನ ಕಪಟತನ... ಜಿದ್ದುಳ್ಳವನ ಜಿದ್ದು... ಅಸೂಯೆಯುಳ್ಳವನ ಅಸೂಯೆ... ಜಿಪುಣತನವುಳ್ಳವನ ಜಿಪುಣತೆ, ಮೋಸತನವುಳ್ಳವನ ಮೋಸಗಾರಿಕೆ... ಕುಟಿಲತನವುಳ್ಳವನ ಕುಟಿಲತೆ... ಪಾಪಕಾರಕ ಆಸೆವುಳ್ಳವನ ಪಾಪಕಾರಕ ಆಸೆ... ಮಿಥ್ಯಾದೃಷ್ಟಿಯುಳ್ಳವನ ಮಿಥ್ಯಾದೃಷ್ಟಿ ತೊಡೆದು ಹೋಗುವುದಾಗಿದ್ದರೆ ಆಗ ಸ್ನೇಹಿತರು ಮತ್ತು ಸಹವಾಸಿಗಳು, ಬಂಧುಗಳು ಮತ್ತು ಬಾಂಧವರು ಹುಟ್ಟುತ್ತಿದ್ದ ಹಾಗೆಯೇ ಅವನಿಗೆ ದಪ್ಪನಾದ ಹೊರಹೊದಿಕೆ (ಸಂಘಾಟಿ ಚಿವರ) ಯನ್ನು ಹೊದಿಸುತ್ತಿದ್ದರು. ದಪ್ಪನಾದ ಹೊರಹೊದಿಕೆಯನ್ನು ಹೊದೆಯಲು ಪೆÇ್ರೀತ್ಸಾಹಿಸುತ್ತಿದ್ದರು- ‘ನೀನು ಬಾ, ಶುಭ ಮುಖದವನೆ, ದಪ್ಪನಾದ ಹೊರಹೊದಿಕೆಯನ್ನು ಹೊದ್ದುಕೊ, ನೀನು ದಪ್ಪನಾದ ಹೊರಹೊದಿಕೆಯನ್ನು ಹೊದ್ದರೆ, ಆ ದಪ್ಪನಾದ ಹೊರಹೊದಿಕೆಯನ್ನು ಹೊದ್ದ ಮಾತ್ರದಿಂದಾಗಿಯೇ ದುರಾಸೆಯುಳ್ಳವನ ದುರಾಸೆಯು ತೊಡೆದು ಹೋಗುತ್ತದೆ. ಹಗೆತನವುಳ್ಳವನ ಹಗೆತನವು ತೊಡೆದು ಹೋಗುತ್ತದೆ... ಮಿಥ್ಯಾದೃಷ್ಟಿಯುಳ್ಳವನ ಮಿಥ್ಯಾದೃಷ್ಟಿ ತೊಡೆದುಹೋಗುತ್ತದೆ’ ಎಂದು. ಆದರೆ ಭಿಕ್ಷುಗಳೇ, ನಾನು ಈ ದಪ್ಪನಾದ ಹೊರಹೊದಿಕೆಯನ್ನು ಹೊದ್ದಿರುವ ಕೆಲವರಲ್ಲಿ ದುರಾಸೆಯುಳ್ಳವರನ್ನು, ಹಗೆತನದ ಮನಸ್ಸುಳ್ಳವರನ್ನು, ಕೋಪವುಳ್ಳವರನ್ನು, ಹೊಟ್ಟೆಕಿಚ್ಚುಳ್ಳವರನ್ನು, ಕಪಟತನವುಳ್ಳವರನ್ನು, ಜಿದ್ದುಳ್ಳವರನ್ನು, ಅಸೂಯೆವುಳ್ಳವರನ್ನು, ಜಿಪುಣತನವುಳ್ಳವರನ್ನು, ಮೋಸಗಾರಿಕೆವುಳ್ಳವರನ್ನು, ಕುಟಿಲತೆವುಳ್ಳವರನ್ನು, ಪಾಪಕಾರಕ ಆಸೆಯುಳ್ಳವರನ್ನು, ಮಿಥ್ಯಾದೃಷ್ಟಿಯುಳ್ಳವರನ್ನು ಕಂಡಿದ್ದೇನೆ. ಆದ್ದರಿಂದ ದಪ್ಪನಾದ ಹೊರಹೊದಿಕೆ ಹೊದ್ದವನಿಗೆ, ದಪ್ಪನಾದ ಹೊರಹೊದಿಕೆಯನ್ನು ಹೊದ್ದ ಮಾತ್ರದಿಂದಲೇ ಶ್ರಮಣಜೀವನ ಲಭಿಸುವುದಿಲ್ಲ ಎನ್ನುತ್ತೇನೆ.
    </p>
    <p> “ಭಿಕ್ಷುಗಳೇ, ಬಟ್ಟೆ ಹೊದಿಯದವನಿಗೆ, ಕೇವಲ ಬಟ್ಟೆ ಹೊದಿಯದೆ ಇರುವುದರಿಂದ ಶ್ರಮಣ ಜೀವನ ಆಗುತ್ತದೆ ಎಂದು ಹೇಳುವುದಿಲ್ಲ. ಭಿಕ್ಷುಗಳೇ, ನಾನು ಧೂಳು ಮತ್ತು ಕೊಳಕಿನಲ್ಲಿ ಇರುವವನಿಗೆ ಕೇವಲ ಧೂಳು ಮತ್ತು ಕೊಳಕಿನಲ್ಲಿ ಇರುವುದರಿಂದಲೇ... ನೀರಿನಲ್ಲಿ ಮುಳುಗಿ ಸ್ನಾನ ಮಾಡುವವನಿಗೆ, ಕೇವಲ ನೀರಿನಲ್ಲಿ ಮುಳುಗಿ ಸ್ನಾನ ಮಾಡುವುದರಿಂದಲೇ... ಮರದ ಬುಡದಲ್ಲಿ ವಾಸಿಸುವವನಿಗೆ, ಕೇವಲ ಮರದ ಬುಡದಲ್ಲಿ ವಾಸ ಮಾಡುವುದರಿಂದಲೇ... ನೆಟ್ಟಗೆ ನಿಂತಿರುವವನಿಗೆ, ಕೇವಲ ನೆಟ್ಟಗೆ ನಿಲ್ಲುವುದರಿಂದಲೇ... ನೇಮದ ಆಹಾರ ಸೇವಿಸುವವನಿಗೆ, ಕೇವಲ ನೇಮದ ಆಹಾರ ಸೇವಿಸುವುದರಿಂದಲೇ... ಮಂತ್ರಗಳನ್ನು ಜಪಿಸುವವನಿಗೆ, ಕೇವಲ ಮಂತ್ರಗಳನ್ನು ಜಪಿಸುವುದರಿಂದಲೇ... ಕೂದಲು ದಪ್ಪನಾಗಿ ಜಡೆಗಟ್ಟಿರುವವನಿಗೆ, ಕೇವಲ ಕೂದಲು ದಪ್ಪನಾಗಿ ಜಡೆಗಟ್ಟಿದ ಮಾತ್ರದಿಂದಲೇ... ದುರಾಸೆತನವುಳ್ಳವನ ದುರಾಸೆಯು ತೊಡೆದು ಹೋಗುವುದಾಗಿದ್ದರೆ, ಮನಸ್ಸಿನಲ್ಲಿ ಹಗೆತನವುಳ್ಳವನ ಹಗೆತನವು ತೊಡೆದು ಹೋಗುವುದಾಗಿದ್ದರೆ, ಕೋಪವುಳ್ಳವನ ಕೋಪವು... ಹೊಟ್ಟೆಕಿಚ್ಚನ್ನುಳ್ಳವನ ಹೊಟ್ಟೆಕಿಚ್ಚು... ಕಪಟತನವುಳ್ಳವನ ಕಪಟತನ... ಜಿದ್ದುಳ್ಳವನ ಜಿದ್ದು... ಅಸೂಯೆಯುಳ್ಳವನ ಅಸೂಯೆ... ಜಿಪುಣತನವುಳ್ಳವನ ಜಿಪುಣತೆ, ಮೋಸತನವುಳ್ಳವನ ಮೋಸಗಾರಿಕೆ... ಕುಟಿಲತನವುಳ್ಳವನ ಕುಟಿಲತೆ... ಪಾಪಕಾರಕ ಆಸೆವುಳ್ಳವನ ಪಾಪಕಾರಕ ಆಸೆ... ಮಿಥ್ಯಾದೃಷ್ಟಿಯುಳ್ಳವನ ಮಿಥ್ಯಾದೃಷ್ಟಿ ತೊಡೆದು ಹೋಗುವುದಾಗಿದ್ದರೆ ಆಗ ಸ್ನೇಹಿತರು ಮತ್ತು ಸಹವಾಸಿಗಳು, ಬಂಧುಗಳು ಮತ್ತು ಬಾಂಧವರು ಹುಟ್ಟುತ್ತಿದ್ದ ಹಾಗೆಯೇ (ಕೂದಲನ್ನು ದಪ್ಪನಾಗಿ ಜಡೆ ಕಟ್ಟು ಹಾಗೆ) ಮಾಡುತ್ತಿದ್ದರು. ಕೂದಲನ್ನು ದಪ್ಪನಾಗಿ ಜಡೆ ಕಟ್ಟಿಕೊಳ್ಳುವುದಕ್ಕೆ ಪೆÇ್ರೀತ್ಸಾಹಿಸುತ್ತಿದ್ದರು- ‘ನೀನು ಬಾ, ಶುಭಮುಖದವನೆ, ಕೂದಲನ್ನು ದಪ್ಪನಾಗಿ ಜಡೆ ಕಟ್ಟಿಸಿಕೋ, ನೀನು ಕೂದಲನ್ನು ದಪ್ಪನಾಗಿ ಜಡೆಕಟ್ಟಿಕೊಂಡರೆ, ಹಾಗೆ ಕೂದಲನ್ನು ದಪ್ಪನಾಗಿ ಜಡೆ ಕಟ್ಟಿಕೊಂಡ ಮಾತ್ರದಿಂದಲೇ ದುರಾಸೆಯುಳ್ಳವನ ದುರಾಸೆತನ ತೊಡೆದುಹೋಗುತ್ತದೆ. ಹಗೆತನ ಮನಸ್ಸುಳ್ಳವನ ಹಗೆತನ... ಮಿಥ್ಯಾದೃಷ್ಟಿಯುಳ್ಳವನ ಮಿಥ್ಯಾದೃಷ್ಟಿಯು ತೊಡೆದುಹೋಗುತ್ತದೆ’ ಎಂದು. ಆದರೆ ಭಿಕ್ಷುಗಳೇ, ನಾನು ಈ ದಪ್ಪನಾಗಿ ಜಡೆ ಕಟ್ಟಿಕೊಂಡವರಲ್ಲಿ ದುರಾಸೆಯುಳ್ಳವರನ್ನು, ಹಗೆತನದ ಮನಸ್ಸುಳ್ಳವರನ್ನು, ಕೋಪವುಳ್ಳವರನ್ನು, ಹೊಟ್ಟೆಕಿಚ್ಚುಳ್ಳವರನ್ನು, ಕಪಟತನವುಳ್ಳವರನ್ನು, ಜಿದ್ದುಳ್ಳವರನ್ನು ಅಸೂಯೆಯುಲ್ಳವರನ್ನು, ಜಿಪುಣತನವುಳ್ಳವರನ್ನು, ಮೋಸಗಾರಿಕೆವುಳ್ಳವರನ್ನು ಕುಟಿಲತನವುಳ್ಳವರನ್ನು, ಪಾಪಕಾರಕ ಆಸೆಯುಳ್ಳವರನ್ನು, ಮಿಥ್ಯಾದೃಷ್ಟಿಯುಳ್ಳವರನ್ನು ಕಂಡಿದ್ದೇನೆ. ಆದ್ದರಿಂದ ದಪ್ಪನಾಗಿ ಜಡೆ ಕಟ್ಟಿದವನಿಗೆ, ಕೇವಲ ದಪ್ಪನಾಗಿ ಜಡೆ ಕಟ್ಟಿದ ಮಾತ್ರದಿಂದಲೇ ಶ್ರಮಣ ಜೀವನ ಲಭಿಸುವುದಿಲ್ಲ ಎನ್ನುತ್ತೇನೆ.
    </p>
    <h2>2. ಯಾರು ಶ್ರಮಣ ಜೀವನ ಮಾರ್ಗ ಪಾರಿಪಾಲನೆ ಮಾಡುವವರು
    </h2>
    <p> 5. “ಭಿಕ್ಷುಗಳೇ, ಹೇಗೆ ಒಬ್ಬ ಭಿಕ್ಷುವು ಶ್ರಮಣ ಜೀವನ ಮಾರ್ಗದ ಪರಿಪಾಲನೆ ಮಾಡುವವನಾಗುತ್ತಾನೆ? ಭಿಕ್ಷುಗಳೇ, ಯಾವ ಭಿಕ್ಷುವು ದುರಾಸೆಯುಳ್ಳವನಾಗಿದ್ದು ದುರಾಸೆಯನ್ನು ತೊಡೆದುಹಾಕತ್ತಾನೆ, ಹಗೆತನವುಳ್ಳವನಾಗಿದ್ದು ಹಗೆತನವನ್ನು ತೊಡೆದುಹಾಕುತ್ತಾನೆ, ಕೋಪವುಳ್ಳವನಾಗಿದ್ದು ಕೋಪವನ್ನು... ಹೊಟ್ಟಿಕಿಚ್ಚುಳ್ಳವನಾಗಿದ್ದು ಹೊಟ್ಟೆಕಿಚ್ಚನ್ನು... ಕಪಟತನವುಳ್ಳವನಾಗಿದ್ದು ಕಪಟತನವನ್ನು... ಜಿದ್ದುಳ್ಳವನಾಗಿದ್ದು ಜಿದ್ದನ್ನು... ಅಸೂಯೆಯುಳ್ಳವನಾಗಿದ್ದು, ಅಸೂಯೆಯನ್ನು, ಜಿಪುಣತನವುಳ್ಳವನಾಗಿದ್ದು ಜಿಪುಣತನವನ್ನು... ಮೋಸಗಾರಿಕೆವುಳ್ಳವನಾಗಿದ್ದು ಮೋಸಗಾರಿಕೆಯನ್ನು... ಕುಟಿಲತನವುಳ್ಳವನಾಗಿದ್ದು ಕುಟಿಲತೆಯನ್ನು... ಪಾಪಕಾರಕ ಆಸೆಯುಳ್ಳವನಾಗಿದ್ದು ಪಾಪಕಾರಕ ಆಸೆಯನ್ನು... ಮಿಥ್ಯಾದೃಷ್ಟಿಯುಳ್ಳವನಾಗಿದ್ದು ಮಿಥ್ಯಾದೃಷ್ಟಿಯನ್ನು ತೊಡೆದು ಹಾಕುತ್ತಾನೆ. ಭಿಕ್ಷುಗಳೇ, ಇವುಗಳನ್ನು ಶ್ರಮಣರಲ್ಲಿನ ಮಲವನ್ನು, ಶ್ರಮಣರಲ್ಲಿನ ದೋಷವನ್ನು, ಶ್ರಮಣರಲ್ಲಿ ತಪ್ಪುಗಳನ್ನು, ದುಃಖಕಾರಕವಾದ ಸ್ಥಿತಿಳನ್ನು ಮತ್ತು ದುಗ್ತಿಯಲ್ಲಿ ಉಂಟಾಗುವ ವೇದನೆಗಳನ್ನು ತೊಡೆದು ಹಾಕಿದರೆ ಅವನು ಶ್ರಮಣ ಜೀವನದ ಪರಿಪಾಲನೆ ಮಾಡುವವನಾಗುತ್ತಾನೆ ಎಂದು ಹೇಳುತ್ತೇನೆ. ಅವನು ಎಲ್ಲರೀತಿಯ ಈ ಪಾಪದ ಅಕುಶಲದ ವಿಷಯಗಳಿಂದ ತನ್ನನ್ನು ತಾನು ಶುದ್ಧಿ ಮಾಡಿಕೊಂಡು ಉಳಿಯುತ್ತಾನೆ. ಅವನು ಈ ರೀತಿಯಾಗಿ ಈ ಎಲ್ಲ ಪಾಪದ ಅಕುಶಲದ ವಿಷಯಗಳಿಂದ ತನ್ನನ್ನು ತಾನು ಶುದ್ಧಿ ಮಾಡಿಕೊಂಡು ಉಳಿದಾಗ ಆನಂದವು ಉಂಟಾಗುತ್ತದೆ. ಆನಂದದಿಂದಾಗಿ ಹರ್ಷ ಪರವಶತೆ ಉಂಟಾಗುತ್ತದೆ. ಹರ್ಷ ಪರವಶತೆಯಿಂದಾಗಿ ಶರೀರವು ವೇದನಾತೀತವಾಗುತ್ತದೆ, ವೇದನಾತೀತತೆಯಿಂದಾಗಿ ಸುಖದ ಅನುಭವವಾಗುತ್ತದೆ, ಸುಖದ ಅನುಭವದಿಂದಾಗಿ ಮನಸ್ಸು ಸಮಾಧಿಯನ್ನು ಹೊಂದುತ್ತದೆ.
    </p>
    <p> 6. ಅವನು ಮೈತ್ರಿಯಿಂದೊಡಗೂಡಿದ ಮನಸ್ಸನ್ನು ಒಂದು ದಿಕ್ಕಿನಲ್ಲಿ ಪೂರ್ತಿಯಾಗಿ ಹರಡುತ್ತ ಜೀವಿಸುತ್ತಾನೆ, ಅದೇರೀತಿಯಲ್ಲಿ ಎರಡನೆಯದು, ಅದೇರೀತಿಯಲ್ಲಿ ಮೂರನೆಯದು, ಅದೇರೀತಿಯಲ್ಲಿ ನಾಲ್ಕನೆಯ ದಿಕ್ಕಿನಲ್ಲಿ ಹರಸುತ್ತ ಜೀವಿಸುತ್ತಾನೆ. ಹಾಗೆಯೇ ಮೇಲೆ ಮತ್ತು ಕೆಳಗೆ, ಸುತ್ತಮುತ್ತ ಎಲ್ಲ ಕಡೆಯೂ ಪ್ರತಿಯೊಂದು ರೀತಿಯಲ್ಲಿಯೂ ಪ್ರತಿಯೊಂದಕ್ಕೂ ಪೂರ್ಣ ಲೋಕಕ್ಕೆ ಮೈತ್ರಿಯಿಂದೊಡಗೂಡಿದ ಮನಸ್ಸನ್ನು ವಿಫುಲ ರೀತಿಯಲ್ಲಿ, ಮಹತ್ತಿನ ರೀತಿಯಲ್ಲಿ, ಅಳತೆ ಮೀರಿದ ರೀತಿಯಲ್ಲಿ, ವೈರತ್ವವಿಲದ ರೀತಿಯಲ್ಲಿ, ಹಗೆತನವಿಲ್ಲದ ರೀತಿಯಲ್ಲಿ ಹರಡಿ ಜೀವಿಸುತ್ತಾನೆ. ಕರುಣೆಯಿಂದೊಡಗೂಡಿದ ಮನಸ್ಸನ್ನು... ಮುದಿತದಿಂದೊಡಗೂಡಿದ ಮನಸ್ಸನ್ನು... ಉಪೇಕ್ಷಾದಿಂದ (ಸಮಚಿತ್ತತೆ) ಒಡಗೂಡಿದ ಮನಸ್ಸನ್ನು ಒಂದು ದಿಕ್ಕಿನಲ್ಲಿ ಪೂರ್ತಿಯಾಗಿ ಹರಡುತ್ತ ಜೀವಿಸುತ್ತಾನೆ. ಅದೇರೀತಿಯಲ್ಲಿ ಎರಡನೆಯದು... ಅದೇರೀತಿಯಲ್ಲಿ ಮೂರನೆಯದು... ಅದೇರೀತಿಯಲ್ಲಿ ನಾಲ್ಕನೆಯದು, ಹಾಗೆಯೇ ಮೇಲೆ ಮತ್ತು ಕೆಳಗೆ, ಸುತ್ತಮುತ್ತ ಎಲ್ಲ ಕಡೆಗೂ ಪ್ರತಿಯೊಂದು ರೀತಿಯಲ್ಲಿಯೂ ಪ್ರತಿಯೊಂದಕ್ಕೂ ಪೂರ್ಣ ಲೋಕಕ್ಕೆ ಉಪೇಕ್ಷಾದಿಂದೊಡಗೂಡಿದ ಮನಸ್ಸನ್ನು ವಿಪುಲ ರೀತಿಯಲ್ಲಿ, ಮಹತ್ತಿನ ರೀತಿಯಲ್ಲಿ, ಅಳತೆ ಮೀರಿದ ರೀತಿಯಲ್ಲಿ, ವೈರತ್ವವಿಲ್ಲದ ರೀತಿಯಲ್ಲಿ, ಹಗೆತನವಿಲ್ಲದ ರೀತಿಯಲ್ಲಿ, ಹರಡಿ ಜೀವಿಸುತ್ತಾನೆ. ಭಿಕ್ಷುಗಳೇ, ಹೇಗೆಂದರೆ ಒಂದು ಸುಂದರ ಕೊಳವಿದ್ದು ಅದು ನಿರ್ಮಲವಾದ ಸಿಹಿಯಾದ ತಣ್ಣಗಿನ ನೀರಿನಿಂದ ಕೂಡಿದ್ದು ಶುಭ್ರವಾದ ದಂಡೆಯಿಂದ ಸುತ್ತುವರೆದಿದೆ. ಯಾರಾದರೊಬ್ಬ ಮನುಷ್ಯನು ಪೂರ್ವ ದಿಕ್ಕಿನಿಂದ ಬಿಸಿಲಿನ ಬೇಗೆಯಿಂದ ಬಳಲಿದವನಾಗಿ, ಬೆಂದವನಾಗಿ, ದುರ್ಬಲನಾಗಿ, ಒಣಗಿದಂತಾಗಿ ಬಾಯಾರಿಕೆಯಾದವನು ಬರಬಹುದು. ಅವನು ಆ ಕೊಳಕ್ಕೆ ಬಂದು ತನ್ನ ಬಾಯಾರಿಕೆಯನ್ನು ತೀರಿಸಿಕೊಳ್ಳಬಹುದು. ಬಿಸಿಲಿನಿಂದಾದ ಬೇಗೆಯನ್ನು ತೀರಿಸಿಕೊಳ್ಳಬಹುದು. ಯಾರಾದರೊಬ್ಬ ಮನುಷ್ಯನು ಉತ್ತರ ದಿಕ್ಕಿನಿಂದ ಬರಬಹುದು... ಯಾರಾದರೊಬ್ಬ ಮನುಷ್ಯನು ದಕ್ಷಿಣ ದಿಕ್ಕಿನಿಂದ ಬರಬಹುದು. ಎಲ್ಲಿಂದಲಾದರೂ ಒಬ್ಬನು ಬಿಸಿಲಿನ ಬೇಗೆಯಿಂದ ಬಳಲಿದವನಾಗಿ, ಬೆಂದವನಾಗಿ, ದುರ್ಬಲನಾಗಿ, ಒಣಗಿದಂತಾಗಿ, ಬಾಯಾರಿಕೆಯಾದವನು ಬರಬಹುದು. ಅವನು ಆ ಕೊಳಕ್ಕೆ ಬಂದು ತನ್ನ ಬಾಯಾರಿಕೆಯನ್ನು ತೀರಿಸಿಕೊಳ್ಳಬಹುದು. ಬಿಸಿಲಿನಿಂದಾದ ಬೇಗೆಯನ್ನು ತೀರಿಸಿಕೊಳ್ಳಬಹುದು. ಭಿಕ್ಷುಗಳೇ, ಅದೇರೀತಿಯಲ್ಲಿ ಕೂಡ ಯಾರಾದರೊಬ್ಬನು ಕ್ಷತ್ರಿಯ ಕುಲದವನಾದರೂ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ತಥಾಗತರಿಂದ ಉಪದೇಶಿಸಲ್ಪಟ್ಟ ಧರ್ಮ ಮತ್ತು ವಿನಯ (ಭಿಕ್ಷು ಶಿಕ್ಷಣ)ಗಳಿಗೆ ಒಳಗಾಗುತ್ತಾನೆ. ಹಾಗಾಗಿ ಅವನು ಮೈತ್ರಿಯನ್ನು, ಕರುಣೆಯನ್ನು, ಮುದಿತತೆಯನ್ನು, ಉಪೇಕ್ಷೆಯನ್ನು ವೃದ್ಧಿಮಾಡಿಕೊಂಡಾಗ ಅವನಿಗೆ ಅಂತರಂಗದಲ್ಲಿ ಶಾಂತಿಯು ದೊರಕುತ್ತದೆ. ಅಂತರಂಗದ ಶಾಂತಿಯಿಂದಾಗಿ ಅವನು ಶ್ರಮಣ ಜೀವನದ ಮಾರ್ಗ ಪರಿಪಾಲನೆ ಮಾಡಿದವನು ಎಂದು ಹೇಳುತ್ತೇನೆ. ಬ್ರಾಹ್ಮಣ ಕುಲದವನಾದರೂ ಸಹ... ವೈಶ್ಯ ಕುಲದವನಾದರೂ ಸಹ... ಶೂದ್ರ ಕುಲದವನಾದರೂ ಸಹ... ಯಾವ ಯಾವುದೋ ಕುಲದವನಾದರೂ ಸಹ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ತಥಾಗತರಿಂದ ಉಪದೇಶಿಸಲ್ಪಟ್ಟ ಧರ್ಮ ಮತ್ತು ವಿನಯ (ಭಿಕ್ಷು ಶಿಕ್ಷಣ) ಗಳಿಗೆ ಒಳಗಾಗುತ್ತಾನೆ. ಹಾಗಾಗಿ ಅವನು ಮೈತ್ರಿಯನ್ನು, ಕರುಣೆಯನ್ನು, ಮುದಿತತೆಯನ್ನು, ಉಪೇಕ್ಷೆಯನ್ನು ವೃದ್ಧಿಮಾಡಿಕೊಂಡಾಗ ಅವನಿಗೆ ಅಂತರಂಗದಲ್ಲಿ ಶಾಂತಿಯು ದೊರಕುತ್ತದೆ. ಅಂತರಂಗದ ಶಾಂತಿಯಿಂದಾಗಿ ಅವನು ‘ಶ್ರಮಣ ಜೀವನ ಮಾರ್ಗ ಪರಿಪಾಲನೆ ಮಾಡಿದವನು ಎಂದು ಹೇಳುತ್ತೇನೆ.
    </p>
    <p> 7. ಕ್ಷತ್ರಿಯ ಕುಲದವನಾದರೂ ಮನೆಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣನಾಗುತ್ತಾನೆ. ಅವನು ಆಸವಗಳನ್ನು ಕ್ಷಯಿಸಿ ಇಲ್ಲೇ ಈಗಲೇ ತನಗೆತಾನೆ ಆಸವಗಳಿಲ್ಲದ ಚಿತ್ತವಿಮುಕ್ತಿಯನ್ನು ಪ್ರಜ್ಞಾವಿಮುಕ್ತಿಯನ್ನು ಸಾಕ್ಷಾತ್ಕರಿಸಿಕೊಂಡು ಅದನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಆಸವಗಳನ್ನು ಕ್ಷಯಿಸಿದವನೇ ಶ್ರಮಣನಾಗುತ್ತಾನೆ.128 ಬ್ರಾಹ್ಮಣ ಕುಲದವನಾದರೂ ಸಹ... ವೈಶ್ಯ ಕುಲದವನಾದರೂ ಸಹ... ಶೂದ್ರ ಕುಲದವನಾದರೂ ಸಹ... ಯಾವ ಯಾವುದೋ ಕುಲದವನಾದರೂ ಸಹ ಮನೆ ಬಿಟ್ಟು ಮನೆ ಇಲ್ಲದವನಾಗಿ ಶ್ರಮಣಾಗುತ್ತಾನೆ. ಅವನು ಆಸವಗಳನ್ನು ಕ್ಷಯಿಸಿ ಇಲ್ಲೇ ಈಗಲೇ ತನಗೆ ತಾನೇ ಆಸವಗಳಿಲ್ಲದ ಚಿತ್ತವಿಮುಕ್ತಿಯನ್ನು ಪ್ರಜ್ಞಾವಿಮುಕ್ತಿಯನ್ನು ಸಾಕ್ಷಾತ್ಕರಿಸಿಕೊಂಡು ಅದನ್ನು ಸಾಧಿಸಿಕೊಂಡು ನೆಲೆಗೊಳ್ಳುತ್ತಾನೆ. ಆಸವಗಳನ್ನು ಕ್ಷಯಿಸಿದವನೇ ಶ್ರಮಣನಾಗುತ್ತಾನೆ” ಎಂದು.
    </p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಪಡೆದ ಆ ಭಿಕ್ಷುಗಳು ಭಗವಾನರ ಆ ಮಾತಿಗೆ ಆನಂದಗೊಂಡರು.
    </p>
    <p>ಇಲ್ಲಿಗೆ ಚೂಳಅಸ್ಸಪುರ ಸುತ್ತ ಮುಗಿಯಿತು.
    </p>
    <p>ಜೋಡಿ ಸೂತ್ರಗಳ ನಾಲ್ಕನೆಯ ವರ್ಗ ಮುಗಿಯಿತು.
    </p>
    <p> ಗಿಂಜದಲ್ಲಿ, ಸಾಲವನದಲ್ಲಿ, ಪಾಲಿಸುವ, ಪ್ರಜ್ಞಾವಂತನೆನಿಸುವ ಮತ್ತು ಸಚ್ಚಕನ ದೃಷ್ಟಿ ನಿಷೇಧದ ಮುಖವರ್ಣದ, ಪ್ರಸನ್ನತೆಯನ್ನು ಕಾಣುತ್ತಾ ಉಳಿಯುವ, ಕೇವಟ್ಟನ, ಅಸ್ಸಪುರದ ಜಡೆಕಟ್ಟಿದವರ ಕುರಿ ಸೂತ್ರಗಳಿಂದ ಕೂಡಿವೆ.
    </p>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>