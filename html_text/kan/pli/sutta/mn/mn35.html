<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 35: ಚೂಳಸಚ್ಚಕ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn35' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮಹಾಯಮಕ ವರ್ಗ</li>
      </ul>
      <h1 class='sutta-title'>35. ಚೂಳಸಚ್ಚಕ ಸುತ್ತ</h1>
    </header>
    <h2>1. ಸಚ್ಚಕ ಮತ್ತು ಆಯುಷ್ಮಂತ ಅಸ್ಸಜಿಯ ಭೇಟಿ
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ವೈಶಾಲಿಯ ಮಹಾವನದಲ್ಲಿ ಗೋಪುರಾಕಾರದ ಛಾವಣಿಯುಳ್ಳ ಮನೆಯಲ್ಲಿ ತಂಗಿದ್ದರು. ಆ ಒಂದು ಸಂದರ್ಭದಲ್ಲಿ, ಬಹುಜನರಿಂದ ಸನ್ಯಾಸಿಯೆಂದು ಗುರುತಿಸಲ್ಪಟ್ಟ ತರ್ಕವಾದಿ, ವಾದಚತುರ ನಿಗಂಠ ಪುತ್ರನಾದ ಸಚ್ಚಕನು ಕೂಡ ವೈಶಾಲಿಯಲ್ಲಿ ವಾಸಿಸುತ್ತಿದ್ದನು.73 ಅವನು ವೈಶಾಲಿಯಲ್ಲೆಲ್ಲಾ ಸಂಚರಿಸುತ್ತಿರುವಾಗ ಈ ಮಾತುಗಳನ್ನು ಹೇಳುತ್ತಿದ್ದನು- “ಯಾವನೇ ಆಗಲಿ ನನ್ನನ್ನು ವಾದ ವಿವಾದದಲ್ಲಿ ಎದುರಿಸಿದ್ದೇ ಆದರೆ ಅವನು ಕಂಪಿಸದೇ ಇರುವುದಿಲ್ಲ, ನಡುಗದೇ ಇರುವುದಿಲ್ಲ, ತತ್ತರಿಸದೇ ಇರುವುದಿಲ್ಲ. ಹಾಗೆ ಹೆದರದ ಯಾರನ್ನೂ ನಾನು ಕಂಡಿಲ್ಲ... ಶ್ರಮಣನಾಗಲಿ ಅಥವಾ ಬ್ರಾಹ್ಮಣನಾಗಲಿ ಸಂಘದ ಪ್ರಮುಖನನ್ನಾಗಲೀ, ಗಣಪ್ರಮುಖನನ್ನಾಗಲಿ, ಗುಂಪಿನ ಗುರುವನ್ನಾಗಲಿ ಹಾಗೂ ಅರಹಂತನೆಂದೂ ಸಮ್ಮಾಸಂಬುದ್ಧನೆಂದು ಕರೆದುಕೊಳ್ಳುವವರನ್ನಾಗಲಿ ಕಂಕುಳಲ್ಲಿ ಬೆವರಿಳಿದು ಹೋಗದೇ ಇರುವುದಿಲ್ಲ. ಒಂದು ಕೇವಲ ನಿರ್ಜೀವ ವಸ್ತುವಿನೊಂದಿಗೆ ನಾನು ವಾದ ವಿವಾದದಲ್ಲಿ ತೊಡಗಿದರೂ ಅದು ನನ್ನ ವಾದ ವಿವಾದದಿಂದ ಕಂಪಿಸಿ ಹೋಗುತ್ತದೆ, ನಡುಗಿಹೋಗುತ್ತದೆ, ತತ್ತರಿಸಿ ಹೋಗುತ್ತದೆ, ಹಾಗಿರುವಾಗ ಮಾನವ ಜೀವಿಗಳ ಪಾಡೇನು?” ಎಂದು.
    </p>
    <p> 2. ಆಗ ಆಯುಷ್ಮಂತ ಅಸ್ಸಜಿ ಬೆಳಗಿನ ಸಮಯದಲ್ಲಿ, ಚೀವರವನ್ನು ಧರಿಸಿಕೊಂಡು ಪಿಂಡಪಾತ್ರೆಯನ್ನು ಹಿಡಿದುಕೊಂಡು ಭಿಕ್ಷೆಗಾಗಿ ವೈಶಾಲಿಗೆ ಹೋದರು.74 ನಿಗಂಠ ಪುತ್ರನಾದ ಸಚ್ಚಕನು ತನ್ನ ಬಲ ಪ್ರದರ್ಶನಕ್ಕಾಗಿ ಸುತ್ತಾಡುತ್ತ ಅಲೆದಾಡುತ್ತ ಇರುವಾಗ ದೂರದಲ್ಲಿ ಬರುತ್ತಿರುವ ಆಯುಷ್ಮಂತ ಅಸ್ಸಜಿಯನ್ನು ಕಂಡನು. ಕಂಡಕೂಡಲೇ ಆಯುಷ್ಮಂತ ಅಸ್ಸಜಿಯ ಬಳಿಗೆ ಬಂದನು. ಬಳಿಗೆ ಬಂದನಂತರ ಆಯುಷ್ಮಂತ ಅಸ್ಸಜಿಯೊಡನೆ ಕುಶಲ ವಿಚಾರಿಸಿದನು. ಕುಶಲತೆಯ ಮಾತುಕತೆಯ ನಂತರ ಗೌರವದಿಂದ ಒಂದೆಡೆ ನಿಂತನು. ಒಂದೆಡೆ ನಿಂತ ನಿಗಂಠಪುತ್ರ ಸಚ್ಚಕ ಆಯುಷ್ಮಂತ ಅಸ್ಸಜಿಗೆ ಹೀಗೆ ಹೇಳಿದನು- “ಪೂಜ್ಯ ಅಸ್ಸಜಿ, ಶ್ರಮಣ ಗೌತಮರು ಶಿಷ್ಯರಿಗೆ ಹೇಗೆ ಕಲಿಸುತ್ತಾರೆ. ಅಲ್ಲದೆ ಯಾವ ವಿಚಾರ ಭಾಗಗಳಿಂದ ಶ್ರಮಣಗೌತಮರ ಉಪದೇಶಗಳು ಶಿಷ್ಯರಲ್ಲಿ ಬಹಳವಾಗಿ ಪ್ರಚಾರದಲ್ಲಿವೆ” ಎಂದು.
    </p>
    <p> “ಆಗ್ಗಿವೆಸ್ಸನ, ಈ ರೀತಿಯಾಗಿ ಭಗವಾನರು ಶಿಷ್ಯರಿಗೆ ಕಲಿಸುತ್ತಾರೆ, ಈ ವಿಚಾರ ಭಾಗಗಳಿಂದ ಭಗವಾನರ ಉಪದೇಶಗಳು ಶಿಷ್ಯರಲ್ಲಿ ಬಹಳವಾಗಿ ಪ್ರಚಾರದಲ್ಲಿವೆ- ‘ಭಿಕ್ಷುಗಳೇ, ಈ ರೂಪವು (ಆಕಾರ) ಅನಿತ್ಯ, ವೇದನೆಯು (ಅನುಭವ) ಅನಿತ್ಯ, ಸಂಜ್ಞೆಯು (ಗ್ರಹಿಕೆ) ಅನಿತ್ಯ, ಸಂಖಾರಗಳು (ಮನೋನಿರ್ಮಾಣಗಳು) ಅನಿತ್ಯ, ವಿಜ್ಞಾನವು (ಅರಿವು) ಅನಿತ್ಯ. ಭಿಕ್ಷುಗಳೇ, ರೂಪ ಆತ್ಮವಲ್ಲ, ವೇದನಾ ಆತ್ಮವಲ್ಲ, ಸಂಜ್ಞೆ ಆತ್ಮವಲ್ಲ, ಸಂಖಾರಗಳು ಆತ್ಮವಲ್ಲ, ವಿಞ್ಞಾನ ಆತ್ಮವಲ್ಲ. ಎಲ್ಲಾ ಸಂಖಾರಗಳೂ ಅನಿತ್ಯ, ಎಲ್ಲ ಧರ್ಮ ವಿಷಯಗಳೂ ಅನಾತ್ಮಕ’75 ಎಂದು. ಅಗ್ಗಿವೆಸ್ಸನ, ಈ ರೀತಿಯಾಗಿ ಭಗವಾನರು ಶಿಷ್ಯರುಗಳಿಗೆ ಕಲಿಸುತ್ತಾರೆ. ಈ ಭಾಗಗಳಿಂದ ಭಗವಾನರ ಉಪದೇಶಗಳು ಶಿಷ್ಯರಲ್ಲಿ ಬಹಳವಾಗಿ ಪ್ರಚಾರದಲ್ಲಿವೆ” ಎಂದು.
    </p>
    <p> “ಪೂಜ್ಯ ಅಸ್ಸಜಿ, ಇವುಗಳೇ ಶ್ರಮಣ ಗೌತಮರ ಮಾತುಗಳಾಗಿದ್ದರೆ ಇವುಗಳನ್ನು ಕೇಳಿದ ನಾವು ಬಹಳ ಕೆಟ್ಟದ್ದನ್ನು ಕೇಳಿದಂತಾಯಿತು. ಒಂದುವೇಳೆ ಈಗ ಅಥವಾ ಯಾವಾಗಲಾದರೂ ನಾವು ಆ ಪೂಜ್ಯ ಗೌತಮರನ್ನು ಭೇಟಿಯಾದರೆ, ಒಂದುವೇಳೆ ನಾವು ಅವರೊಡನೆ ಯಾವ ರೀತಿಯಲ್ಲಾದರೂ ಮಾತನಾಡಿದ್ದೇ ಆದರೆ, ಆ ವೇಳೆಯಲ್ಲಿ ನಾವು ಅವರ ಈ ಕೆಟ್ಟ ದೃಷ್ಟಿಕೋನವನ್ನು ಬದಲಿಸುವಂತೆ ಮಾಡಬಹುದು” ಎಂದು.
    </p>
    <h2>2. ಸಚ್ಚಕ ಭಗವಾನರಲ್ಲಿಗೆ
    </h2>
    <p> 3. ಆ ಒಂದು ಸಮಯದಲ್ಲಿ ಐದು ನುರು ಜನ ಲಿಚ್ಛವಿಗಳು ಸಮಾವೇಶ ಸಭಾಂಗಣದಲ್ಲಿ ಯಾವುದೋ ಒಂದು ವಿಷಯಕ್ಕಾಗಿ ಅಲ್ಲಿ ಸೇರಿದ್ದರು. ಆಗ ನಿಗಂಠಪುತ್ರ ಸಚ್ಚಕ ಎಲ್ಲಿ ಲಿಚ್ಛವಿಗಳಿದ್ದರೋ ಅಲ್ಲಿಗೆ ಬಂದನು. ಬಂದನಂತರ ಲಿಚ್ಛವಿಗಳಿಗೆ ಹೀಗೆ ಹೇಳಿದನು- “ಲಿಚ್ಛವಿ ಮಹಾಶಯರುಗಳೇ, ನೀವೆಲ್ಲರೂ ಬನ್ನಿರಿ, ಲಿಚ್ಛವಿ ಮಹಾಶಯರುಗಳೇ, ನೀವೆಲ್ಲರೂ ಬನ್ನಿರಿ. ಈ ದಿನ ನನಗೂ ಮತ್ತು ಶ್ರಮಣ ಗೌತಮರಿಗೂ ನಡುವೆ ಮಾತುಕತೆಯಾಗುವುದಿದೆ. ಒಂದುವೇಳೆ ಶ್ರಮಣ ಗೌತಮ ಯಾವುದನ್ನು ಅವರ ಪ್ರಸಿದ್ಧಿ ಪಡೆದ ಶಿಷ್ಯರಲ್ಲಿ ಒಬ್ಬರಾದ ಅಸ್ಸಜಿ ಎಂಬ ಹೆಸರಿನ ಭಿಕ್ಷು ಹೇಳಿದ್ದ ರೀತಿಯಲ್ಲಿಯೇ ಹೇಳಿದ್ದೇ ಆದರೆ, ಯಾವರೀತಿಯಲ್ಲಿ ಒಬ್ಬ ಶಕ್ತಿಶಾಲಿಯಾದ ಮನುಷ್ಯ ಉದ್ದ ಕೂದಲುಳ್ಳ ಟಗರನ್ನು ಅದರ ಕೂದಲನ್ನು ಹಿಡಿದು ಮುಂದಕ್ಕೆ ಎಳೆಯುವಂತೆ, ಹಿಂದಕ್ಕೆ ಮುಂದಕ್ಕೆ ಜಗ್ಗಾಡುತ್ತಾನೆ ಅದೇರೀತಿಯಲ್ಲಿ ನಾನು ಕೂಡ ಶ್ರಮಣ ಗೌತಮರನ್ನು ನನ್ನ ವಾದ ವಿವಾದಗಳಿಂದ ಮುಂದಕ್ಕೆ ಎಳೆಯುತ್ತೇನೆ, ಹಿಂದಕ್ಕೆ ಎಳೆಯುತ್ತೇನೆ, ಹಿಂದಕ್ಕೆ ಮುಂದಕ್ಕೆ ಜಗ್ಗಾಡುತ್ತೇನೆ ಮತ್ತು ಯಾವ ರೀತಿಯಲ್ಲಿ ಒಬ್ಬ ಶಕ್ತಿಶಾಲಿ ಭಟ್ಟಿ ಇಳಿಸುವವ ದೊಡ್ಡದಾದ ಭಟ್ಟಿ ಇಳಿಸುವ ಪಾತ್ರೆಯನ್ನು ಆಳವಾದ ನೀರಿನಲ್ಲಿ ಮುಳುಗಿಸಿ ಅದರ ಒಂದು ಮೂಲೆಯನ್ನು ಹಿಡಿದುಕೊಂಡು ಮುಂದಕ್ಕೆಳೆಯುವಂತೆ ಹಿಂದಕ್ಕೆ ತಳ್ಳುವಂತೆ ಹಿಂದಕ್ಕೆ ಮುಂದಕ್ಕೆ ಜಗ್ಗಾಡುತ್ತಾನೆ. ಅದೇರೀತಿಯಲ್ಲಿ ನಾನು ಕೂಡ ಶ್ರಮಣ ಗೌತಮರನ್ನು ವಾದ ವಿವಾದಗಿಂದ ಮುಂದಕ್ಕೆ ಎಳೆಯುತ್ತೇನೆ, ಹಿಂದಕ್ಕೆ ತಳ್ಳುತ್ತೇನೆ, ಹಿಂದಕ್ಕೆ ಮುಂದಕ್ಕೆ ಜಗ್ಗಾಡುತ್ತೇನೆ. ಯಾವರೀತಿ ಒಬ್ಬ ಶಕ್ತಿಶಾಲಿ ಮಾದಕ ವಸ್ತು ಮಿಶ್ರಣ ಮಾಡುವವನು ಜರಡಿಯ ಹಿಡಿಯನ್ನು ಹಿಡಿದು ಕೆಳಕ್ಕೆ ಹಾಕುವಂತೆ ಮೇಲಕ್ಕೆ ಎಸೆಯುವಂತೆ ಚೆನ್ನಾಗಿ ಅಲ್ಲಾಡಿಸುತ್ತಾನೆ, ಹಾಗೆ ಅದೇರೀತಿಯಲ್ಲಿ ಶ್ರಮಣ ಗೌತಮರನ್ನು ವಾದ ವಿವಾದದಿಂದ ಕೆಳಕ್ಕೆ ಹಾಕುತ್ತೇನೆ, ಮೇಲಕ್ಕೆ ಎಳೆಯುತ್ತೇನೆ, ಚೆನ್ನಾಗಿ ಅಲ್ಲಾಡಿಸುತ್ತೇನೆ. ಯಾವರೀತಿಯಲ್ಲಿ ಅರವತ್ತು ವರುಷಗಳ ಒಂದು ಆನೆ ಆಳವಾದ ಕೊಳದಲ್ಲಿ ಇಳಿದು ಹುಚ್ಚಾಬಟ್ಟೆ ಕುಣಿಯುತ್ತ ನೀರಾಟವನ್ನು ಆಡುತ್ತದೆಯೋ ಹಾಗೆ ಅದೇ ರೀತಿಯಲ್ಲಿ ನಾನು ಶ್ರಮಣ ಗೌತಮರನ್ನು ಹುಚ್ಚಾಬಟ್ಟೆ ಖುಷಿಕೊಡುವ ನೀರಾಟದ ಹಾಗೆ ಆಡಿಸುತ್ತೇನೆ.76 ಲಿಚ್ಛವೀ ಮಹಾಶಯರೇ, ಎಲ್ಲರೂ ಬನ್ನಿರಿ, ಲಿಚ್ಛವಿ ಮಹಾಶಯರೇ ಎಲ್ಲರೂ ಬನ್ನಿರಿ. ಈ ದಿನ ನನಗೂ ಮತ್ತು ಶ್ರಮಣ ಗೌತಮರಿಗೂ ನಡುವೆ ಮಾತುಕತೆ ಆಗುವುದಿದೆ” ಎಂದು.
    </p>
    <p> ಆನಂತರದಲ್ಲಿ ಕೆಲವು ಲಿಚ್ಛವಿಗಳು ಈ ರೀತಿ ಅಂದರು- “ಶ್ರಮಣ ಗೌತಮರು ನಿಗಂಠಪುತ್ರ ಸಚ್ಚಕನ ವಾದವನ್ನು ತಪ್ಪೆಂದು ತೋರಿಸುವರೇನು? ಅಥವಾ ನಿಗಂಠಪುತ್ರ ಸಚ್ಚಕನು ಶ್ರಮಣ ಗೌತಮರ ವಾದವನ್ನು ತಪ್ಪೆಂದು ತೋರಿಸುವನೋ” ಎಂದು. ಮತ್ತೆ ಕಎಲವು ಲಿಚ್ಛವಿಗಳು ಈ ರೀತಿ ಅಂದರು- “ನಿಗಂಠಪುತ್ರ ಸಚ್ಚಕನು ಭಗವಾನರ ವಾದವನ್ನು ಹೇಗೆ ತಪ್ಪೆಂದು ತೋರಿಸಲು ಸಾಧ್ಯ? ಅದರ ಬದಲಾಗಿ ಭಗವಾನರು ನಿಗಂಠಪುತ್ರ ಸಚ್ಚಕನ ವಾದವನ್ನು ತಪ್ಪೆಂದು ತೋರಿಸುತ್ತಾರೆ” ಎಂದು. ನಂತರದಲ್ಲಿ ನಿಗಂಠಪುತ್ರ ಸಚ್ಚಕನು ಐದುನೂರು ಜನ ಲಿಚ್ಛವಿ ಮಹಾಶಯರನ್ನು ಒಡಗೂಡಿಕೊಂಡು ಮಹಾವನದ ಗೋಪುರಾಕಾರದ ಛಾವಣಿಯುಳ್ಳ ಮನೆಗೆ ಬಂದನು.
    </p>
    <p> 4. ಆ ಒಂದು ಸಮಯದಲ್ಲಿ ಬಹಳ ಜನ ಭಿಕ್ಷುಗಳು ಹೊರ ಆವರಣದಲ್ಲಿ ನಡೆದಾಡುತ್ತಿದ್ದರು. ಆಗ ನಿಗಂಠಪುತ್ರ ಸಚ್ಚಕನು ಆ ಭಿಕ್ಷುಗಳ ಬಳಿಗೆ ಬಂದನು; ಬಳಿಗೆ ಬಂದನಂತರ ಆ ಭಿಕ್ಷುಗಳಿಗೆ ಹೀಗೆ ಹೇಳಿದನು- “ಪೂಜ್ಯರುಗಳೇ, ಪೂಜ್ಯ ಗೌತಮರು ಈಗ ಎಲ್ಲಿ ವಾಸವಾಗಿದ್ದಾರೆ? ನಾವುಗಳು ಪೂಜ್ಯ ಗೌತಮರ ದರ್ಶನಾಕಾಂಕ್ಷಿಗಳಾಗಿ ಬಂದಿದ್ದೇವೆ” ಎಂದು.
    </p>
    <p> “ಅಗ್ಗವೆಸ್ಸನ, ಭಗವಾನರು ಈ ಮಹಾವನದೊಳಗೆ ಹೋಗಿದ್ದಾರೆ. ಅಲ್ಲಿನ ಒಂದು ಮರದ ಬುಡದಲ್ಲಿ ಕುಳಿತು ದಿನದ ಧ್ಯಾನ ಸಮಾಧಿಯಲ್ಲಿದ್ದಾರೆ” ಎಂದು.
    </p>
    <p> ಆಗ ನಿಗಂಠಪುತ್ರ ಸಚ್ಚಕನು ಲಿಚ್ಛವಿ ಮಹಾಶಯರುಗಳ ಮಹಾ ಪರಿವಾರದೊಂದಿಗೆ ಮಹಾವನದೊಳಗೆ ನಡೆದು ಎಲ್ಲ ಭಗವಾನರಿದ್ದರೋ ಅಲ್ಲಗೆ ಬಂದನು; ಸಮೀಪಿಸಿದ ನಂತರ ಭಗವಾನರ ಜೊತೆಯಲ್ಲಿ ಕುಶಲ ವಿಚಾರಿಸಿದನು. ಕುಶಲದ ಮಾತುಕತೆಯ ನಂತರ ಗೌರವದಿಂದ ಒಂದೆಡೆ ಕುಳಿತನು. ಲಿಚ್ಛವಿಗಳಲ್ಲಿ ಕೆಲವರು ಭಗವಾನರಿಗೆ ನಮನಮಾಡಿ ಒಂದೆಡೆ ಕುಳಿತುಕೊಂಡರು, ಕೆಲವರು ಭಗವಾನರ ಜೊತೆ ಕುಶಲ ಮಾತನಾಡಿದರು, ಕುಶಲದ ಮಾತುಕತೆಯ ನಂತರ ಗೌರವದಿಂದ ಒಂದೆಡೆ ಕುಳಿತುಕೊಂಡರು, ಕೆಲವರು ಭಗವಾನರಿಗೆ ಕೈಮುಗಿದು ನಮನಮಾಡಿ ಒಂದೆಡೆ ಕುಳಿತುಕೊಂಡರು, ಕೆಲವರು ಭಗವಾನರ ಬಳಿ ಬಂದು ಹೆಸರು ಗೋತ್ರ ಹೇಳಿ ಒಂದೆಡೆ ಕುಳಿತರು, ಕೆಲವರು ಸುಮ್ಮನಿದ್ದು ಒಂದೆಡೆ ಕುಳಿತುಕೊಂಡರು.
    </p>
    <h2>3. ಸಚ್ಚಕನ ವಾದ
    </h2>
    <p> 5. ಒಂದೆಡೆ ಕುಳಿತ ನಿಗಂಠಪುತ್ರ ಸಚ್ಚಕ ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯ ಗೌತಮರೇ, ಕೇಳಿಕೊಳ್ಳಬೇಕಾದ ಒಂದು ವಿಷಯವಿದೆ. ಪೂಜ್ಯ ಗೌತಮರು ಆ ಪ್ರಶ್ನೆಯನ್ನು ಕೇಳಲು ನನಗೆ ಅನುಮತಿ ಕೊಡುವುದಾದರೆ” ಎಂದು. “ಕೇಳು ಅಗ್ಗಿವೆಸ್ಸನ, ಏನು ಇಚ್ಛೆ ಇದೆಯೋ ಕೇಳು” ಎಂದು.
    </p>
    <p> “ಪೂಜ್ಯ ಗೌತಮರು ಶಿಷ್ಯರಿಗೆ ಹೇಗೆ ಕಲಿಸುತ್ತಾರೆ? ಅಲ್ಲದೆ ಯಾವ ವಿಚಾರ ಭಾಗಗಳಿಮದ ಶ್ರಮಣ ಗೌತಮರ ಉಪದೇಶಗಳು ಶಿಷ್ಯರಲ್ಲಿ ಬಹಳವಾಗಿ ಪ್ರಚಲಿತವಾಗಿವೆ” ಎಂದು.
    </p>
    <p> “ಅಗ್ಗಿವೆಸ್ಸನ, ಈ ರೀತಿಯಾಗಿ ನಾನು ಶಿಷ್ಯರಿಗೆ ಕಲಿಸುತ್ತೇನೆ. ಈ ವಿಚಾರಭಾಗಗಳು ನನ್ನ ಶಿಷ್ಯರಲ್ಲಿ ಬಹಳವಾಗಿ ಪ್ರಚಲಿತವಾಗಿವೆ- ‘ಭಿಕ್ಷುಗಳೇ, ಈ ರೂಪವು (ಆಕಾರ) ಅನಿತ್ಯ, ವೇದನೆಯು (ಅನುಭವ) ಅನಿತ್ಯ, ಸಂಜ್ಞೆಯು (ಗ್ರಹಿಕೆ) ಅನಿತ್ಯ, ಸಂಖಾರಗಳು (ಮನೋನಿರ್ಮಾಣಗಳು) ಅನಿತ್ಯ, ವಿಜ್ಞಾನವು (ಅರಿವು) ಅನಿತ್ಯ. ಭಿಕ್ಷುಗಳೇ, ರೂಪ ಆತ್ಮವಲ್ಲ, ವೇದನಾ ಆತ್ಮವಲ್ಲ, ಸಂಜ್ಞೆ ಆತ್ಮವಲ್ಲ, ಸಂಖಾರಗಳು ಆತ್ಮವಲ್ಲ, ವಿಞ್ಞಾನ ಆತ್ಮವಲ್ಲ. ಎಲ್ಲಾ ಸಂಖಾರಗಳೂ ಅನಿತ್ಯ, ಎಲ್ಲ ಧರ್ಮ ವಿಷಯಗಳೂ ಅನಾತ್ಮಕ’ ಎಂದು. ಅಗ್ಗಿವೆಸ್ಸನ, ಈ ರೀತಿಯಾಗಿ ನಾನು ಶಿಷ್ಯರಿಗೆ ಕಲಿಸುತ್ತೇನೆ. ಈ ವಿಚಾರ ಭಾಗಗಳು ನನ್ನ ಶಿಷ್ಯರಲ್ಲಿ ಬಹಳವಾಗಿ ಪ್ರಚಲಿತವಾಗಿವೆ” ಎಂದು.
    </p>
    <p> “ಪೂಜ್ಯ ಗೌತಮರೇ, ನನಗೆ ಒಂದು ಉಪಮೆಯು ತಿಳಿದುಬರುತ್ತಿದೆ” ಎಂದು.
    </p>
    <p> “ಅಗ್ಗಿವೆಸ್ಸನ, ತಿಳಿಸಿಹೇಳು” ಎಂದು ಭಗವಾನರು ಹೇಳಿದರು.
    </p>
    <p> 6. “ಪೂಜ್ಯ ಗೌತಮರೇ, ಹೇಗೆ ಎಲ್ಲಿ ಯಾವ ಬಗೆಯದೇ ಆಗಿರಲಿ ಬೀಜ ಮತ್ತು ಸಸ್ಯ ಬೆಳೆಯುವುದೋ ಮತ್ತು ಪರಿಪಕ್ವತೆಯನ್ನು ಪಡೆಯುವುದೋ, ಈ ಎಲ್ಲವೂ ಭೂಮಿಯ ಅವಲಂಬನೆಯ ಮೇಲೆ ಭೂಮಿಯ ಆಧಾರದ ಮೇಲೆ. ಬೀಜಗಳು ಮತ್ತು ಸಸ್ಯಗಳು ಭೂಮಿಯ ಸತ್ವ ಹೇಗಿದೆಯೋ ಹಾಗೆ ಬೆಳೆಯುತ್ತವೆ ಮತ್ತು ಪರಿಪಕ್ವತೆಯನ್ನು ಪಡೆದುಕೊಳ್ಳುತ್ತವೆ. ಅದೇರೀತಿಯಲ್ಲಿಯೇ ಕೂಡ ಪೂಜ್ಯ ಗೌತಮ, ಒಬ್ಬ ಶಕ್ತಿಶಾಲಿ ಯಾವುದಾದರೂ ಕೆಲಸವನ್ನು ಮಾಡುವುದಿದ್ದರೂ ಆ ಎಲ್ಲವೂ ಭೂಮಿಯ ಮೇಲೆ ಅವಲಂಬಿತವಾಗಿವೆ ಮತ್ತು ಭೂಮಿಯನ್ನೇ ಆಧಾರವಾಗಿ ಹೊಂದಿವೆ. ಅದರಂತೆಯೇ ಶಕ್ತಿಶಾಲಿಯಾದ ಕೆಲಸಗಳನ್ನು ಮಾಡುತ್ತಾರೆ. ಪೂಜ್ಯ ಗೌತಮರೇ, ಇದೇ ರೀತಿಯಾಗಿ ಕೂಡ, ಮನುಷ್ಯನು ರೂಪವನ್ನೇ ಆತ್ಮವಾಗಿ ಉಳ್ಳವನು, ರೂಪವನ್ನು ಅವಲಂಬಿಸಿ ಪುಣ್ಯ ಅಥವಾ ಅಪುಣ್ಯಗಳು ಉಂಟಾಗುತ್ತವೆ, ಮನುಷ್ಯನಿಗೆ ವೇದನೆಯೇ ಆತ್ಮ, ವೇದನೆಯನ್ನು ಅವಲಂಬಿಸಿ ಪುಣ್ಯ ಅಥವಾ ಅಪುಣ್ಯಗಳು ಉಂಟಾಗುತ್ತವೆ. ಮನುಷ್ಯನಿಗೆ ಸಞ್ಞೆಯೇ ಆತ್ಮ, ಸಞ್ಞೆಯನ್ನು ಅವಲಂಬಿಸಿ ಪುಣ್ಯ ಅಥವಾ ಅಪುಣ್ಯಗಳು ಉಂಟಾಗುತ್ತವೆ. ಮನುಷ್ಯನಿಗೆ ಸಂಖಾರಗಳೇ ಆತ್ಮವಾಗಿ ಉಳ್ಳವನು, ಸಂಖಾರಗಳನ್ನು ಅವಲಂಬಿಸಿ ಪುಣ್ಯ ಅಥವಾ ಅಪುಣ್ಯಗಳು ಉಂಟಾಗುತ್ತವೆ. ಮನುಷ್ಯನಿಗೆ ವಿಞ್ಞಾನವೇ ಆತ್ಮ, ವಿಞ್ಞಾನವನ್ನು ಅವಲಂಬಿಸಿ ಪುಣ್ಯ ಅಥವಾ ಅಪುಣ್ಯಗಳು ಉಂಟಾಗುತ್ತವೆ” ಎಂದು.
    </p>
    <p> 7. “ಅಗ್ಗಿವೆಸ್ಸನ, ನೀನು ಹೇಳಿರುವುದು ಈ ರೀತಿಯಾಗಿರಬಹುದೆ- ‘ರೂಪವು ನನ್ನ ಆತ್ಮ, ವೇದನೆಯು ನನ್ನ ಆತ್ಮ, ಸಂಞ್ಞೆಯು ನನ್ನ ಆತ್ಮ, ಸಂಖಾರಗಳು ನನ್ನ ಆತ್ಮ, ವಿಞ್ಞಾನವು ನನ್ನ ಆತ್ಮ’ ಎಂದು”.
    </p>
    <p> “ಪೂಜ್ಯ ಗೌರಮರೇ, ಹೌದು ನಾನು ಹೀಗೆ ಹೇಳುತ್ತೇನೆ- ‘ರೂಪವು ನನ್ನ ಆತ್ಮ, ವೇದನೆಯು ನನ್ನ ಆತ್ಮ, ಸಂಞ್ಞೆಯು ನನ್ನ ಆತ್ಮ, ಸಂಖಾರಗಳು ನನ್ನ ಆತ್ಮ, ವಿಞ್ಞಾನವು ನನ್ನ ಆತ್ಮ’ ಎಂದು. ಅಲ್ಲದೆ ಈ ಇಡೀ ಸಮೂಹವು ಕೂಡ ಅದೇರೀತಿ ತಿಳಿದಿದೆ”77 ಎಂದು.
    </p>
    <p> “ಅಗ್ಗಿವೆಸ್ಸನ, ಈ ಇಡೀ ಸಮೂಹವನ್ನು ಕಟ್ಟಿಕೊಂಡು ನಿನಗೇನಾಗಬೇಕು. ಅಗ್ಗಿವೆಸ್ಸನ, ದಯಮಾಡಿ ನೀನು ನಿನ್ನ ವಾದಕ್ಕೆ ಮಾತ್ರ ಸೀಮಿತಪಡಿಸಿಕೊ” ಎಂದು.
    </p>
    <p> “ಪೂಜ್ಯ ಗೌತಮರೇ, ಹಾಗೆಯೇ ಆಗಲಿ, ನಾನು ಹೀಗೆ ಹೇಳುತ್ತೇನೆ- ‘ರೂಪವು ನನ್ನ ಆತ್ಮ, ವೇದನೆಯು ನನ್ನ ಆತ್ಮ, ಸಂಞ್ಞೆಯು ನನ್ನ ಆತ್ಮ, ಸಂಖಾರಗಳು ನನ್ನ ಆತ್ಮ, ವಿಞ್ಞಾನವು ನನ್ನ ಆತ್ಮ” ಎಂದು.
    </p>
    <p> 8. “ಅಗ್ಗಿವೆಸನ, ಸರಿ ಹಾಗಾದರೆ ಇದರ ವಿಷಯವಾಗಿ ನಾನು ನಿನ್ನನ್ನು ಮರುಪ್ರಶ್ನೆ ಮಾಡುತ್ತೇನೆ. ಅದಕ್ಕೆ ಯಾವರೀತಿಯಲ್ಲಿ ತಿಳಿದಿದ್ದೀಯೋ ಆ ರೀತಿಯಲ್ಲಿ ಉತ್ತರಿಸು. ಅಗ್ಗಿವೆಸ್ಸನ, ಇದನ್ನು ನೀನು ಹೇಗೆ ಯೋಚಿಸುತ್ತೀಯ? ಒಬ್ಬ ತುಂಬಾ ಶಕ್ತ, ಪರಾಕ್ರಮಿ, ಶ್ರೇಷ್ಠ ರಾಜನಿಗೆ ತನ್ನ ರಾಜ್ಯಾಧಿಕಾರವುಳ್ಳ ಪ್ರದೇಶದಲ್ಲಿ ಮರಣದಂಡನೆ ವಿಧಿಸಬೇಕಾದವನಿಗೆ ಮರಣ ದಂಡನೆಯನ್ನು ವಿಧಿಸುವ, ದಂಡಶುಲ್ಕ ವಿಧಿಸಬೇಕಾದವನಿಗೆ ದಂಡಶುಲ್ಕ ವಿಧಿಸುವ, ಗಡಿಪಾರು ಮಾಡಬೇಕಾದವನಿಗೆ ಗಡಿಪಾರು ಮಾಡುವ ಶಕ್ತಿ ಇದೆಯಲ್ಲವೆ? ಉದಾಹರಣೆಗೆ ಕೋಸಲದ ರಾಜನಾದ ಪಸೇನದಿ ಅಥವಾ ಮತ್ತೊಂದು ಉದಾಹರಣೆಗೆ ಮಗಧದ ರಾಜ ವೇದೇಹಿ ಪುತ್ರನಾದ ಅಜಾತಶತ್ರು” ಎಂದು.
    </p>
    <p> “ಪೂಜ್ಯ ಗೌತಮರೇ, ಒಬ್ಬ ಅಭಿಶಕ್ತ ಪರಾಕ್ರಮಿ ಶ್ರೇಷ್ಠ ರಾಜನಿಗೆ ತನ್ನ ರಾಜ್ಯಾಧಿಕಾರವುಳ್ಳ ಪ್ರದೇಶದಲ್ಲಿ ಮರಣದಂಡನೆಯನ್ನು ವಿಧಸಬೇಕಾದವನಿಗೆ ಮರಣದಂಡನೆಯನ್ನು ವಿಧಿಸುವ, ದಂಡ ಶುಲ್ಕ ವಿಧಿಸಬೇಕಾದವನಿಗೆ ದಂಡಶುಲ್ಕ ವಿಧಿಸುವ, ಗಡಿಪಾರು ಮಾಡಬೇಕಾದವನಿಗೆ ಗಡಿಪಾರು ಮಾಡುವ ಶಕ್ತಿ ಇದೆ. ಉದಾಹರಣೆಗೆ ಕೋಸಲದ ರಾಜನಾದ ಪಸೇನದಿ ಅಥವಾ ಮತ್ತೊಂದು ಉದಾಹರಣೆಗೆ ಮಗಧದ ರಾಜ ವೇದೇಹಿಪುತ್ರನಾದ ಅಜಾತಶತ್ರುವಿನ ರೀತಿಯಲ್ಲಿ. ಪೂಜ್ಯ ಗೌತಮರೇ, ಈ ಒಂದು ಕೆಲವು ಸಮಾಜದಲ್ಲೂ ಮತ್ತು ಜನಪದದಲ್ಲೂ- ಹೆಸರಿಸುವುದಾದರೆ, ವಜ್ಜಿಗಳಿಗೆ ಮತ್ತು ಮಲ್ಲರುಗಳಿಗೆ ತಮ್ಮ ರಾಜ್ಯಾಧಿಕಾರವುಳ್ಳ ಪ್ರದೇಶದಲ್ಲಿ ಮರಣದಂಡನೆ ವಿಧಸಬೇಕಾದವನಿಗೆ ಮರಣದಂಡನೆಯನ್ನು ವಿಧಿಸುವ, ದಂಡ ಶುಲ್ಕ ವಿಧಿಸಬೇಕಾದವನಿಗೆ ದಂಡಶುಲ್ಕ ವಿಧಿಸುವ, ಗಡಿಪಾರು ಮಾಡಬೇಕಾದವನಿಗೆ ಗಡಿಪಾರು ಮಾಡುವ ಶಕ್ತಿ ಇದೆ. ಇನ್ನು ಅಭಿಶಕ್ತ, ಪರಾಕ್ರಮಿ ಶ್ರೇಷ್ಠ ರಾಜರುಗಳ ಬಗ್ಗೆ ಹೇಳುವುದೇನಿದೆ? ಅಂದರೆ ಕೋಸಲದ ರಾಜ ಪಸೇನದಿ ಹಾಗೂ ಮಗಧದ ವೇದೇಹಿಪುತ್ರನಾದ ರಾಜ ಅಜಾತಶತ್ರುವಿನ ಬಗ್ಗೆ. ಪೂಜ್ಯ ಗೌತಮರೇ, ಅವರು ಅದನ್ನು ಹೊಂದಿರಲು ಅರ್ಹರಾಗಿದ್ದಾರೆ” ಎಂದು.
    </p>
    <p> 9. “ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ರೂಪವು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ರೂಪದ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೇ- ‘ನನ್ನ ರೂಪವು ಹೀಗಿರಲಿ, ನನ್ನ ರೂಪವು ಹೀಗೆ ಇರದಿರಲಿ” ಎಂದು.
    </p>
    <p> ಹೀಗೆ ಹೇಳಿದ ಮೇಲೆ ನಿಗಂಠಪುತ್ರ ಸಚ್ಚಕ ಮೌನ ತಳೆಯುವಂತಾಯಿತು.78 ಎರಡನೆಯ ಬಾರಿ ಭಗವಾನರು ನಿಗಂಠಪುತ್ರ ಸಚ್ಚಕನಿಗೆ ಹೀಗೆ ಹೇಳಿದರು- “ರೂಪವು ನನ್ನ ಆತ್ಮ ಎಂದು ಹೇಳುವುದಾದರೆ ಆ ರೂಪದ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೇ- ‘ನನ್ನ ರೂಪವು ಹೀಗಿರಲಿ, ನನ್ನ ರೂಪವು ಹೀಗೆ ಇರದಿರಲಿ” ಎಂದು? ಎರಡನೆಯ ಬಾರಿಯೂ ಕೂಡ ನಿಗಂಠಪುತ್ರ ಸಚ್ಚಕ ಮೌನ ತಳೆಯುವಂತಾಯಿತು. ಅನಂತರದಲ್ಲಿ ಭಗವಾನರು ನಿಗಂಠಪುತ್ರ ಸಚ್ಚಕನಿಗೆ ಹೀಗೆ ಹೇಳಿದರು- “ಅಗ್ಗಿವೆಸ್ಸನ, ಇದಕ್ಕೆ ವಿವರಣೆ ನೀಡು, ಈಗ ನೀನು ಮೌನವಾಗಿ ಉಳಿಯುವುದಕ್ಕೆ ಸಮಯವಲ್ಲ. ಅಗ್ಗಿವೆಸ್ಸನ, ಯಾರಿಗಾದರೂ ಆಗಲಿ ತಥಾಗತರು ಧರ್ಮಾನುಸಾರಿಯಾದ ಪ್ರಶ್ನೆಯನ್ನು ಮೂರನೆಯಬಾರಿ ಕೇಳಿದಾಗ ಉತ್ತರಿಸದೇ ಹೋದರೆ ಅಂಥವನ ತಲೆಯು ತಕ್ಷಣದಲ್ಲಿ ಏಳು ಭಾಗವಾಗಿ ಸೀಳಿ ಹೋಗುತ್ತದೆ” 79 ಎಂದು.
    </p>
    <p> 10. ಆ ಒಂದು ಸಮಯದಲ್ಲಿ ವಜ್ರಪಾಣಿ ಎಂಬ ಯಕ್ಷ ಬೆಳಗುತ್ತಿರುವ ಜ್ಯೋತಿ ಸ್ವರೂಪದ ವಜ್ರಾಯುಧವನ್ನು ಕೈಯಲ್ಲಿ ಹಿಡಿದು, ನಿಗಂಠಪುತ್ರ ಸಚ್ಚಕನ ತಲೆಯ ಮೇಲುಭಾಗದಲ್ಲಿ ಕಾಣಿಸಿಕೊಂಡನು. “ನಿಗಂಠಪುತ್ರ ಸಚ್ಚಕ, ಭಗವಾನರಿಂದ ಮೂರನೆಯ ಬಾರಿ ಧರ್ಮಾನುಸಾರಿಯಾದ ಪ್ರಶ್ನೆ ಕೇಳಲ್ಪಟ್ಟಾಗ ಉತ್ತರಿಸದೇ ಹೋದರೆ ತಕ್ಷಣದಲ್ಲಿ ಅವನ ತಲೆಯನ್ನು ಏಳು ಭಾಗವಾಗಿ ಸೀಳಿ ಹಾಕುತ್ತೇನೆ ಎಂದು ನೆನೆದು ನಿಂತಿದ್ದನು. ಆಗ ಆ ವಜ್ರಪಾಣಿ ಯಕ್ಷನನ್ನು ಭಗವಾನರು ಮತ್ತು ನಿಗಂಠಪುತ್ರ ಸಚ್ಚಕ ಇಬ್ಬರು ಮಾತ್ರ ಕಂಡರು. ಆಗ ನಿಗಂಠಪುತ್ರ ಸಚ್ಚಕನು ಭೀತಿಗೊಂಡವನಾಗಿ, ಕ್ಷೋಭೆಗೊಂಡವನಾಗಿ ಕೂದಲುಗಳು ನಿಮಿರಿ ನಿಂತವನಾಗಿ, ಭಗವಾನರಲ್ಲಿ ಆಶ್ರಯಕ್ಕಾಗಿ ಬಂದನು, ಭಗವಾನರಲ್ಲಿ ಆಸರೆಗಾಗಿ ಬಂದನು, ಭಗವಾನರಲ್ಲಿ ಶರಣು ಪಡೆಯುವುದಕ್ಕಾಗಿ ಬಂದನು, ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯ ಗೌತಮರೇ, ನನ್ನನ್ನು ಕೇಳಿ ಉತ್ತರಿಸುತ್ತೇನೆ” ಎಂದು.
    </p>
    <p> 11. “ಸಚ್ಚಕ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ರೂಪವು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ರೂಪದ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೇ- ‘ನನ್ನ ರೂಪವು ಹೀಗೆ ಇರಲಿ, ನನ್ನ ರೂಪವು ಹೀಗಿರದಿರಲಿ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> “ಅಗ್ಗಿವೆಸ್ಸನ, ಎಚ್ಚರಿಕೆಯಿಂದಿರು, ಅಗ್ಗಿವೆಸ್ಸನ ಎಚ್ಚರಿಕೆಯುಳ್ಳವನಾಗಿ ಉತ್ತರ ನೀಡಿ. ನಿನ್ನ ಹಿಂದಿನ ಮಾತು ಈಗಿನ ಮಾತಿಗೆ, ಈಗಿನ ಮಾತು ಹಿಂದಿನ ಮಾತಿಗೆ ಒಂದಕ್ಕೊಂದು ಹೊಂದಿಕೆ ಆಗುತ್ತಿಲ್ಲ. ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ವೇದನೆಯು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ವೇದನೆಯ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೆ- ನನ್ನ ವೇದನೆಯು ಹೀಗಿರಲಿ, ನನ್ನ ವೇದನೆಯು ಹೀಗಿರದಿರಲಿ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> “ಅಗ್ಗಿವೆಸ್ಸನ, ಎಚ್ಚರಿಕೆಯಿಂದಿರು, ಅಗ್ಗಿವೆಸ್ಸನ ಎಚ್ಚರಿಕೆಯುಳ್ಳವನಾಗಿ ಉತ್ತರ ನೀಡಿ. ನಿನ್ನ ಹಿಂದಿನ ಮಾತು ಈಗಿನ ಮಾತಿಗೆ, ಈಗಿನ ಮಾತು ಹಿಂದಿನ ಮಾತಿಗೆ ಒಂದಕ್ಕೊಂದು ಹೊಂದಿಕೆ ಆಗುತ್ತಿಲ್ಲ. ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ಸಞ್ಞೆಯುಯು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ಸಂಜ್ಞೆಯ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೆ- ‘ನನ್ನ ಸಂಜ್ಞೆಯು ಹೀಗಿರಲಿ, ನನ್ನ ಸಂಜ್ಞೆಯು ಹೀಗಿರದಿರಲಿ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> “ಅಗ್ಗಿವೆಸ್ಸನ, ಎಚ್ಚರಿಕೆಯಿಂದಿರು, ಅಗ್ಗಿವೆಸ್ಸನ ಎಚ್ಚರಿಕೆಯುಳ್ಳವನಾಗಿ ಉತ್ತರ ನೀಡಿ. ನಿನ್ನ ಹಿಂದಿನ ಮಾತು ಈಗಿನ ಮಾತಿಗೆ, ಈಗಿನ ಮಾತು ಹಿಂದಿನ ಮಾತಿಗೆ ಒಂದಕ್ಕೊಂದು ಹೊಂದಿಕೆ ಆಗುತ್ತಿಲ್ಲ. ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ಸಂಖಾರಗಳು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ಸಂಖಾರಗಳ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೆ- ‘ನನ್ನ ಸಂಖಾರಗಳು ಹೀಗಿರಲಿ, ನನ್ನ ಸಂಖಾರಗಳು ಹೀಗಿರದಿರಲಿ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> 12. “ಅಗ್ಗಿವೆಸ್ಸನ, ಎಚ್ಚರಿಕೆಯಿಂದಿರು, ಅಗ್ಗಿವೆಸ್ಸನ ಎಚ್ಚರಿಕೆಯುಳ್ಳವನಾಗಿ ಉತ್ತರ ನೀಡು. ನಿನ್ನ ಹಿಂದಿನ ಮಾತು ಈಗಿನ ಮಾತಿಗೆ, ಈಗಿನ ಮಾತು ಹಿಂದಿನ ಮಾತಿಗೆ ಒಂದಕ್ಕೊಂದು ಹೊಂದಿಕೆ ಆಗುತ್ತಿಲ್ಲ. ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ನೀನು ಈ ರೀತಿ ‘ವಿಞ್ಞಾಣವು ನನ್ನ ಆತ್ಮ’ ಎಂದು ಹೇಳುವುದಾದರೆ ಆ ವಿಞ್ಞಾಣದ ಮೇಲೆ ನಿನಗೆ ಈ ರೀತಿಯ ಶಕ್ತಿ ಇದೆಯೆ- ‘ನನ್ನ ವಿಞ್ಞಾಣವು ಹೀಗಿರಲಿ, ನನ್ನ ವಿಞ್ಞಾಣವು ಹೀಗಿರದಿರಲಿ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> “ಅಗ್ಗಿವೆಸ್ಸನ, ಎಚ್ಚರಿಕೆಯಿಂದ ಇರು; ಅಗ್ಗಿವೆಸ್ಸನ ಎಚ್ಚರಿಕೆಯುಳ್ಳವನಾಗಿ ಉತ್ತರ ನೀಡಿ. ನಿನ್ನ ಹಿಂದಿನ ಮಾತು ಈಗಿನ ಮಾತಿಗೆ, ಈಗಿನ ಮಾತು ಹಿಂದಿನ ಮಾತಿಗೆ ಒಂದಕ್ಕೊಂದು ಹೊಂದಿಕೆ ಆಗುತ್ತಿಲ್ಲ. ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ರೂಪವು ಶಾಶ್ವತವೋ ಅಥವಾ ಅಶಾಶ್ವತವೋ” ಎಂದು. “ಪೂಜ್ಯ ಗೌತಮರೇ ಅಶಾಶ್ವತವು.”
    </p>
    <p> “ಯಾವುದು ಅಶಾಶ್ವತವು, ಅದು ದುಃಖವೋ ಅಥವಾ ಸಉಖವೋ” ಎಂದು. “ಪೂಜ್ಯ ಗೌತಮರೇ, ದುಃಖ.”
    </p>
    <p> “ಯಾವುದು ಅಶಾಶ್ವತ, ದುಃಖ ಮತ್ತು ಬದಲಾಗುವ ಸ್ವಭಾವವುಳ್ಳದ್ದು, ಇದನ್ನು ಹೀಗೆಂದು ಗಣನೆ ಮಾಡಬಹುದೆ- ‘ಇದು ನನ್ನದು, ಇದು ನಾನು, ಇದು ನನ್ನ ಆತ್ಮ” ಎಂದು. “ಇಲ್ಲ ಪೂಜ್ಯ ಗೌತಮರೆ.”
    </p>
    <p> “ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೀಗೆ ಯೋಚಿಸುತ್ತೀಯ, ವೇದನೆ... ಸಂಜ್ಞೆ... ಸಂಖಾರಗಳು... ವಿಞ್ಞಾಣವು ಶಾಶ್ವತವೋ ಅಥವಾ ಅಶಾಶ್ವತವೋ” ಎಂದು. “ಪೂಜ್ಯ ಗೌತಮರೇ, ಅಶಾಶ್ವತವು.”
    </p>
    <p> “ಯಾವುದು ಅಶಾಶ್ವತವೋ, ಅದು ದುಃಖವೋ ಅಥವಾ ಸುಖವೋ” ಎಂದು. “ಪೂಜ್ಯ ಗೌತಮರೇ, ದುಃಖ.”
    </p>
    <p> “ಯಾವುದು ಅಶಾಶ್ವತ, ದುಃಖ ಮತ್ತು ಬದಲಾಗುವ ಸ್ವಭಾವವುಳ್ಳದ್ದು, ಅದನ್ನು ಹೀಗೆಂದು ಗಣನೆ ಮಾಡಬಹುದೆ- ‘ಇದು ನನ್ನದು, ಇದು ನಾನು, ಇದು ನನ್ನ ಆತ್ಮ” ಎಂದು. “ಇಲ್ಲ ಪೂಜ್ಯ ಗೌತಮರೇ.”
    </p>
    <p> 13. “ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ಯಾವಾಗ ಒಬ್ಬ ಮನುಷ್ಯನು ದುಃಖವನ್ನು ಅವಲಂಬನೆ ಮಾಡಿರುತ್ತಾನೋ, ದುಃಖಕ್ಕೆ ಹೊಂದಿಕೊಂಡಿರುತ್ತಾನೋ, ದುಃಖವನ್ನು ಒಪ್ಪಿಕೊಂಡಿರುತ್ತಾನೊ ಅವನು ದುಃಖವನ್ನು ‘ಇದು ನನ್ನದು, ಇದು ನಾನು, ಇದು ನನ್ನ ಆತ್ಮ’ ಎಂದು ಗಣನೆ ಮಾಡುತ್ತಾನೆ, ಅಂಥವನು ದುಃಖವನ್ನು ಎಂದಿಗಾದರೂ ಪೂರ್ಣವಾಗಿ ಅರಿಯಲು ಸಾಧ್ಯವೇ ಅಥವಾ ದುಃಖವನ್ನು ನಾಶ ಮಾಡಿ ಉಳಿದಿರಲು ಸಾಧ್ಯವೇ?” ಎಂದು.
    </p>
    <p> “ಪೂಜ್ಯ ಗೌತಮರೇ, ಇದು ಹೇಗೆ ಸಾಧ್ಯ? ಪೂಜ್ಯ ಗೌತಮರೇ, ಇದು ಸಾಧ್ಯವಿಲ್ಲ” ಎಂದು.
    </p>
    <p> “ಅಗ್ಗಿವೆಸ್ಸನ, ಇದರ ಬಗ್ಗೆ ನೀನು ಹೇಗೆ ಯೋಚಿಸುತ್ತೀಯ, ಹಾಗಾದರೆ ನೀನು ದುಃಖವನ್ನು ಅವಲಂಬಿಸಿಲ್ಲವೆ, ದುಃಖಕ್ಕೆ ಹೊಂದಿಕೊಂಡಿಲ್ಲವೆ, ದುಃಖವನ್ನು ಒಪ್ಪಿಕೊಂಡಿಲ್ಲವೆ, ದುಃಖವನ್ನು- ‘ಇದು ನನ್ನದು, ಇದು ನಾನು, ಇದು ನನ್ನ ಆತ್ಮ’ ಎಂದು ಗಣನೆ ಮಾಡುವುದಿಲ್ಲವೇ?” ಎಂದು.
    </p>
    <p> “ಪೂಜ್ಯ ಗೌತಮರೇ, ಇದು ಹೇಗೆ ಸಾಧ್ಯವಿಲ್ಲ? ಹೌದು ಪೂಜ್ಯ ಗೌತಮ” ಎಂದು.80
    </p>
    <p> 14. “ಅಗ್ಗಿವೆಸ್ಸನ, ಯಾವರೀತಿ ಒಬ್ಬ ಮನುಷ್ಯ ಮರದ ದಿಂಡನ್ನು ಗುರಿಯಾಗಿಟ್ಟುಕೊಂಡು, ಮರದ ದಿಂಡಿಗಾಗಿ ಹುಡುಕಿಕೊಂಡು, ಮರದ ದಿಂಡಿಗಾಗಿ ಅಲೆದಾಡುತ್ತ ಒಂದು ಹರಿತವಾದ ಕೊಡಲಿಯನ್ನು ತೆಗೆದುಕೊಂಡು ಕಾಡಿಗೆ ಹೋಗುತ್ತಾನೆ. ಅವನು ಅಲ್ಲಿ ಒಂದು ದಒಡ್ಡದಾದ ನೇರವಾಗಿರುವ ಪ್ರಾಯದ ಕುಂದಿಲ್ಲದಂತೆ ಅತಿ ಎತ್ತರಕ್ಕೆ ಬೆಳೆದ ಬಾಳೆಯ ಮರವನ್ನು ನೋಡುತ್ತಾನೆ. ಅವನು ಅದನ್ನು ಬುಡದಿಂದ ಕಡಿಯಬಹುದು, ಹಾಗೆಯೇ ಬುಡದಿಂದ ಕಡಿಯುತ್ತಾನೆ. ಅವನು ತುದಿಯನ್ನು ಕಡಿಯಬಹುದು, ಹಾಗೆಯೇ ತುದಿಯನ್ನು ಕಡಿಯುತ್ತಾನೆ. ಅದರ ಒಂದೊಂದು ಎಲೆ ಪದರವನ್ನು ಬಿಡಿಸಿ ಹಾಕಬಹುದು, ಹಾಗೆಯೇ ಒಂದೊಂದು ಎಲೆ ಪದರವನ್ನು ಬಿಡಿಸಿಹಾಕುತ್ತಾನೆ. ಆದರೂ ಅದರ ಮೆದು ಭಾಗವು ಕಂಡುಬರುವುದಿಲ್ಲ, ಇನ್ನು ದಿಂಡಿನ ಮಾತೆಲ್ಲಿ? ಅಗ್ಗಿವೆಸ್ಸನ, ಅದೇರೀತಿಯಾಗಿ ನೀನು ಕೂಡ ಯಾವಾಗ ನಾನು ನಿನ್ನ ವಾದ ವಿಚಾರವಾಗಿಯೇ ಪ್ರಶ್ನೆ ಮಾಡಿದಾಗ ಮರುಪ್ರಶ್ನೆ ಮಾಡಿದಾಗ ಕಾರಣಗಳಿಗಾಗಿ ಮತ್ತೆ ಕೇಳಿದಾಗ ನೀನು ಬರಿದಾಗಿದ್ದೆ, ಶೂನ್ಯವಾಗಿದ್ದೆ, ತಪ್ಪಿನಲ್ಲಿದ್ದೆ. ಅಗ್ಗಿವೆಸ್ಸನ ವೈಶಾಲಿಯಲ್ಲಿ ಈ ಸಮೂಹಕ್ಕೆ ನೀನು ಈ ರೀತಿಯ ಮಾತುಗಳನ್ನು ಹೇಳಿದ್ದೀಯ- ‘ಯಾವನೇ ಆಗಲಿ ನನ್ನನ್ನು ವಾದ ವಿವಾದದಲ್ಲಿ ಎದುರಿಸಿದ್ದೇ ಆದರೆ ಅವನು ಕಂಪಿಸದೇ ಇರುವುದಿಲ್ಲ, ನಡುಗದೇ ಇರುವುದಿಲ್ಲ, ತತ್ತರಿಸದೇ ಇರುವುದಿಲ್ಲ, ಕಂಕುಳಲ್ಲಿ ಬೆವರಿಳಿದು ಹೋಗದೇ ಇರುವುದಿಲ್ಲ. ಹಾಗೆ ಹೆದರದ ಯಾರನ್ನೂ ನಾನು ಕಂಡಿಲ್ಲ. ಶ್ರಮಣನಾಗಲಿ ಅಥವಾ ಬ್ರಾಹ್ಮಣನಾಗಲಿ ಸಂಘದ ಪ್ರಮುಖನನ್ನಾಗಲೀ, ಗಣಪ್ರಮುಖನನ್ನಾಗಲಿ, ಗುಂಪಿನ ಗುರುವನ್ನಾಗಲಿ ಹಾಗೂ ಅರಹಂತನೆಂದೂ ಸಮ್ಮಾಸಂಬುದ್ಧನೆಂದು ಕರೆದುಕೊಳ್ಳುವವರನ್ನಾಗಲಿ. ಒಂದು ಕೇವಲ ನಿರ್ಜೀವ ವಸ್ತುವಿನೊಂದಿಗೆ ನಾನು ವಾದ ವಿವಾದದಲ್ಲಿ ತೊಡಗಿದರೂ ಅದು ನನ್ನ ವಾದ ವಿವಾದದಿಂದ ಕಂಪಿಸಿ ಹೋಗುತ್ತದೆ, ನಡುಗಿಹೋಗುತ್ತದೆ, ತತ್ತರಿಸಿ ಹೋಗುತ್ತದೆ, ಹಾಗಿರುವಾಗ ಮಾನವ ಜೀವಿಗಳ ಪಾಡೇನು?’ ಎಂದು. ಅಗ್ಗಿವೆಸ್ಸನ, ಆದರೆ ನಿನ್ನ ಹಣೆಯಿಂದ ಸುರಿಯುವ ಬೆವರಿನಿಂದಾಗಿ ಹೊದ್ದಿರುವ ಮತ್ತು ಒಳಗಿನ ಬಟ್ಟೆಗಳು ಒದ್ದೆಯಾಗಿ ಭೂಮಿಯ ಮೇಲೆ ಸುರಿಯುತ್ತಿದೆ. ಅಗ್ಗೆವೆಸ್ಸನ, ಆದರೆ ನನ್ನ ಶರೀರದಿಂದ ಯಾವುದೇ ರೀತಿಯ ಬೆವರು ಸುರಿದಿಲ್ಲ” ಎಂದು. ನಂತರದಲ್ಲಿ ಭಗವಾನರು ಆ ಸಮೂಹಕ್ಕೆ ತಮ್ಮ ಬಂಗಾರ ಬಣ್ಣದ ಶರೀರವನ್ನು ತೋರಿಸಿದರು. ಹೀಗೆ ಹೇಳಿದ ಮೇಲೆ ನಿಗಂಠಪುತ್ರ ಸಚ್ಚಕ ಸುಮ್ಮನೆ ಕುಳಿತನು, ಭಯಭ್ರಾಂತನಾದನು, ಬೀಳು ಹೆಗಲಿನವನಾದನು, ಇಳಿಮುಖನಾದನು, ಚಿಂತಾಕ್ರಾಂತನಾಗಿ ಮಾತಿಲ್ಲದವನಾಗಿ ಕುಳಿತುಕೊಂಡನು.
    </p>
    <h2>4. ಭಯಭ್ರಾಂತನಾದ ಸಚ್ಚಕ
    </h2>
    <p> 15. ಆಗ ದುರ್ಮುಕನೆಂಬ ಲಿಚ್ಛವಿ ಪುತ್ರನು ಸುಮ್ಮನೆ ಕುಳಿತ ಭಯಭ್ರಾಂತನಾದ ಬೀಳು ಹೆಗಲಿನ, ಇಳಿಮುಖದ ಚಿಂತಾಕ್ರಾಂತನಾದ ಮಾತಿಲ್ಲದ ನಿಗಂಠಪುತ್ರ ಸಚ್ಚಕನನ್ನು ಕಂಡು ಭಗವಾನರಿಗೆ ಹೀಗೆ ಹೇಳಿದನು- “ಭಗವಾನರೇ, ನನಗೊಂದು ಉಪಮೆಯು ತಿಳಿದುಬರುತ್ತಿದೆ” ಎಂದು.
    </p>
    <p> “ತಿಳಿಸಿ ಹೇಳು ದುರ್ಮುಖ” ಎಂದು ಭಗವಾನರು ಹೇಳಿದರು.
    </p>
    <p> “ಭದಂತರೇ, ಒಂದುವೇಳೆ ಹಳ್ಳಿಗೆ ಅಥವಾ ಪಟ್ಟಣಕ್ಕೆ ಹತ್ತಿರದಲ್ಲಿಯೇ ಒಂದು ಕೆರೆ ಇದೆ ಎನ್ನಿ. ಅದರಲ್ಲಿ ಒಂದು ಏಡಿ ಇದೆ. ಭದಂತರೇ, ಆಗ ಬಹಳ ಹುಡುಗರ ಮತ್ತು ಹುಡುಗಿಯರ ಒಂದು ಗುಂಪು ಆ ಹಳ್ಳಿಯಿಂದಾಗಲಿ ಅಥವಾ ಪಟ್ಟಣದಿಂದಾಗಲಿ ಹೊರಟು ಆ ಕೆರೆಯ ಸಮೀಪಕ್ಕೆ ಬಂದರು. ಸಮೀಪಕ್ಕೆ ಬಂದು ಆ ಕೆರೆಯಲ್ಲಿ ಇಳಿದು ನಂತರ ಅದರಲ್ಲಿನ ಏಡಿಯನ್ನು ನೀರಿನಿಂದ ತೆಗೆದು ಭೂಮಿಯ ಮೇಲೆ ಹಾಕಿದರು. ಭದಂತರೇ, ಆ ಏಡಿಯು ಯಾವಾಗ ಕಾಲುಗಳನ್ನು ಹೊರಗೆ ಹಾಕುವುದೋ, ಆಗ ಆ ಹುಡುಗರು ಮತ್ತು ಹುಡುಗಿಯರು ಕಲ್ಲು ಮತ್ತು ಕೋಲುಗಳಿಂದ ಅದರ ಕಾಲುಗಳನ್ನು ಕತ್ತರಿಸುವರು, ಮುರಿಯುವರು ಮತ್ತು ನಾಶಮಾಡುವರು. ಭದಂತರೇ, ಅದೇರೀತಿಯಲ್ಲಿ ಆ ಏಡಿಯ ಎಲ್ಲಾ ಕಾಲುಗಳನ್ನು ಕತ್ತರಿಸಿ ಮುರಿದು ನಾಶ ಮಾಡಿದುದರಿಂದ ಅದು ಮೊದಲಿನ ರೀತಿಯಲ್ಲಿ ಆ ಕೆರೆಗೆ ಮತ್ತೆ ಹೋಗಲಾಗುವುದಿಲ್ಲ. ಅದೇರೀತಿಯಲ್ಲಿ, ಭದಂತರೇ, ಈ ನಿಗಂಠಪುತ್ರ ಸಚ್ಚಕನ ತಪ್ಪು ಗ್ರಹಿಕೆಗಳು ವಿಕಟವಾದ, ವಿಪರೀತ ಮಾತುಗಳು, ಒಂದೊಂದಾಗಿ ಎಲ್ಲವನ್ನೂ ಭಗವಾನರು ಕತ್ತರಿಸಿದ್ದಾರೆ, ಮುರಿದಿದ್ದಾರೆ, ನಾಶಮಾಡಿದ್ದಾರೆ. ಆದ್ದರಿಂದ, ಭದಂತರೇ, ನಿಗಂಠಪುತ್ರ ಸಚ್ಚಕನು ಮತ್ತೆ ಭಗವಾನರಲ್ಲಿಗೆ ಈ ರೀತಿಯ ವಾದಾಪೇಕ್ಷಿಯಾಗಿ ಬರಲು ಸಾಧ್ಯವೇ ಇಲ್ಲ” ಎಂದು.
    </p>
    <p> 16. ಹೀಗೆ ಹೇಳಿದ ಮೇಲೆ ನಿಗಂಠಪುತ್ರ ಸಚ್ಚಕನು ದುರ್ಮುಖನೆಂಬ ಲಿಚ್ಛವಿ ಪುತ್ರನಿಗೆ ಹೀಗೆ ಹೇಳಿದನು- “ನೀನು ದುರ್ಮುಖ ಸ್ವಲ್ಪ ತಡಿ, ನೀನು ದುರ್ಮುಖ ಸ್ವಲ್ಪ ತಡಿ. ನಾನು ನಿನ್ನ ಸಂಗಡ ಮಾತನಾಡುತ್ತಿಲ್ಲ, ಇಲ್ಲಿ ನಾನು ಪೂಜ್ಯ ಗೋತಮರ ಸಂಗಡ ಮಾತನಾಡುತ್ತಿದ್ದೇನೆ. ಪೂಜ್ಯ ಗೌತಮರೇ, ಈ ನನ್ನ ಮಾತುಗಳು ಈ ಪ್ರಪಂಚದ ಶ್ರಮಣ ಬ್ರಾಹ್ಮಣರು ಆಡುವ ಮಾತುಗಳೆಂದೇ ತಿಳಿಯಬಹುದು. ಇತರರಿಗೆ ಈ ಮಾತುಗಳು ಬೆಲೆ ಇಲ್ಲದವು ಎನಿಸಬಹುದು. ಆದರೆ ಹೇಗೆ ಪೂಜ್ಯ ಗೌತಮರ ಶಿಷ್ಯನು ಶಾಸನವನ್ನು ಪಾಲಿಸಿದವನಾಗುತ್ತಾನೆ, ಉಪದೇಶಗಳನ್ನು ಅರಿತವನಾಗುತ್ತಾನೆ, ಶಂಕಿಸುವುದರಿಂದ ದೂರವಾಗುತ್ತಾನೆ, ಸಂಶಯದಿಂದ ಮುಕ್ತನಾಗುತ್ತಾನೆ, ಸ್ಪಷ್ಟವಾಗಿ ನಿರೂಪಿಸುವ ದಕ್ಷತೆ ಪಡೆಯುತ್ತಾನೆ, ಇನ್ನೊಬ್ಬರ ಹೇಳಿಕೆಯ ಮೇಲೆ ಅವಲಂಬಿಸದೇ ತನ್ನ ಗುರುವಿನ ಶಾಸನದಲ್ಲೇ ಶ್ರದ್ಧೆವುಳ್ಳವನಾಗಿ ಉಳಿಯುತ್ತಾನೆ ತಿಳಿಸಿ” 81 ಎಂದು.
    </p>
    <p> “ಅಗ್ಗಿವೆಸ್ಸನ, ಇಲ್ಲಿ ನನ್ನ ಶಿಷ್ಯನು ಯಾವ ರೂಪವನ್ನು ಆದರೂ ಅದು ಹಿಂದಿನ ಮುಂದಿನ ಅಥವಾ ಇಂದಿನ ಕಾಲದ್ದಾಗಲಿ, ಒಳಗಿನದಾಗಲಿ ಅಥವಾ ಹೊರಗಿನದಾಗಲಿ, ಸ್ಥೂಲ ಅಥವಾ ಸೂಕ್ಷ್ಮದ್ದಾಗಲಿ, ಕೀಳು ಅಥವಾ ಮೇಲ್ಪಟ್ಟದ್ದಾಗಲಿ, ದೂರ ಅಥವಾ ಹತ್ತಿರದ್ದಾಗಲಿ ಎಲ್ಲ ರೂಪ ಆಕಾರವನ್ನು ‘ಇದು ನನ್ನದಲ್ಲ, ಇದು ನಾನಲ್ಲ, ಇದು ನನ್ನ ಆತ್ಮವಲ್ಲ’ ಎಂದು ಎಲ್ಲವನ್ನೂ ಯಥಾಸ್ಥಿತಿಯಲ್ಲಿರುವಂತೆ ಸಮ್ಯಕ್ ಪ್ರಜ್ಞೆಯಿಂದ ಕಾಣುತ್ತಾನೆ. ಯಾವ ವಿಧದ ವೇದನೆಯಾದರೂ... ಯಾವ ವಿಧದ ಸಞ್ಞೆಯಾದರೂ... ಯಾವ ವಿಧದ ಸಂಖಾರಗಳಾದರೂ... ವಿಞ್ಞಾಣವಾದರೂ ಅದು ಹಿಂದಿನ ಮುಂದಿನ ಅಥವಾ ಇಂದಿನ ಕಾಲದ್ದಾಗಲಿ, ಒಳಗಿನದಾಗಲಿ ಅಥವಾ ಹೊರಗಿನದಾಗಲಿ, ಸ್ಥೂಲ ಅಥವಾ ಸೂಕ್ಷ್ಮವಾಗಲಿ, ಕೀಳು ಅಥವಾ ಮೇಲ್ಮಟ್ಟದ್ದಾಗಿರಲಿ ದೂರ ಅಥವಾ ಹತ್ತಿರದ್ದಾಗಲಿ ಎಲ್ಲ ವೇದನೆ, ಸಂಜ್ಞೆ, ಸಂಖಾರ, ವಿಞ್ಞಾಣಗಳನ್ನು ‘ಇದು ನನ್ನದಲ್ಲ, ಇದು ನಾನಲ್ಲ, ಇದು ನನ್ನ ಆತ್ಮವಲ್ಲ’ ಎಂದು ಎಲ್ಲವನ್ನೂ ಯಥಾಸ್ಥಿತಿಯಲ್ಲಿರುವಂತೆ ಸಮ್ಯಕ್ ಪ್ರಜ್ಞೆಯಿಂದ ಕಾಣುತ್ತಾನೆ. ಅಗ್ಗಿವೆಸ್ಸನ, ಈ ರೀತಿಯಾಗಿ ನನ್ನ ಶಿಷ್ಯನು ಶಾಸನವನ್ನು ಪಾಲಿಸಿದವನಾಗುತ್ತಾನೆ, ಉಪದೇಶವನ್ನು ಅರಿತವನಾಗುತ್ತಾನೆ, ಶಂಕಿಸುವುದರಿಂದ ದೂರವಾಗುತ್ತಾನೆ, ಸಂಶಯದಿಂದ ಮುಕ್ತನಾಗುತ್ತಾನೆ, ಸ್ಪಷ್ಟವಾಗಿ ನಿರೂಪಿಸುವ ದಕ್ಷತೆ ಪಡೆಯುತ್ತಾನೆ. ಇನ್ನೊಬ್ಬರ ಹೇಳಿಕೆಯ ಮೇಲೆ ಅವಲಂಬಿಸದೆ ತನ್ನ ಗುರುವಿನ ಶಾಸನದಲ್ಲೇ ಶ್ರದ್ಧೆಯುಳ್ಳವನಾಗಿ ಉಳಿಯುತ್ತಾನೆ” ಎಂದು.
    </p>
    <p> 17. “ಪೂಜ್ಯ ಗೌತಮ, ಯಾವ ರೀತಿಯಾಗಿ ಒಬ್ಬ ಭಿಕ್ಷು ಅರಹಂತನಾಗುತ್ತಾನೆ. ಆಸವಗಳನ್ನು ಕ್ಷೀಣಿಸಿದವನಾಗುತ್ತಾನೆ. ಸಾರ್ಥಕ ಜೀವಿತ ಪಡೆದವನಾಗುತ್ತಾನೆ, ಮಾಡಬೇಕಾದುದನ್ನು ಮಾಡಿ ಮುಗಿಸಿದವನಾಗುತ್ತಾನೆ, ಹೊರೆ ಇಳಿಸಿಕೊಂಡವನಾಗುತ್ತಾನೆ, ತನ್ನ ಗುರಿಯನ್ನು ಸಾಧಿಸಿದವನಾಗುತ್ತಾನೆ, ಮರುಹುಟ್ಟಿನ ಸಂಕೋಲೆಗಳನ್ನೆಲ್ಲ ತುಂಡಿರಿಸಿದವನಾಗುತ್ತಾನೆ, ಸಮ್ಯಕ್ ಜ್ಞಾನದರ್ಶನ ಪಡೆದು ಮುಕ್ತಿ ಪಡೆದವನಾಗುತ್ತಾನೆ” ಎಂದು.
    </p>
    <p> “ಅಗ್ಗಿವೆಸ್ಸನ, ಇಲ್ಲಿ ಭಿಕ್ಷುವು ಯಾವ ವಿಧದ ರೂಪವನ್ನೇ, ಆದರೂ ಅದು ಹಿಂದಿನ ಮುಂದಿನ ಅಥವಾ ಇಂದಿನ ಕಾಲದ್ದಗಲಿ, ಒಳಗಿನದಾಗಿರಲಿ ಅಥವಾ ಹೊರಗಿನದಾಗಿರಲಿ ಸ್ಥೂಲ ಅಥವಾ ಸೂಕ್ಷ್ಮದ್ದಾಗಲಿ, ಕೀಳು ಅಥವಾ ಮೇಲ್ಮಟ್ಟದ್ದಾಗಿರಲಿ ದೂರ ಅಥವಾ ಹತ್ತಿರದ್ದಾಗಲಿ ಎಲ್ಲ ರೂಪ ಆಕಾರವನ್ನೂ ‘ಇದು ನನ್ನದಲ್ಲ, ಇದು ನಾನಲ್ಲ, ಇದು ನನ್ನ ಆತ್ಮವಲ್ಲ’ ಎಂದು ಎಲ್ಲವನ್ನೂ ಯಥಾಸ್ಥಿತಿಯಲ್ಲಿರುವಂತೆ ಸಮ್ಯಕ್ ಪ್ರಜ್ಞೆಯಿಂದ ಕಂಡುಕೊಂಡು ಯಾವ ಬಂಧನಕ್ಕೂ ಅಂಟಿಕೊಳ್ಳದೇ ಮುಕ್ತನಾಗುತ್ತನೆ. ಯಾವ ವಿಧದ ವೇದನೆಯನ್ನಾದರೂ... ಯಾವ ವಿಧದ ಸಞ್ಞೆಯಾದರೂ... ಯಾವ ವಿಧದ ಸಂಖಾರಗಳಾದರೂ... ಯಾವ ವಿಧದ ವಿಞ್ಞಾಣವಾದರೂ ಅದು ಹಿಂದಿನ ಮುಂದಿನ ಅಥವಾ ಇಂದಿನ ಕಾಲದ್ದಾಗಲಿ, ಒಳಗಿನದಾಗಿರಲಿ ಅಥವಾ ಹೊರಗಿನದಾಗಲಿ ಸ್ಥೂಲ ಅಥವಾ ಸೂಕ್ಷ್ಮದ್ದಾಗಲಿ, ಕೀಳು ಅಥವಾ ಮೇಲ್ಮಟ್ಟದ್ದಾಗಿರಲಿ ದೂರ ಅಥವಾ ಹತ್ತಿರದ್ದಾಗಲಿ ಎಲ್ಲ ವೇದನೆ, ಸಂಜ್ಞೆ, ಸಂಖಾರ ವಿಞ್ಞಾಣವನ್ನು ‘ಇದು ನನ್ನದಲ್ಲ, ಇದು ನಾನಲ್ಲ, ಇದು ನನ್ನ ಆತ್ಮವಲ್ಲ’ ಎಂದು ಎಲ್ಲವನ್ನೂ ಯಥಾಸ್ಥಿತಿಯಲ್ಲಿರುವಂತೆ ಸಮ್ಯಕ್ ಪ್ರಜ್ಞೆಯಿಂದ ಕಂಡುಕೊಂಡು ಯಾವ ಬಂಧನಕ್ಕೂ ಅಂಟಿಕೊಳ್ಳದೇ ಮುಕ್ತನಾಗುತ್ತಾನೆ. ಈ ರೀತಿಯಾಗಿ ಒಬ್ಬ ಭಿಕ್ಷು ಅರಹಂತನಾಗುತ್ತಾನೆ. ಆಸವಗಳನ್ನು ಕ್ಷೀಣಿಸಿದವನಾಗುತ್ತಾನೆ, ಸಾರ್ಥಕ ಜೀವಿತ ಪಡೆದವನಾಗುತ್ತಾನೆ, ಮಾಡಬೇಕಾದುದನ್ನು ಮಾಡಿ ಮುಗಿಸಿದವನಾಗುತ್ತಾನೆ, ಹೊರೆ ಇಳಿಸಿಕೊಮಡವನಾಗುತ್ತಾನೆ. ತನ್ನ ಗುರಿಯನ್ನು ಸಾಧಿಸಿದವನಾಗುತ್ತಾನೆ, ಮರುಹುಟ್ಟಿನ ಸಂಕೋಲೆಗಳನ್ನೆಲ್ಲ ತುಂಡಡಿಸಿದವನಾಗುತ್ತಾನೆ. ಸಮ್ಯಕ್ ಜ್ಞಾನದರ್ಶನ ಪಡೆದು ಮುಕ್ತನಾಗುತ್ತಾನೆ. ಅಗ್ಗಿವೆಸ್ಸನ, ಈ ರೀತಿಯಾಗಿ ಮುಕ್ತಿ ಚಿತ್ತದವನಾಗಿ ಒಬ್ಬ ಭಿಕ್ಷು ಮೂರು ರೀತಿಯ ಅತ್ಯುತ್ಕೃಷ್ಟವಾದ ನೆಲೆಗಳನ್ನು ಪಡೆದವನಾಗುತ್ತಾನೆ- ಅದು ಅತ್ಯುತ್ಕೃಷ್ಟವಾದ ದೃಷ್ಟಿ, ಅತ್ಯುತ್ಕೃಷ್ಟವಾದ ಆಚರಣೆಯ ಮಾರ್ಗ, ಅತ್ಯುತ್ಕೃಷ್ಟವಾದ ಮುಕ್ತಿ.82 ಅಗ್ಗಿವೆಸ್ಸನ, ಈ ರೀತಿಯ ವಿಮುಕ್ತಿ ಚಿತ್ತವನ್ನು ಪಡೆದ ಭಿಕ್ಷು ತಥಾಗತರನ್ನು ಆದರಿಸುತ್ತಾನೆ, ಗೌರವಿಸುತ್ತಾನೆ, ಸತ್ಕರಿಸುತ್ತಾನೆ, ಪೂಜಿಸುತ್ತಾನೆ. ಭಗವಾನರು ಬೋಧಿಯನ್ನು ಪಡೆದಿದ್ದಾರೆ. ಆದ್ದರಿಂದಲೇ ಬೋಧಿ ಜ್ಞಾನ ಧರ್ಮವನ್ನು ಉಪದೇಶಿಸುತ್ತಾರೆ, ಭಗವಾನರು ದಮಿತರಾಗಿದ್ದಾರೆ. ಆದ್ದರಿಂದಲೇ ದಮಿತರಾಗುವ ಧರ್ಮವನ್ನು ಉಪದೇಶಿಸುತ್ತಾರೆ. ಭಗವಾನರು ಶಾಂತವಾಗಿದ್ದಾರೆ. ಆದ್ದರಿಂದಲೇ ಶಾಂತರಾಗುವ ಧರ್ಮವನ್ನು ಉಪದೇಶಿಸುತ್ತಾರೆ. ಭಗವಾನರು ಭವವನ್ನು ದಾಟಿದವರಾಗಿದ್ದಾರೆ. ಆದ್ದರಿಂದಲೇ ಭವವನ್ನು ದಾಟಬಹುದಾದಂತಹ ಧರ್ಮವನ್ನು ಉಪದೇಶಿಸುತ್ತಾರೆ. ಭಗವಾನರು ನಿಬ್ಬಾನವನ್ನು ಪಡೆದವರಾಗಿದ್ದರಿಂದ ನಿಬ್ಬಾನವನ್ನು ಪಡೆಯುವ ಧರ್ಮವನ್ನು ಉಪದೇಶಿಸುತ್ತಾರೆ” ಎಂದು.
    </p>
    <h2>5. ವಶವರ್ತಿ ಸಚ್ಚಕ
    </h2>
    <p> 18. ಹೀಗೆ ಹೇಳಿದ ಮೇಲೆ ನಿಗಂಠಪುತ್ರ ಸಚ್ಚಕನು ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯ ಗೌತಮರೆ, ನಾನು ದುರಹಂಕಾರಿಯಾಗಿದ್ದೆ, ಗರ್ವದಿಂದ ಬೀಗುತ್ತಿದ್ದೆ. ನಾನು ಪೂಜ್ಯ ಗೌತಮರನ್ನು ನನ್ನ ವಾದ ವಿವಾದದಿಂದ ಎದುರು ಬಿದ್ದು ಗೆಲ್ಲಬಹುದೆಂದುಕೊಂಡಿದ್ದೆ. ಪೂಜ್ಯ ಗೌತಮರೆ, ಒಂದುವೇಳೆ ಹುಚ್ಚೆದ್ದ ಆನೆಗೆ ಎದುರುಬಿದ್ದ ಮನುಷ್ಯನಿಗೆ ಅಪಾಯದಿಂದ ಪಾರಾಗಲು ಸಾಧ್ಯ, ಆದರೆ ಪೂಜ್ಯ ಗೌತಮರಿಗೆ ಎದುರುಬಿದ್ದ ಮನುಷ್ಯನಿಗೆ ಅಪಾಯದಿಂದ ಪಾರಾಗಲು ಸಾಧ್ಯವಿಲ್ಲ. ಪೂಜ್ಯ ಗೌತಮರೆ, ಒಂದುವೇಳೆ ಉರಿಯುತ್ತಿರುವ ಬೆಂಕಿಯ ರಾಶಿಗೆ ಎದುರಾದ ಮನುಷ್ಯನಿಗೆ ಅಪಾಯದಿಂದ ಪಾರಾಗಿ ಉಳಿಯಲು ಸಾಧ್ಯ, ಆದರೆ ಪೂಜ್ಯ ಗೌತಮರನ್ನು ಎದುರಿಸಿದ ಮನುಷ್ಯನಿಗೆ ಅಪಾಯದಿಂದ ಪಾರಾಗಿ ಉಳಿಯಲು ಸಾಧ್ಯವಿಲ್ಲ. ಪೂಜ್ಯ ಗೌತಮರೇ, ಒಂದು ವೇಳೆ ಘೋರ ವಿಷದ ಕಾಳಿಂಗ ಸರ್ಪಕ್ಕೆ ಎದುರುಬಿದ್ದ ಮನುಷ್ಯ ಅಪಾಯದಿಂದ ಪಾರಾಗಿ ಉಳಿಯಲು ಸಾಧ್ಯ, ಆದರೆ ಪೂಜ್ಯ ಗೌತಮರಿಗೆ ಎದುರುಬಿದ್ದ ಮನುಷ್ಯನಿಗೆ ಅಪಾಯದಿಂದ ಪಾರಾಗಲು ಸಾಧ್ಯವಿಲ್ಲ. ಪೂಜ್ಯ ಗೌತಮರೇ, ನಾನು ದುರಹಂಕಾರಿಯಾಗಿದ್ದೆ, ಗರ್ವದಿಂದ ಬೀಗುತ್ತಿದ್ದೆ. ನಾನು ಪೂಜ್ಯ ಗೌತಮರನ್ನು ನನ್ನ ವಾದ ವಿವಾದದಿಂದ ಎದುರು ಬಿದ್ದು ಗೆಲ್ಲಬಹುದೆಂದುಕೊಂಡಿದ್ದೆ. ಪೂಜ್ಯ ಗೌತಮರೆ, ನಾಳೆ ಬೆಳಿಗ್ಗೆ ನನ್ನಲ್ಲಿ ತಾವು ಭಿಕ್ಷು ಸಂಘದ ಜೊತೆಗೂಡಿ ಭಿಕ್ಷೆ ಸ್ವೀಕರಿಸಲು ಬಂದು ಅನುಗ್ರಹಿಸಬೇಕು” ಎಂದು. ಭಗವಾನರು ಮೌನದಿಂದ ಅನುಗ್ರಹಿಸಿದರು.
    </p>
    <p> 19. ಭಗವಾನರು ಆಹ್ವಾನವನ್ನು ಸ್ವೀಕರಿಸಿದರೆಂದು ತಿಳಿದಾದ ಮೇಲೆ ನಿಗಂಠಪುತ್ರ ಸಚ್ಚಕನು ಲಿಚ್ಛವಿಗಳನ್ನು ಉದ್ದೇಶಿಸಿ ಹೀಗೆ ಹೇಳಿದನು- “ಆದರಣೀಯ ಲಿಚ್ಛವಿಗಳೇ, ನನ್ನ ಮಾತನ್ನು ಕೇಳಿ. ನಾಳೆ ನಾನು ಸಮಣ ಗೌತಮರನ್ನು ಭಿಕ್ಷು ಸಂಘದ ಜೊತೆಗೂಡಿ ನನ್ನಲ್ಲಿ ಭಿಕ್ಷೆ ಸ್ವೀಕರಿಸಲು ಆಮಂತ್ರಿಸಿದ್ದೇನೆ. ನೀವುಗಳು ಅವರಿಗೆ ನೀಡಲು ಯಾವುದು ಯೋಗ್ಯವೋ ಅದನ್ನು ತರಬಹುದು” ಎಂದು. ಆಗ ಆ ಲಿಚ್ಛವಿಗಳು ಅಂದಿನ ರಾತ್ರಿ ನಿಗಂಠಪುತ್ರ ಸಚ್ಚಕನಿಗೆ ಐದುನೂರು ಪಾತ್ರೆಗಳಷ್ಟು ಭಕ್ಷ್ಯ ಭೋಜ್ಯಗಳನ್ನು ಮಾಡಬಹುದಾದ ಹಾಲು ಅಕ್ಕಿ ಮುಂತಾದವುಗಳನ್ನು ತಂದುಕೊಟ್ಟರು. ಆನಂತರ ನಿಗಂಠಪುತ್ರ ಸಚ್ಚಕ ಆ ಪದಾರ್ಥಗಳಿಂದ ತನ್ನ ಮನೆಯಲ್ಲಿ ಬಹುವಿಧದ ಸುರುಚಿಯ ಆಹಾರ ವಸ್ತುಗಳನ್ನು ಸಿದ್ಧಮಾಡಿ ಭಗವಾನರಿಗೆ ಸಮಯ ತಿಳಿಸಲು ಬಂದನು. “ಪೂಜ್ಯ ಗೌತಮರೇ, ಸಮಯವಾಗಿದೆ, ಆಹಾರ ಸಿದ್ಧವಾಗಿದೆ” ಎಂದು. ಆಗ ಬೆಳಗಿನ ಸಮಯದಲ್ಲಿ ಭಗವಾನರು ಚೀವರ ಧರಿಸಿ ಭಿಕ್ಷಾಪಾತ್ರೆಯನ್ನು ಹಿಡಿದುಕೊಂಡು ತಮ್ಮ ಭಿಕ್ಷು ಸಂಘದ ಜೊತೆಗೂಡಿ ನಿಗಂಠಪುತ್ರ ಸಚ್ಚಕನ ಮನೆಗೆ ಬಂದರು. ಬಂದು ಸಿದ್ಧಪಡಿಸಿದ ಆಸನದಲ್ಲಿ ಕುಳಿತುಕೊಂಡರು. ಆನಂತರ ನಿಗಂಠಪುತ್ರ ಸಚ್ಚಕನು ಭಿಕ್ಷು ಸಂಘ ಮತ್ತು ಅದರ ಪ್ರಮುಖರಾದ ಬುದ್ಧರಿಗೆ ಆಹಾರ ಪಾನೀಯಗಳನ್ನು ತನ್ನ ಕೈಯಿಂದಲೇ ಬಡಿಸಿ ಸಂತುಷ್ಟಗೊಳಿಸಿದನು. ಆಮೇಲೆ ನಿಗಂಠಪುತ್ರ ಸಚ್ಚಕನು ಭಗವಾನರು ಆಹಾರ ಸೇವಿಸಿ ತಮ್ಮ ಕೈಯಿಂದ ಭಿಕ್ಷಾ ಪಾತ್ರೆಯನ್ನು ಇಳಿಸಿದ ಮೇಲೆ ಚಿಕ್ಕದಾದ ಆಸನವನ್ನು ಹಾಕಿಕೊಂಡು ಒಂದೆಡೆ ಕುಳಿತನು. ಒಂದೆಡೆ ಕುಳಿತ ನಿಗಂಠಪುತ್ರ ಸಚ್ಚಕನು ಭಗವಾನರಿಗೆ ಹೀಗೆ ಹೇಳಿದನು- “ಪೂಜ್ಯ ಗೌತಮರೇ, ಈ ದಾನದಿಂದ ಉಂಟಾಗಬಹುದಾದ ಪುಣ್ಯ ಮತ್ತು ಪುರೋಭಿವೃದ್ಧಿಗಳು ಆ ಎಲ್ಲವೂ ಕೂಡ ಅವನ್ನು ನೀಡಿದವರ ಸೌಖ್ಯಕ್ಕೆ ಲಭಿಸಲಿ” ಎಂದು.
    </p>
    <p> “ಅಗ್ಗಿವೆಸ್ಸನ, ಯಾವರೀತಿಯಿಂದ ನೀನು ರಾಗರಹಿತನಾಗಿ, ದ್ವೇಷರಹಿತನಾಗಿ, ಮೋಹರಹಿತನಾಗಿ ದಾನ ನೀಡಲು ಯೋಗ್ಯನಾದೆಯೋ ಅದೆಲ್ಲವೂ ಆ ದಾನಿಗಳಿಗೂ ಲಭಿಸಲಿ. ಅಗ್ಗಿವೆಸ್ಸನ, ಯಾವರೀತಿಯಲ್ಲಿ ರಾಗರಹಿತನಾದ, ದ್ವೇಷರಹಿನಾದ, ಮೋಹರಹಿತನಾದ ನಾನು ದಾನಾತಿಥ್ಯ ಪಡೆಯಲು ಯೋಗ್ಯನಾದೆನೋ ಅದು ನಿನಗೂ ಲಭಿಸಲಿ”83 ಎಂದು.
    </p>
    <h2>ಇಲ್ಲಿಗೆ ಚೂಳಸಚ್ಚಕ ಸುತ್ತ ಮುಗಿಯಿತು.
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>