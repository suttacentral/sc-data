<!DOCTYPE html>
<html>

<head>
  <meta charset='UTF-8'>
  <meta name='author' content='Molakalmuru Srinivasamurthy'>
  <title>MN 80: ವೇಖನಸ ಸುತ್ತ-ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</title>
</head>

<body>
  <article id='mn80' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>2. ಪರಿಬ್ಬಾಜಕ ವಗ್ಗ</li>
      </ul>
      <h1 class='sutta-title'>80. ವೇಖನಸ ಸುತ್ತ</h1>
    </header>
    <h2>ವೇಖನಸ ಸುತ್ತ
    </h2>
    <p> 1. ನಾನು ಹೀಗೆ ಕೇಳಿದ್ದೇನೆ: ಒಂದು ಸಮಯದಲ್ಲಿ ಭಗವಾನರು ಅನಾಥಪಿಂಡಿಕಾರಾಮದ ಜೇತವನದಲ್ಲಿ ತಂಗಿದ್ದರು.
    </p>
    <p> ಆಗ ಪರಿವ್ರಾಜಕ ವೇಖನಸ ಭಗವಾನರ ಬಳಿ ಹೋಗಿ ಪರಸ್ಪರ ಉಭಯ ಕುಶಲೋಪರಿಗಳು ಮುಗಿದ ಮೇಲೆ ಒಂದು ಪಕ್ಕದಲ್ಲಿ ನಿಂತು ಭಗವಾನರ ಸಮ್ಮುಖದಲ್ಲಿ ಹೀಗೆ ಉದ್ಗರಿಸಿದನು26.
    </p>
    <p> 2. ಇದು ಪರಮ ತೇಜಸ್ಸು, ಇದು ಪರಮ ತೇಜಸ್ಸು.
    </p>
    <p> ಕಚ್ಚಾನ, ನೀನು ಹೀಗೇಕೆ ಹೇಳುತ್ತಿರುವೆ: ಇದು ಪರಮ ತೇಜಸ್ಸು, ಇದು ಪರಮ ತೇಜಸ್ಸು. ಎಂದು. ಆ ಪರಮ ತೇಜಸ್ಸು ಯಾವುದು?
    </p>
    <p> ಪೂಜ್ಯ ಗೋತಮರೆ, ಆ ತೇಜಸ್ಸು ಪರಮ ತೇಜಸ್ಸುಳ್ಳದ್ದು. ಅದು ಯಾವುದೇ ಅನ್ಯ ಉತ್ತರೋತ್ತರವಾದ ಅಥವಾ ಭವ್ಯಾತಿಭವ್ಯವಾದ ತೇಜಸ್ಸುಗಳನ್ನು ಮೀರಿಸುವಂತಹುದು.
    </p>
    <p> ಆದರೆ ಕಚ್ಚಾನ, ಯಾವುದೇ ಅನ್ಯ ಉತ್ತರೋತ್ತರವಾದ ಅಥವಾ ಭವ್ಯಾತಿಭವ್ಯವಾದ ತೇಜಸ್ಸುಗಳನ್ನು ಮೀರಿಸುವ ಆ ಪರಮತೇಜಸ್ಸು ಯಾವುದು?
    </p>
    <p> ಪೂಜ್ಯ ಗೋತಮರೆ, ಆ ತೇಜಸ್ಸು ಪರಮ ತೇಜಸ್ಸುಳ್ಳದ್ದು. ಅದು ಯಾವುದೇ ಅನ್ಯ ಉತ್ತರೋತ್ತರವಾದ ಅಥವಾ ಭವ್ಯಾತಿಭವ್ಯವಾದ ತೇಜಸ್ಸುಗಳನ್ನು ಮೀರಿಸುವಂತಹುದು.
    </p>
    <p> 3. ಕಚ್ಚಾನ, ನೀನು ಬಹಳಕಾಲ ಇದನ್ನೇ ಹೇಳುತ್ತಾ ಹೋಗಬಹುದು. ನೀನು ಹೇಳಿದೆ: ಭಂತೆ, ಆ ತೇಜಸ್ಸು ಪರಮ ತೇಜಸ್ಸುಳ್ಳದ್ದು, ಅದು ಯಾವುದೇ ಅನ್ಯ ಉತ್ತರೋತ್ತರವಾದ ಅಥವಾ ಹೆಚ್ಚು ಭವ್ಯವಾದ ತೇಜಸ್ಸುಗಳನ್ನೂ ಮೀರಿಸುವಂತಹುದು. ಆದರೂ ನೀನು ಆ ತೇಜಸ್ಸು ಯಾವುದು ಎಂದು ಹೇಳಲಿಲ್ಲ. ಒಬ್ಬ ಮನುಷ್ಯ ಹೀಗೆ ಹೇಳಿದರೆ ನಾನು ಈ ಜನಪದದ ಅತ್ಯಂತ ಸುಂದರಿಯೊಬ್ಬಳನ್ನು ಇಷ್ಟಪಟ್ಟಿದ್ದೇನೆ ಎಂದು ಹೇಳಿದೆಯಲ್ಲ, ನಿನಗೆ ಅವಳು ಬ್ರಾಹ್ಮಣ ಕುಲದವಳೆ, ಕ್ಷತ್ರಿಯ ಕುಲದವಳೆ, ವೈಶ್ಯ ಕುಲದವಳೆ, ಶೂದ್ರ ಕುಲದವಳೆ ಎಂಬುದು ಗೊತ್ತಿದೆಯೇ? ಎಂದಾಗ ಅವನು ಇಲ್ಲ ಎನ್ನುತ್ತಾನೆ. ಮತ್ತೆ ಜನ ಅವನನ್ನು ಕೇಳುತ್ತಾರೆ, ಸರಿಯಪ್ಪ, ಈ ಜನಪದದ ಅತ್ಯಂತ ಸುಂದರಿಯೊಬ್ಬಳನ್ನು ಇಷ್ಟಪಟ್ಟಿದ್ದೇನೆ ಎಂದು ಹೇಳಿದೆಯಲ್ಲಾ ನಿನಗೆ ಅವಳ ಹೆಸರು ಗೋತ್ರ ಗೊತ್ತಿದೆಯೇ?.... ಅವಳು ಉದ್ದಕ್ಕಿರುವಳೇ, ಕುಳ್ಳಿಯೇ ಅಥವಾ ಮಧ್ಯಮ ಎತ್ತರದವಳೇ?... ಅವಳು ಕಪ್ಪೇ, ಗೋಧಿ ಬಣ್ಣದವಳೇ ಅಥವಾ ಸುವರ್ಣ ಬಣ್ಣದವಳೇ?... ಅವಳು ಗ್ರಾಮದವಳೇ, ನಿಗಮದವಳೇ, ನಗರದವಳೇ?... ಎಂಬುದು ಗೊತ್ತಿದೆಯಾ? ಎಂದಾಗ ಅವನು, ಇಲ್ಲ ಎನ್ನುತ್ತಾನೆ. ಮತ್ತೆ ಜನ ಅವನನ್ನು ಕೇಳುತ್ತಾರೆ, ಸರಿ ಕಣಪ್ಪ, ಹಾಗಾದರೆ ನೀನು ಹುಡುಗಿಯನ್ನು ತಿಳಿಯದೆಯೇ, ನೋಡದೆಯೇ ಪ್ರೀತಿಸುತ್ತೀಯೇನು? ಎಂದಾಗ ಅವನು ಹೌದು ಎನ್ನುತ್ತಾನೆ. ಕಚ್ಚಾನ, ವಸ್ತುಸ್ಥಿತಿ ಹೀಗಿರುವಾಗ ನೀನು ಏನೆಂದುಕೊಳ್ಳುವೆ? ಅವನ ಮಾತುಗಳು ಅರ್ಥಹೀನವೆಂದೆನಿಸುವುದಿಲ್ಲವೆ?.
      ಭಂತೆ, ಖಂಡಿತವಾಗಿಯೂ. ಅವನ ಮಾತುಗಳು ಅರ್ಥಹೀನ.
      ಕಚ್ಚಾನ, ಅದೇರೀತಿಯಲ್ಲಿ ನೀನು ಹೇಳುತ್ತಿರುವುದು: ಆ ತೇಜಸ್ಸು ಪರಮತೇಜಸ್ಸುಳ್ಳದ್ದು, ಅದು ಯಾವುದೇ ಅನ್ಯ ಉತ್ತರೋತ್ತರವಾದ ಅಥವಾ ಹೆಚ್ಚು ಭವ್ಯ ತೇಜಸ್ಸುಗಳನ್ನು ಮೀರಿಸುವಂತಹುದು ಎಂದು ಹೇಳಿದರೂ ನೀನು ಆ ತೇಜಸ್ಸು ಯಾವುದು ಎಂದು ಹೇಳಲಿಲ್ಲ.
    </p>
    <p>4. ಭಂತೆ, ಹೇಗೆ ಪರಿಶುದ್ಧ ಜಲದಲ್ಲಿ ಉದಿಸಿದ, ಅಷ್ಟುಮಖದ, ಅಂದವಾಗಿ ಕಟೆದ, ಕೆಂಪು ರೇಶಿಮೆಯಲ್ಲಿ ವಿರಾಜಮಾನ, ನಗನಗಿಸುವ, ಹೊಳೆವ ಉತ್ತಮ ಜಾತಿಯ ಪಚ್ಚೆಮಣಿಯು ತೇಜೋಮಯವಾಗಿರುತ್ತದೋ ಹಾಗೆ ಈ ಆತ್ಮವು ಮರಣದ ನಂತರವೂ ತೇಜಸ್ಸಿನಿಂದ ಕೂಡಿರುತ್ತದೆ.</p>
    <p> ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಪರಿಶುದ್ಧ ಜಲದಲ್ಲಿ ಉದಿಸಿದ, ಅಷ್ಟಮುಖದ ಅಂದವಾಗಿ ಕಟೆದ, ಕೆಂಪು ರೇಶಿಮೆಯಲ್ಲಿ ವಿರಾಜಮಾನವಾಗಿ ನಗನಗಿಸುತ್ತಿರುವ ಹೊಳೆವ ಉತ್ತಮ ಜಾತಿಯ ಪಚ್ಚೆಮಣಿ ತೇಜೋಮಯವಾಗಿದೆಯೇ ಅಥವಾ ಈ ನಿಬಿಡ ಅಂಧಕಾರದಲ್ಲಿ ಮಿಂಚು ಹುಳುವು ತೇಜೋಮಯವಾಗಿದೆಯೋ ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನವಾಗಿದೆ ಮತ್ತು ಭವ್ಯವಾಗಿದೆ?-
    </p>
    <p> ಭಂತೆ, ಈ ನಿಬಿಡ ಅಂಧಕಾರದಲ್ಲಿ ಮಿಂಚುಹುಳವು.
    </p>
    <p> ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಈ ನಿಬಿಡ ಅಂಧಕಾರದಲ್ಲಿನ ಮಿಂಚು ಹುಳವೋ, ಅಥವಾ ಈ ನಿಬಿಡ ಅಂಧಕಾರದಲ್ಲಿರುವ ಉರಿವ ಎಣ್ಣೆ ದೀಪವೋ? ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನವಾಗಿದೆ ಮತ್ತು ಭವ್ಯವಾಗಿದೆ?-
    </p>
    <p> ಭಂತೆ, ಉರಿವ ಎಣ್ಣೆ ದೀಪ.
    </p>
    <p> 5. ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಈ ನಿಬಿಡ ಅಂಧಕಾರದಲ್ಲಿನ ಉರಿವ ಎಣ್ಣೆ ದೀಪವೋ ಅಥವಾ ಈ ತಿಮಿರಾಂಧಕಾರದಲ್ಲಿನ ಈ ಅಗ್ನಿಕ್ಖಂದವೋ? ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನವಾಗಿದೆ ಮತ್ತು ಭವ್ಯವಾಗಿದೆ?
    </p>
    <p> ಭಂತೆ, ಈ ಅಗ್ನಿಕ್ಖಂದವು.
    </p>
    <p> ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಈ ತಿಮಿರಾಂಧಕಾರದಲ್ಲಿನ ಅಗ್ನಿಯೋ ಅಥವಾ ಮೋಡಗಳಿಲ್ಲದ ಶುಭ್ರ ನೀಲಾಕಾಶದಲ್ಲಿ ಮುಂಜಾನೆಯಲ್ಲಿ ಮೂಡುವ ಓಸಧಿತಾರೆಯೋ (ಮಾರ್ನಿಂಗ್ ಸ್ಟಾರ್) - ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನ ಮತ್ತು ಭವ್ಯ?- ಭಂತೆ, ಮೋಡಗಳಿಲ್ಲದ ನೀಲಾಕಾಶದಲ್ಲಿ ಮುಂಜಾನೆಯಲ್ಲಿ ಮೂಡುವ ಓಸಧಿತಾರೆ.
    </p>
    <p> ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಮೋಡಗಳಿಲ್ಲದ ಶುಭ್ರ ನೀಲಾಕಾಶದಲ್ಲಿ ಮುಂಜಾನೆಯಲ್ಲಿ ಮೂಡುವ ಓಸಧಿತಾರೆಯೋ ಅಥವಾ ಹದಿನೈದನೆಯ ದಿನದಂದು ಉಪೋಸಥ ನಡೆಯುವ ಮೋಡರಹಿತ ನಡುರಾತ್ರಿಯಲ್ಲಿನ ತುಂಬು ಹುಣ್ಣಿಮೆ ಚಂದಿರನೋ-ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನ ಮತ್ತು ಭವ್ಯ.?
    </p>
    <p> ಭಂತೆ, ಹದಿನೈದನೆಯ ದಿನದಂದು ಉಪೋಸಥ ನಡೆಯುವ ಮೋಡರಹಿತ ನಡುರಾತ್ರಿಯಲ್ಲಿನ ತುಂಬು ಹುಣ್ಣಿಮೆಯ ಚಂದಿರ.
    </p>
    <p> ಕಚ್ಚಾನ, ಇದಕ್ಕೆ ನೀನು ಏನು ಹೇಳುವೆ? ಹದಿನೈದನೆಯ ದಿನದಂದು ಉಪೋಸಥ ನಡೆಯುವ ಮೋಡರಹಿತ ನಡುರಾತ್ರಿಯಲ್ಲಿನ ತುಂಬು ಹುಣ್ಣಿಮೆಯ ಚಂದಿರನೋ ಅಥವಾ ವರ್ಷ ಋತುವಿನ ಕೊನೆಯ ಮಾಸದಲ್ಲಿನ ಮೋಡಗಳಿಲ್ಲದ ದಿನದ ನಡುನೆತ್ತಿಯಲ್ಲಿ ಪೂರ್ಣ ಪ್ರಮಾಣದಲ್ಲಿ ಉರಿವ ಸೂರ್ಯನೋ-ಇವೆರಡರಲ್ಲಿ ಯಾವುದರ ತೇಜಸ್ಸು ಹೆಚ್ಚು ಪ್ರಕಾಶಮಾನ ಮತ್ತು ಭವ್ಯ?
    </p>
    <p> ಭಂತೆ, ವರ್ಷ ಋತುವಿನ ಕೊನೆಯ ಮಾಸದಲ್ಲಿ ಮೋಡಗಳಿಲ್ಲದ ಆಕಾಶದಲ್ಲಿ ದಿನದ ನಡುರಾತ್ರಿಯಲ್ಲಿ ಪೂರ್ಣ ಪ್ರಮಾಣದಲ್ಲಿ ಉರಿವ ಸೂರ್ಯ.
    </p>
    <p> ಕಚ್ಚಾನ, ಇವನ್ನೂ ಮಿಂಚಿ ಬಹು ದೇವತೆಗಳ ತೇಜಸ್ಸು ಸೂರ್ಯ ಚಂದ್ರರ ತೇಜಸ್ಸಿಗಿಂತಲೂ ಮಿಗಿಲಾಗಿರುವುದು ನನಗೆ ಗೊತ್ತಿದೆ. ಆದರೂ ಸಹ ನಾನು ಆ ತೇಜಸ್ಸಿಗಿಂತಲೂ ಮಿಗಿಲಾದ ಅನ್ಯ ಉತ್ತರೋತ್ತರವಾದ ಮತ್ತು ಹೆಚ್ಚು ಭವ್ಯವಾದ ತೇಜಸ್ಸು ಇಲ್ಲವೆಂದು ನಾನು ಹೇಳುವುದಿಲ್ಲ. ಆದರೆ ನೀನು, ಉದಾಯಿ, ಮಿಂಚು ಹುಳುವಿಗಿಂತಲೂ ಹೀನವಾದ ತೇಜಸ್ಸಿನ ಬಗ್ಗೆ ಹೀಗೆ ಹೇಳುವೆ: ಇದು ಪರಮ ತೇಜಸ್ಸುಳ್ಳದ್ದು, ಆದರೆ ನೀನು ಆ ತೇಜಸ್ಸು ಯಾವುದು ಎಂದು ಹೇಳಲೇ ಇಲ್ಲ.ಆದರೂ ನೀನು ಆ ತೇಜಸ್ಸು ಯಾವುದು ಎಂದು ಹೇಳಲಿಲ್ಲ.
    </p>
    <p> 6. ಕಚ್ಚಾನ, ಇವು ಪಂಚ ಕಾಮಗುಣಗಳು27. ಆ ಐದು ಯಾವುವು? ಕಣ್ಣಿನಿಂದ ನೋಡಲ್ಪಡುವ ಇಷ್ಟವಾಗುವ, ಸಮ್ಮತವಾಗುವ, ಪ್ರಿಯವಾಗುವ, ಕಾಮೂಪಸಂಹಿತವಾಗಿರುವ ರಜೋಗುಣದ ರೂಪಗಳು, ಕಿವಿಯಿಂದ ಕೇಳಲ್ಪಡುವ ಶಬ್ದಗಳು... ಮೂಗಿನಿಂದ ಆಘ್ರಾಣಿಸಲ್ಪಡುವ ವಾಸನೆಗಳು... ನಾಲಿಗೆಯಿಂದ ರುಚಿ ನೋಡಲ್ಪಡುವ ರಸಗಳು... ಕಾಯದಿಂದ ಸ್ಪರ್ಶಿಸಲ್ಪಡುವ ಇಷ್ಟವಾಗುವ, ಸಮ್ಮತವಾಗುವ, ಪ್ರಿಯವಾಗುವ, ಕಾಮೂಪ ಸಂಹಿತವಾಗಿರುವ ರಜೋಗುಣದ ಘನ ಸಂಗತಿಗಳು. ಇವು ಐದು ಕಾಮಗುಣಗಳು28.
    </p>
    <p> ಕಚ್ಚಾನ, ಇವು ಪಂಚ ಕಾಮಗುಣಗಳು. ಇವುಗಳಿಂದಲೇ ಸುಖವು ಮತ್ತು ಸೋಮನಸ್ಸು ಉತ್ಪತ್ತಿಯಾಗುವುದರಿಂದ ಕಾಮ ಸುಖವೆಂದು ಕರೆಯುವುದು. ಕಾಮ ಸುಖಗಳಿಂದಲೇ ಕಾಮ ಸುಖಗಳು ಹುಟ್ಟುತ್ತವೆ. ಆದರೆ ಕಾಮಸುಖಗಳಿಗಿಂತಲೂ ಮಿಗಿಲಾದ ಸುಖ ಕಾಮವನ್ನು ಮೀರಿ ಇದೆ (ಕಾಮಗ್ಗಸುಖ=ನಿಬ್ಬಾಣ). ಇದನ್ನೇ ಎಲ್ಲದಕ್ಕಿಂತ ಉನ್ನತವಾದುದು ಎಂದು ಘೋಷಿಸಿರುವುದು.
    </p>
    <p> 7. ಈ ಮಾತನ್ನು ಕೇಳಿದ ಮೇಲೆ ಪರಿವ್ರಾಜಕ ವೇಖನಸ ಹೇಳಿದನು: ಆಶ್ಚರ್ಯ, ಪೂಜ್ಯ ಗೌತಮರೆ; ಅದ್ಭುತ ಗೌತಮರೆ, ಅದ್ಭುತ. ಪೂಜ್ಯ ಗೌತಮರು ಎಷ್ಟು ಚೆನ್ನಾಗಿ ಇದನ್ನು ವಿವರಿಸಿದ್ದಾರೆ: ಕಾಮದಿಂದ ಕಾಮಸುಖವು ಹುಟ್ಟುತ್ತದೆ; ಕಾಮ ಸುಖಗಳಿಗಿಂತಲೂ ಮಿಗಿಲಾದ ಸುಖ ಕಾಮವನ್ನು ಮೀರಿ ಇದೆ. ಇದನ್ನೇ ಎಲ್ಲಕ್ಕಿಂತ ಉನ್ನತವಾದುದು ಎಂದು ಘೋಷಿಸಿರುವುದು.
    </p>
    <p> ಕಚ್ಚಾನ, ನೀನು ಅನ್ಯದೃಷ್ಟಿಯುಳ್ಳವನಾಗಿ, ಅನ್ಯ ಬೋಧನೆಯನ್ನು ಒಪ್ಪಿಕೊಂಡವನಾಗಿ, ಅನ್ಯ ಬೋಧನೆಯನ್ನು ಅನುಮೋದಿಸಿದವನಾಗಿ, ಅನ್ಯತ್ರ ತರಬೇತಿ ಪಡೆದವನಾಗಿ, ಅನ್ಯ ಆಚಾರ್ಯನನ್ನು ಅನುಸರಿಸುವವನಾಗಿ ನಿನಗೆ ಕಾಮ ಅಥವಾ ಕಾಮಸುಖ ಅಥವಾ ಕಾಮಗ್ಗ ಸುಖಗಳು ಇವು ಏನು ಎಂಬುದು ಅರಿಯುವುದು ಕಷ್ಟವಾಗುತ್ತದೆ. ಆದರೆ ಯಾವ ಭಿಕ್ಖುಗಳು ಆಸವಗಳನ್ನು ನಾಶ ಮಾಡಿಕೊಂಡು ಅರಹಂತರಾಗಿದ್ದಾರೋ, ಪವಿತ್ರ ಜೀವನವನ್ನು ನಡೆಸಿದ್ದಾರೋ, ಏನನ್ನು ಮಾಡಬೇಕು ಅದನ್ನು ಮಾಡಿದ್ದಾರೋ, ಭಾರವನ್ನು ಇಳಿಸಿಕೊಂಡಿದ್ದಾರೋ, ನಿಜವಾದ ಗುರಿಯನ್ನು ಮುಟ್ಟಿ, ಭವ ಸಂಯೋಜನೆಗಳನ್ನು ಕಳೆದುಕೊಂಡಿದ್ದಾರೊ, ಸಮ್ಮದಞ್ಞೆ ವಿಮುಕ್ತರಾಗಿದ್ದಾರೋ ಅಂತಹವರಿಗೆ ಕಾಮ, ಕಾಮಸುಖ, ಕಾಮಗ್ಗ ಸುಖಗಳು ಅರ್ಥವಾಗುತ್ತವೆ.
    </p>
    <p> 8. ಈ ಮಾತುಗಳನ್ನು ಕೇಳಿದ ಮೇಲೆ ಪರಿವ್ರಾಜಕ ವೇಖನಸನು ಕುಪಿತನಾಗಿ ಅಸಮಾಧಾನಗೊಂಡು ಭಗವಾನರನ್ನು ಸಮಣ ಗೋತಮನು ಪಾಪಿಯಾಗಲಿ ಎಂದು ನಿಂದಿಸಿದನು, ಜರೆದನು ಮತ್ತು ಖಂಡಿಸಿದನು. ಮತ್ತೆ ಭಗವಾನರಿಗೆ ಹೀಗೆ ಹೇಳಿದನು: ಅಂದರೆ ಇಲ್ಲಿ ಕೆಲವು ಸಮಣರು ಮತ್ತು ಬ್ರಾಹ್ಮಣರು ಭೂತಕಾಲವನ್ನು ಅರಿಯದೆ, ಭವಿಷ್ಯತ್ತನ್ನು ನೋಡಲಾಗದೆ: ಹುಟ್ಟನ್ನು, ನಾಶಮಾಡಿದ್ದೇವೆ, ಬ್ರಹ್ಮಚರ್ಯ ಜೀವನವನ್ನು ನಡೆಸಿದ್ದೇವೆ, ಏನನ್ನು ಮಾಡಬೇಕೋ ಅದನ್ನು ಮಾಡಿದ್ದೇವೆ. ಇನ್ನೂ ಯಾವುದೇ ಭವಿಯ ಸ್ಥಿತಿಗೆ ಬರಬೇಕಾದುದಿಲ್ಲ ಎಂದು ಹೇಳಿಕೊಳ್ಳುತ್ತಾರೆ. ಅವರು ಏನು ಹೀಗೆ ಹೇಳುತ್ತಾರೊ ಅದು ಹಾಸ್ಯಾಸ್ಪದವಾಗುತ್ತದೆ ಮತ್ತು ಅವರದು ಬರಿಯ ಮಾತುಗಳಾಗಿ, ಶೂನ್ಯವೂ ಟೊಳ್ಳು ಆಗುತ್ತವೆ.
    </p>
    <p> ಕಚ್ಚಾನ, ಯಾಕೆ ಸಮಣರಾಗಲಿ, ಬ್ರಾಹ್ಮಣರಾಗಲಿ ಭೂತ ಭವಿಷ್ಯಗಳನ್ನು ಅರಿಯದೆ, ನೋಡದೆ ಹುಟ್ಟು ನಾಶವಾಗಿದೆ, ಬ್ರಹ್ಮಚರ್ಯ ಜೀವನವನ್ನು ನಡೆಸಿದ್ದೇವೆ, ಏನನ್ನು ಮಾಡಬೇಕೋ ಅದನ್ನು ಮಾಡಿದ್ದೇವೆ, ಇನ್ನು ಯಾವುದೇ ಭವಿಯ ಸ್ಥಿತಿಗೆ ಬರಬೇಕಾದುದಿಲ್ಲ ಎಂದು ಹೇಳುತ್ತಾರೋ ಅಂತಹವರನ್ನು ಧಮ್ಮದ ಪ್ರಕಾರ ಖಂಡಿಸಬಹುದು. ಕಚ್ಚಾನ, ಭೂತವಾಗಲಿ, ಭವಿಷ್ಯತ್ತಾಗಲಿ ಅವು ಒತ್ತಟ್ಟಿಗಿರಲಿ. ಪ್ರಾಮಾಣಿಕನೂ, ನಿಷ್ಠಾವಂತನೂ ಋಜು ಮಾರ್ಗದಲ್ಲಿರುವ ಜ್ಞಾನಿಯು ಬರಲಿ. ನಾನು ಅವನಿಗೆ ಅನುಶಾಸನ ಮತ್ತು ಧಮ್ಮವನ್ನು ಬೋಧಿಸುತ್ತೇನೆ ಅವನ್ನು ಅನುಸರಿಸುವುದರ ಮೂಲಕ ಅವನೇ ಹೀಗೆ ಅರಿಯುತ್ತಾನೆ ಮತ್ತು ನೋಡುತ್ತಾನೆ: ಹೀಗೆ ನಿಜವಾಗಿಯೂ ಬಂಧನದಿಂದ ವಿಮುಕ್ತಿಯಾಗಿದೆ, ಅಜ್ಞಾನವೆಂಬ ಬಂಧನದಿಂದ ವಿಮುಕ್ತಿ ಸಿಕ್ಕಿದೆ. ಕಚ್ಚಾನ, ಎಳೆಯ ಶಿಶು ಏಳಲಾಗದೆ ನೆಲದ ಮೇಲೆ ಮಲಗಿ ನಾಲ್ಕು ಅಂಗಗಳಿಂದ (ಎರಡು ಕೈ ಎರಡು ಕಾಲು) ಮತ್ತು ಕತ್ತು ಎನ್ನುವ ಐದನೇ ಅಂಗದಿಂದ ಬಂಧಿಯಾಗಿರುವುದನ್ನು ನೋಡಬಹುದು. ಆ ಮಗು ಬೆಳೆದಂತೆ ಅಂಗಾಂಗಗಳು ಬಲವಾಗುತ್ತಿದ್ದಂತೆ ಆ ಬಂಧನಗಳೇ ಇರುವುದಿಲ್ಲ. ಆಗ ಅದು ನಾನು ಮುಕ್ತ ಎಂದು ತಿಳಿಯುತ್ತದೆ. ಆಮೇಲೆ ಬಂಧನವೆಂಬುದೇ ಇರುವುದಿಲ್ಲ. ಹೀಗೆಯೇ ಪ್ರಾಮಾಣಿಕನೂ, ನಿಷ್ಠಾವಂತನೂ ಋಜು ಮಾರ್ಗದಲ್ಲಿರುವ ಜ್ಞಾನಿಯು... ಹೀಗೆ, ನಿಜವಾಗಿಯೂ ಬಂಧನದಿಂದ ವಿಮುಕ್ತಿಯಾಗಿದೆ. ಅವಿದ್ಯೆ ಎಂಬ ಬಂಧನದಿಂದ ವಿಮುಕ್ತಿ ಸಿಕ್ಕಿದೆ ಎಂದು ಅರಿಯುತ್ತಾನೆ.
    </p>
    <p> 9. ಇದನ್ನು ಹೇಳಿದ ನಂತರದಲ್ಲಿ ಪರಿವ್ರಾಜಕ ವೇಖನಸನು ಭಗವಾನರಿಗೆ ಹೇಳಿದನು: ಅತ್ಯಂತ ಸುಂದರವಾಗಿ ಹೇಳಿದಿರಿ ಪೂಜ್ಯ ಗೌತಮರೆ. ಪೂಜ್ಯ ಗೌತಮರು ಧಮ್ಮವನ್ನು ಬಹಳ ವಿಧಗಳಲ್ಲಿ ಸ್ಪಷ್ಟವಾಗಿ ಅಂದರೆ ಯಾವುದನ್ನು ಬಿಸಾಡಲಾಗಿತ್ತೋ ಅದನ್ನು ಸರಿಯಾಗಿ ಹಿಡಿದಿರುವಂತೆ, ಯಾವುದು ಮುಚ್ಚಿಹೋಗಿತ್ತೋ ಅದನ್ನು ತೆರೆದು ತೋರಿಸಿದಂತೆ, ಕಳೆದುಹೋದ ದಾರಿಯನ್ನು ಒಬ್ಬನಿಗೆ ತೋರಿಸಿಕೊಟ್ಟಂತೆ, ದೃಷ್ಟಿಯುಳ್ಳವರಿಗೆ ಕತ್ತಲಲ್ಲಿ ರೂಪವನ್ನು ತೋರಿಸಲು ದೀಪ ಹಿಡಿದಂತೆ ಸ್ಪಷ್ಟಪಡಿಸಿದ್ದಾರೆ. ನಾನು ಪೂಜ್ಯ ಗೌತಮರಿಗೆ, ಧಮ್ಮಕ್ಕೆ ಮತ್ತು ಭಿಕ್ಖು ಸಂಘಕ್ಕೆ ಶರಣು ಹೋಗುತ್ತೇನೆ. ಇಂದಿನಿಂದಲೇ ಭಗವಾನರು ನನ್ನನ್ನು ಉಪಾಸಕನೆಂದು ತಿಳಿಯಲಿ. ನಾನು ಬದುಕಿರುವವರೆಗೆ ಅವರಿಗೆ ಶರಣು ಹೋಗಿದ್ದೇನೆ.
    </p>
    <h2>ಇಲ್ಲಿಗೆ ವೇಖನಸ ಸುತ್ತ ಮುಗಿಯಿತು </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Molakalmuru Srinivasamurthy</span>.</p>
      <p>ಅನುವಾದಕ: ಮೊಳಕಾಲ್ಕೂರು ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>