<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 5: ಕಳಂಕ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn5' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಮೂಲಪರಿಯಾಯ ವರ್ಗ </li>
      </ul>
      <h1 class='sutta-title'>5. ಕಳಂಕ ಸುತ್ತ</h1>
    </header>
    <h2>1. ಕಳಂಕ ಆಧರಿಸಿದ ನಾಲ್ಕು ಪ್ರಕಾರದ ವ್ಯಕ್ತಿಗಳು</h2>
    <p> 1. ನಾನು ಹೀಗೆ ಕೇಳಿದ್ದೇನೆ. ಒಮ್ಮೆ ಭಗವಾನರು ಶ್ರಾವಸ್ತಿಯ ಬಳಿಯ ಜೇತವನದಲ್ಲಿನ ಅನಾಥಪಿಂಡಿಕನ ಆರಾಮದಲ್ಲಿ ತಂಗಿದ್ದರು. ಅಲ್ಲಿ ಆಯುಷ್ಮಂತರಾದ ಸಾರಿಪುತ್ರ, ಭಿಕ್ಷುಗಳನ್ನು- “ಆಯುಷ್ಮಂತ ಭಿಕ್ಷುಗಳೇ” ಎಂದು ಸಂಭೋಧಿಸಿದರು. “ಆಯುಷ್ಮಾನ್” ಎಂದು ಆ ಭಿಕ್ಷುಗಳು ಆಯುಷ್ಮಂತನಾದ ಸಾರಿಪುತ್ರನಿಗೆ ಪ್ರತ್ಯುತ್ತರಿಸಿದರು. ಆಯುಷ್ಮಂತನಾದ ಸಾರಿಪುತ್ರನು ಹೀಗೆ ಹೇಳಿದನು.</p>
    <p> “ಆಯುಷ್ಮಂತರೇ, ಲೋಕದಲ್ಲಿ ಈ ರೀತಿಯಾಗಿ ನಾಲ್ಕು ವಿಧದ ವ್ಯಕ್ತಿಗಳು69 ಇರುತ್ತಾರೆ. ಯಾವ ನಾಲ್ಕು ವಿಧಗಳು? ಇಲ್ಲಿ ಆಯುಷ್ಮಂತರೇ, ಒಬ್ಬ ವ್ಯಕ್ತಿ ಕಳಂಕ ಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಯಥಾರ್ಥವಾಗಿ ತಿಳಿದಿಲ್ಲ. ಇಲ್ಲಿ ಒಬ್ಬ ವ್ಯಕ್ತಿ ಕಳಂಕಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಯಥಾರ್ಥವಾಗಿ ತಿಳಿದಿದ್ದಾನೆ. ಇಲ್ಲಿ ಒಬ್ಬ ವ್ಯಕ್ತಿ ಕಳಂಕರಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕ ಇಲ್ಲವೆಂದು’ ಯಥಾರ್ಥವಾಗಿ ತಿಳಿದಿಲ್ಲ. ಆಯುಷ್ಮಾನ್, ಇಲ್ಲಿ ಮತ್ತೆ ಒಬ್ಬ ವ್ಯಕ್ತಿ ಕಳಂಕರಹಿತನಾಗಿದ್ದರೂ ಕೂಡÀ ‘ನನ್ನ ಒಳಗೆ ಕಳಂಕ ಇಲ್ಲ’ವೆಂದು ಯಥಾರ್ಥವಾಗಿ ತಿಳಿದಿದ್ದಾನೆ.</p>
    <p> ಅಲ್ಲಿ (ಅವರಲ್ಲಿ) ಆಯುಷ್ಮಂತರೇ, ಯಾವ ವ್ಯಕ್ತಿ ಕಳಂಕ ಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ತಿಳಿದಿಲ್ಲ, ಅವನು ಕಳಂಕ ಸಹಿತರಾದ ಇಬ್ಬರು ವ್ಯಕ್ತಿಗಳಲ್ಲಿ ಇಬ್ಬರೂ ಕಳಂಕಸಹಿತರಾಗಿದ್ದರೂ ಹೀನ ಪುರುಷನೆನಿಸಿಕೊಳ್ಳುತ್ತಾನೆ. ಅಲ್ಲಿ ಆಯುಷ್ಮಂತರೆ, ಯಾವ ಈ ವ್ಯಕ್ತಿ ಕಳಂಕ ಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ತಿಳಿದಿದ್ದಾನೋ ಅವನು ಕಳಂಕ ಸಹಿತರಾದ ಇಬ್ಬರು ವ್ಯಕ್ತಿಗಳಲ್ಲಿ, ಇಬ್ಬರೂ ಕಳಂಕ ಸಹಿತರಾಗಿದ್ದರೂ; ಶ್ರೇಷ್ಠ ಪುರಷನೆಂದೆನಿಸಿಕೊಳ್ಳುತ್ತಾನೆ. ಅಲ್ಲಿ ಆಯುಷ್ಮಂತನೆ, ಯಾವ ಈ ವ್ಯಕ್ತಿ ಕಳಂಕರಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕ ಇಲ್ಲ’ ಎಂದು ಂiÀiಥಾರ್ಥವಾಗಿ ತಿಳಿದಿಲ್ಲ ಅವನು ಕಳಂಕರಹಿತರಾದ ಇಬ್ಬರು ವ್ಯಕ್ತಿಗಳಲ್ಲಿ ಇಬ್ಬರೂ ಕಳಂಕರಹಿತರಾಗಿದ್ದರೂ; ಹೀನ ಪುರುಷನೆನಿಸಿಕೊಳ್ಳುತ್ತಾನೆ. ಇಲ್ಲಿ ಆಯುಷ್ಮಂತರೆ, ಯಾವ ಈ ವ್ಯಕ್ತಿ ಕಳಂಕರಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕ ಇಲ್ಲ’ ಎಂದು ಂiÀiಥಾರ್ಥವಗಿ ತಿಳಿದಿದ್ದಾನೋ ಅವನು ಕಳಂಕರಹಿತರಾದ ಇಬ್ಬರು ವ್ಯಕ್ತಿಗಳಲ್ಲಿ ಇಬ್ಬರೂ ಕಳಂಕರಹಿತರಾಗಿದ್ದರೂ; ಶ್ರೇಷ್ಠ ಪುರುಷನೆನಿಸಿಕೊಳ್ಳುತ್ತಾನೆ.”</p>
    <p> 2. ಹೀಗೆ ಹೇಳಿದ ಮೇಲೆ, ಆಯುಷ್ಮಂತನಾದ ಮಹಾಮೋಗ್ಗ ಲಾಯನನು ಆಯುಷ್ಮಂತನಾದ ಸಾರಿಪುತ್ರನಿಗೆ ಹೀಗೆ ಹೇಳಿದನು-</p>
    <p> “ಆಯುಷ್ಮಂತನಾದ ಸಾರಿಪುತ್ರನೆ, ಯಾತಕ್ಕಾಗಿ? ಯಾವ ಕಾರಣದಿಂದಾಗಿ ಇಬ್ಬರೂ ಕಳಂಕ ಸಹಿತರಾಗಿದ್ದರೂ ಕೂಡ ಒಬ್ಬನನ್ನು ಹೀನ ಪುರುಷನೆಂದು ಕರೆಯುತ್ತಾರೆ, ಇನ್ನೊಬ್ಬನನ್ನು ಶ್ರೇಷ್ಠ ಪುರಷನೆಂದು ಕರೆಯುತ್ತಾರೆ? ಮತ್ತೆ ಸಾರಿಪುತ್ರ, ಯಾತಕ್ಕಾಗಿ, ಯಾವ ಕಾರಣದಿಂದಾಗಿ ಇಬ್ಬರೂ ಕಳಂಕರಹಿತರಾಗಿದ್ದರೂ ಕೂಡ ಒಬ್ಬನನ್ನು ಹೀನ ಪುರುಷನೆಂದು ಕರೆಯುತ್ತಾರೆ, ಇನ್ನೊಬ್ಬನನ್ನು ಶ್ರೇಷ್ಠ ಪುರಷನೆಂದು ಕರೆಯುತ್ತಾರೆ?”</p>
    <p> 3. “ಆಯುಷ್ಮಂತರೇ, ಅಲ್ಲಿ ಯಾವ ವ್ಯಕ್ತಿ ಕಳಂಕ ಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಂiÀiಥಾರ್ಥವಾಗಿ ತಿಳಿದಿಲ್ಲ ಅವನ ಬಗ್ಗೆ ಇದನ್ನು ನಿರೀಕ್ಷಿಸಬಹುದು-ಆ ಕಳಂಕವನ್ನು ನಾಶ ಮಾಡುವುದಕ್ಕಾಗಿ ಸಂಕಲ್ಪವನ್ನು ಉಂಟು ಮಾಡಿಕೊಳ್ಳುವುದಿಲ್ಲ, ಪ್ರಯತ್ನ ಮಾಡುವುದಿಲ,್ಲ ತನ್ನ ಶಕ್ತಿಯನ್ನು ಪ್ರಯೋಗಿಸುವುದಿಲ್ಲ; ಅವನು ರಾಗ ಸಹಿತನಾಗಿ ದೋಷಸಹಿತನಾಗಿ ಮೋಹಸಹಿತನಾಗಿ ಕಳಂಕ ಸಹಿತನಾಗಿ ಕ್ಲೇಷ ಚಿತ್ತ ಸಹಿತನಾಗಿ ಕಾಲಕಳೆಯುತ್ತಾನೆ. ಅದು ಹೇಗೆಂದರೆ, ಆಯುಷ್ಮಂತನೆ, ಅಂಗಡಿ ಅಥವಾ ಕಂಚುಗಾರನ ಮನೆಯಿಂದ ತಂದ ಧೂಳಿನಿಂದ ಕೂಡಿದ, ಕೊಳಕಿನಿಂದ ತುಂಬಿದ, ಕಂಚಿನ ಪಾತ್ರೆಯನ್ನು ಅದರ ಒಡೆಯನು ಅದನ್ನು ಉಪಯೋಗಿಸುವುದೂ ಇಲ್ಲ ಅದನ್ನು ತೊಳೆಯುವುದೂ ಇಲ್ಲ ಎನ್ನಿ, ಹೀಗೆ ಆ ಕಂಚಿನ ಪಾತ್ರೆ ಸ್ವಲ್ಪ ಕಾಲದ ಮೇಲೆ ಇನ್ನೂ ಹೆಚ್ಚು ಧೂಳು ತುಂಬಿದ್ದು ಕೊಳಕಾದದ್ದು ಆಗುತ್ತದೆ.”</p>
    <p> “ಹಾಗೆಯೇ ಆಗುತ್ತದೆ ಆಯುಷ್ಮಾನ್”.</p>
    <p> “ಆಯುಷ್ಮಂತನೆ, ಇದೇ ರೀತಿಯಲ್ಲಿ ಯಾವ ವ್ಯಕ್ತಿ ಕಳಂಕಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಯಥಾರ್ಥವಾಗಿ ತಿಳಿದಿಲ್ಲ. ಅವನ ಬಗ್ಗೆ ಇದನ್ನು ನಿರೀಕ್ಷಿಸಬಹುದು-ಕಳಂಕ ನಾಶ ಮಾಡುವುದಕ್ಕಾಗಿ ಸಂಕಲ್ಪವನ್ನು ಉಂಟು ಮಾಡಿಕೊಳ್ಳುವುದಿಲ್ಲ, ಪ್ರಯತ್ನ ಮಾಡುವುದಿಲ್ಲ, ತನ್ನ ಶಕ್ತಿಯನ್ನು ಉಪಯೋಗಿಸುವುದಿಲ್ಲ; ಅವನು ರಾಗ ಸಹಿತನಾಗಿ ದ್ವೇಷ ಸಹಿತನಾಗಿ, ಮೋಹ ಸಹಿತನಾಗಿ, ಕಳಂಕಸಹಿತನಾಗಿ, ಕ್ಲೇಷಚಿತ್ತ ಸಹಿತನಾಗಿ ಕಾಲ ಕಳೆಯುತ್ತಾನೆ’ ಎಂದು.</p>
    <p> “ಆಯುಷ್ಮಂತನೆ, ಅಲ್ಲಿ ಯಾವ ವ್ಯಕ್ತಿ ಕಳಂಕಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಯಥಾರ್ಥವಾಗಿ ತಿಳಿದಿದ್ದಾನೋ ಅವನ ಬಗ್ಗೆ ಇದನ್ನು ನಿರೀಕ್ಷಿಸಬಹುದು-ಕಳಂಕವನ್ನು ನಾಶ ಮಾಡುಲು ಅವನು ಸಂಕಲ್ಪವನ್ನು ಮಾಡಿಕೊಳ್ಳುತ್ತಾನೆ, ಪ್ರಯತ್ನ ಮಾಡುತ್ತಾನೆ, ತನ್ನ ಶಕ್ತಿ ಪ್ರಯೋಗಿಸುತ್ತಾನೆ; ರಾಗವಿಲ್ಲದೆ ದ್ವೇಷವಿಲ್ಲದೆ, ಮೋಹವಿಲ್ಲದೆ, ಕಳಂಕವಿಲ್ಲದೆ, ಕ್ಲೇಷಚಿತ್ತವಿಲ್ಲದೆ, ಕಾಲ ಕಳೆಯುತ್ತಾನೆ ಎಂದು. ಅದು ಹೇಗೆಂದರೆ ಆಯುಷ್ಮಾನ್, ಅಂಗಡಿಯಿಂದ ಅಥವಾ ಕಂಚುಗಾರನಿಂದ ತಂದ, ಧೂಳಿನಿಂದ ಕೊಳೆಯಿಂದ ಕೂಡಿದ ಕಂಚಿನ ಪಾತ್ರೆಯನ್ನು ಅದರ ಒಡೆಯನು ಉಪಯೋಗಿಸುತ್ತಾನೆ ತೊಳೆಯುತ್ತಾನೆ, ಮತ್ತು ಅದನ್ನು ತಿಪ್ಪ್ಪೆಗೆ ಎಸೆಯುವುದಿಲ್ಲ. ಹೀಗೆ ಆ ಪಾತ್ರೆ, ಆಯುಷ್ಮಂತನೆ, ಕಾಲಕ್ರಮದಲ್ಲಿ ಹೆಚ್ಚು ಶುಭ್ರವಾದದ್ದೂ, ಶುದ್ಧವಾದದ್ದೂ ಆಗುತ್ತದೆ.”</p>
    <p> “ಹಾಗೆಯೇ ಆಗುತ್ತದೆ ಆಯುಷ್ಮಾನ್”.</p>
    <p> “ಇದೇ ರೀತಿಯಲ್ಲಿ, ಆಯುಷ್ಮಂತನೆ, ಯಾವ ವ್ಯಕ್ತಿ ಕಳಂಕ ಸಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿದೆ’ ಎಂದು ಯಥಾರ್ಥವಾಗಿ ತಿಳಿದಿದ್ದಾನೋ ಅವನ ಬಗ್ಗೆ ಹೀಗೆ ನಿರೀಕ್ಷಿಸಬಹುದು- ‘ಅವನು ಕಳಂಕವನ್ನು ನಾಶಮಾಡಲು ಸಂಕಲ್ಪವನ್ನು ಮಾಡಿಕೊಳ್ಳುತ್ತಾನೆ, ಪ್ರಯತ್ನ ಮಾಡುತ್ತಾನೆ, ಶಕ್ತಿಯನ್ನು ಪ್ರಯೋಗಿಸುತ್ತಾನೆ. ಅವನು ರಾಗವಿಲ್ಲದೆ ದ್ವೇಷವಿಲ್ಲದೆ ಮೋಹವಿಲ್ಲದೆ ಕಳಂಕವಿಲ್ಲದೆ ಕ್ಲೇಷಚಿತ್ತವಿಲ್ಲದೆ ಕಾಲ ಕಳೆಯುತ್ತಾನೆ’ ಎಂದು.</p>
    <p> “ಆಯುಷ್ಮಂತನೆ, ಯಾವ ವ್ಯಕ್ತಿ ಕಳಂಕರಹಿತನಾಗಿದ್ದರೂ ಕೂಡ ‘ನನ್ನೊಳಗೆ ಕಳಂಕವಿಲ್ಲ’ ಎಂದು ತಿಳಿದಿಲ್ಲವೋ ಅವನ ಬಗ್ಗೆ ಇದನ್ನು ನಿರೀಕ್ಷಿಸಬಹುದು- ‘ಅವನು ಸುಂದರ ವಿಷಯಗಳನ್ನು ಆಲೋಚಿಸುತ್ತಾನೆ ಅವನ ಸುಂದರ ವಿಷಯಗಳನ್ನು ಕುರಿತ ಆಲೋಚನೆಯಿಂದಾಗಿ ರಾಗ ಅವನ ಮನಸ್ಸನ್ನು ತುಳಿಯುತ್ತದೆ; ಅವನು ರಾಗ ಸಹಿತನಾಗಿ ದ್ವೇಷ ಸಹಿತನಾಗಿ, ಮೋಹ ಸಹಿತನಾಗಿ, ಕಳಂಕ ಸಹಿತನಾಗಿ ಕ್ಲೇಷಚಿತ್ತಸಹಿತನಾಗಿ ಕಾಲ ಕಳೆಯುತ್ತಾನೆ’ ಎಂದು. ಅದು ಹೇಗೆಂದರೆ, ಆಯುಷ್ಮಂತನೆ, ಅಂಗಡಿಯಿಂದಾಗಲೀ ಕಂಚುಗಾರನಿಂದಾಗಲೀ ತಂದ ಪರಿಶುದ್ಧವಾದ ಶುಭ್ರವಾದ ಕಂಚಿನ ಪಾತ್ರೆಯನ್ನು ಅದರ ಒಡೆಯನು ಉಪಯೋಗಿಸುವುದಿಲ್ಲ ತೊಳೆಯುವುದಿಲ್ಲ ತಿಪ್ಪೆಯಲ್ಲಿ ಎಸೆಯುವುದಿಲ್ಲ. ಹೀಗೆ ಆ ಕಂಚಿನ ಪಾತ್ರೆ, ಆಯುಷ್ಮಂತನೆ, ಸ್ವಲ್ಪ ಸಮಯದ ಮೇಲೆ ಹೆಚ್ಚು ಮಲಿನತೆಯಿಂದ ಕೂಡಿರುತ್ತದೆ.”</p>
    <p> “ಹಾಗೆಯೇ ಆಗುತ್ತದೆ ಆಯುಷ್ಮಾನ್”.</p>
    <p> “ಇದೇ ರೀತಿಯಲ್ಲಿ, ಆಯುಷ್ಮಂತನೆ, ಯಾವ ವ್ಯಕ್ತಿ ಕಳಂಕರÀಹಿತನಾಗಿದ್ದರೂ ಕೂಡ ‘ನನ್ನ ಒಳಗೆ ಕಳಂಕವಿಲ್ಲ’ ಎಂದು ಯಥಾರ್ಥವಾಗಿ ತಿಳಿದಿಲ್ಲವೋ ಅವನ ಬಗ್ಗೆ ಹೀಗೆ ನಿರೀಕ್ಷಿಸಬಹುದು-ಸುಂದರ ವಿಷಯಗಳನ್ನು ಆಲೋಚಿಸುತ್ತಾನೆ, ಅವನಿಗೆ ಸುಂದರ ವಿಷಯಗಳ ಆಲೋಚನೆಯಿಂದ ರಾಗವು ಮನಸ್ಸನ್ನು ತುಳಿಯುತ್ತದೆ; ಅವನು ರಾಗ ಸಹಿತನಾಗಿ ದ್ವೇಷ ಸಹಿತನಾಗಿ ಮೋಹ ಸಹಿತನಾಗಿ ಕಳಂಕ ಸಹಿತನಾಗಿ ಕ್ಲೇಷಚಿತ್ತಸಹಿತನಾಗಿ ಕಾಲ ಕಳೆಯುತ್ತಾನೆ.</p>
    <p> “ಅಲ್ಲಿ ಆಯುಷ್ಮಂತನೆ, ಯಾವ ವ್ಯಕ್ತಿ ‘ನನ್ನ ಒಳಗೆ ಕಳಂಕವಿಲ್ಲ’ ಎಂದು ಯಥಾರ್ಥವಾಗಿ ತಿಳಿದಿದ್ದಾನೋ ಅವನ ಬಗ್ಗೆ ಹೀಗೆ ನಿರೀಕ್ಷಿಸಬಹುದು - ಸುಂದರ ವಿಷಯಗಳನ್ನು ಆಲೋಚಿಸುವುದಿಲ್ಲ.70 ಸುಂದರ ವಿಷಯಗಳನ್ನು ಆಲೋಚಿಸದ ಅವನ ಮನಸ್ಸನ್ನು ರಾಗವು ತುಳಿಯುವುದಿಲ್ಲ; ಅವನು ರಾಗವಿಲ್ಲದೆ ದ್ವೇಷವಿಲ್ಲದೆ ಮೋಹವಿಲ್ಲದೆ ಕಳಂಕವಿಲ್ಲದೆ ಕ್ಲೇಷಚಿತ್ತವಿಲ್ಲದೆ ಕಾಲ ಕಳೆಯುತ್ತಾನೆ. ಅದು ಹೇಗೆಂದರೆ, ಆಯುಷ್ಮಂತನೆ, ಅಂಗಡಿಯಿಂದ ಅಥವಾ ಕಂಚುಗಾರನಿಂದ ತಂದ ಪರಿಶುದ್ಧವಾದ, ಸ್ವಚ್ಛವಾದ: (ಪರಿಶುಭ್ರವಾದ) ಕಂಚಿನ ಪಾತ್ರೆಯನ್ನು ಅದರ ಒಡೆಯನು ಉಪಯೋಗಿಸುತ್ತಾನೆ ತೊಳೆಯುತ್ತಾನೆ, ಅದನ್ನು ತಿಪ್ಪೆಗೆ ಎಸೆಯುವುದಿಲ್ಲ. ಹೀಗೆ, ಆಗ ಆಯುಷ್ಮಂತನೆ, ಕಂಚಿನ ಪಾತ್ರೆ ಸ್ವಲ್ಪ ಸಮಯದ ಮೇಲೆ ಹೆಚ್ಚು ಶುದ್ಧವೂ ಸ್ವಚ್ಛವೂ ಆಗುತ್ತದೆ.”</p>
    <p> “ಹಾಗೆಯೇ ಆಗುತ್ತದೆ ಆಯುಷ್ಮಂತನೆ”.</p>
    <p> “ಇದೇ ರೀತಿಯಲ್ಲಿ, ಆಯುಷ್ಮಂತನೆ, ಯಾವ ವ್ಯಕ್ತಿ ‘ನನ್ನ ಒಳಗೆ ಕಳಂಕವಿಲ್ಲ’ ಎಂದು ಯಥಾರ್ಥವಾಗಿ ತಿಳಿದಿದ್ದಾನೋ ಅವನ ಬಗ್ಗೆ ಹೀಗೆ ನಿರೀಕ್ಷಿಸಬಹುದು- ‘ಅವನು ಸುಂದರ ವಿಷಯಗಳನ್ನು ಆಲೋಚಿಸುವುದಿಲ್ಲ, ಸುಂದರ ವಿಷಯಗಳನ್ನು ಆಲೋಚಿಸದ ಅವನ ಮನಸ್ಸನ್ನು ರಾಗವು ತುಳಿಯುವುದಿಲ್ಲ; ಅವನು ರಾಗವಿಲ್ಲದೆ, ಮೋಹವಿಲ್ಲದೆ, ಕಳಂಕವಿಲ್ಲದೆ, ಕ್ಲೇಷ ಚಿತ್ತವಿಲ್ಲದೆ ಕಾಲ ಕಳೆಯುತ್ತಾನೆ’ ಎಂದು.</p>
    <p> “ಆಯುಷ್ಮಂತನಾದ ಮೊಗ್ಗಲಾಯನ, ಇದಕ್ಕಾಗಿಯೇ ಈ ಕಾರಣದಿಂದಲೇ ಇಬ್ಬರು ವ್ಯಕ್ತಿಗಳಲ್ಲಿ ಕಳಂಕ ಸಹಿತನಾಗಿ ಕೂಡ ಒಬ್ಬ ಹೀನಪುರುಷ ಎನ್ನಿಸಿಕೊಳ್ಳುತ್ತಾನೆ. ಇನ್ನೊಬ್ಬ ಶ್ರೇಷ್ಠಪುರುಷ ಎನ್ನಿಸಿಕೊಳ್ಳುತ್ತಾನೆ. ಆಯುಷ್ಮಂತನಾದ ಮೊಗ್ಗಲಾಯನೇ ಮತ್ತೆ ಇದಕ್ಕಾಗಿಯೇ ಈ ಕಾರಣದಿಂದಲೇ ಇಬ್ಬರು ವ್ಯಕ್ತಿಗಳಲ್ಲಿ ಕಳಂಕರಹಿತನಾಗಿದ್ದರೂ ಕೂಡ ಒಬ್ಬ ಹೀನ ಪುರುಷನೆನ್ನಿಸಿಕೊಳ್ಳುತ್ತಾನೆ, ಇನ್ನೊಬ್ಬ ಶ್ರೇಷ್ಠಪುರುಷನೆನ್ನಿಸಿಕೊಳ್ಳುತ್ತಾನೆ.” ಎಂದು [ಸಾರಿಪುತ್ರನುಡಿದ]</p>
    <h2>2. ಕಳಂಕವೆಂದರೆ ಏನು?</h2>
    <p> 4. “ಕಳಂಕ ಕಳಂಕ ಎಂದು ಹೇಳಲಾಗಿದೆ. ಆಯುಷ್ಮಂತನೇ! ಕಳಂಕವೆನ್ನುವ ಈ ಮಾತನ್ನು (ಅಧಿವಚನವನ್ನು) ಯಾವುದಕ್ಕೆ ಹೇಳುತ್ತಾರೆ?”</p>
    <p> “ಕಳಂಕವೆನ್ನುವುದು ಆಯುಷ್ಮಂತನೆ, ಪಾಪಗಳಿಗೆ, ಅಕುಶಲಗಳಿಗೆ, ದುರಾಶೆಗಳಿಗೆ ಪರ್ಯಾಯ ಪದ.”</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಯಾವಾಗಲಾದರೂ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಇಲ್ಲಿ ಹುಟ್ಟೀತು ‘ಖಂಡಿತವಾಗಿಯೂ ನಾನು ಅಪರಾಧವನ್ನು ಮಾಡಿರಬಹುದು, ನಾನು ಅಪರಾಧ ಮಾಡಿದ್ದೇನೆಂದÀು ಭಿಕ್ಷುಗಳು ತಿಳಿದುಕೊಳ್ಳಬಾರದು.’ ಆದರೆ ಆಯುಷ್ಮಂತನೆ, ಅದು ಹೀಗಾಗಬಹುದು. ಅದೇನೆಂದರೆ, ಬೇರೆ ಭಿಕ್ಷುಗಳು ಆ ಭಿಕ್ಷುವಿನ ಬಗ್ಗೆ-‘ಅಪರಾಧ ಮಾಡಿದ್ದಾನೆ’ ಎಂದು ತಿಳಿಯಬಹುದು. ಆಗ ಆ ಭಿಕ್ಷು ‘ಅಪರಾಧ ಮಾಡಿದ್ದೇನೆ ಎಂದು ಭಿಕ್ಷುಗಳು ತಿಳಿದಿದ್ದಾರೆ’ ಎಂದು ಕುಪಿತಗೊಳ್ಳುತ್ತಾನೆ, ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಯಾವ ಆ ಕೋಪ ಮತ್ತು ಬೇಸರಗಳಿವೆಯೋ-ಈ ಎರಡೂ ಕಳಂಕವು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಯಾವಾಗ ಇಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾದೀತು ‘ಖಂಡಿತವಾಗಿಯೂ ನಾನು ಅಪರಾಧವನ್ನು ಮಾಡಿರಬಹುದು ಭಿಕ್ಷುಗಳು ರಹಸ್ಯದಲ್ಲಿ (ಗೋಪ್ಯದಲ್ಲಿ) ತಿದ್ದಲಿ ಸಂಘದ ಮಧ್ಯ ಬೇಡ’ ಎಂದು. ಆದರೆ ಆಯುಷ್ಮಂತನೆ, ಅದು ಹೀಗಾಗಬಹುದು. ಅದೇನೆಂದರೆ, ಭಿಕ್ಷುಗಳು ಆ ಭಿಕ್ಷುವನ್ನು ಗೋಪ್ಯದಲ್ಲಲ್ಲ, ಸಂಘದ ಮಧ್ಯದಲ್ಲಿಯೇ ತಿದ್ದಬಹುದು. (ಆಗ) ಆ ಭಿಕ್ಷು ‘ಸಂಘದ ಮಧ್ಯದಲ್ಲಿ ಭಿಕ್ಷುಗಳೂ ನನ್ನನ್ನು ತಿದ್ದುತ್ತಿದ್ದಾರೆ ರಹಸ್ಯದಲ್ಲಲ್ಲ’ - ಎಂದು ಕುಪಿತನಾಗುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಯಾವ ಆ ಕೋಪ ಮತ್ತು ಬೇಸರಗಳಿವೆಯೋ-ಈ ಎರಡೂ ಕಳಂಕವು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು. ಖಂಡಿತವಾಗಿಯೂ ನಾನು ಅಪರಾಧವನ್ನು ಮಾಡಿರಬಹುದು (ನನ್ನ) ಸಮಾನ ವರ್ಗದವರು ನನ್ನನ್ನು ತಿದ್ದಲಿ, ನನಗೆ ಸಮಾನರಲ್ಲದ ವ್ಯಕ್ತಿಗಳಲ್ಲ’ ಎಂದು. ಆದರೆ ಆಯುಷ್ಮಂತನೆ, ಅದು ಹೀಗಾಗಬಹುದು ಅದೇನೆಂದರೆ, ಆ ಭಿಕ್ಷುವನ್ನು ಅಸಮಾನ ವರ್ಗದವನು ತಿದ್ದಬಹುದು. ಸಮಾನ ವರ್ಗದವನ್ನಲ್ಲ. ‘ಅಸಮಾನ ವರ್ಗದ ವ್ಯಕ್ತಿ ನನಗೆ ತಿದ್ದಿದ, ಸಮಾನ ವರ್ಗದವನಲ್ಲ’ ಎಂದು ಅವನು ಕುಪಿತನಾಗುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಯಾವ ಆ ಕೋಪ ಮತ್ತು ಬೇಸರಗಳಿವೆಯೋ-ಈ ಎರಡೂ ಕಳಂಕವು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ಶಾಸ್ತರು ನನಗೆ ಮಾತ್ರವೇ ಪ್ರಶ್ನೆ ಹಾಕಿ, ಪ್ರಶ್ನೆ ಹಾಕಿ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡಬಹುದು, ಬೇರೆ ಭಿಕ್ಷುಗಳನ್ನು ಶಾಸ್ತರು ಪ್ರಶ್ನೆಹಾಕಿ ಪ್ರಶ್ನೆಹಾಕಿ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡದಿರಲಿ’ ಎಂದು. ಆಯುಷ್ಮಂತನೇ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಶಾಸ್ತರು ಇನ್ನೊಬ್ಬ ಭಿಕ್ಷುವಿಗೆ ಪ್ರಶ್ನೆ ಹಾಕುತ್ತಾ ಹಾಕುತ್ತಾ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುವರು. ಈ ಭಿಕ್ಷುವಿಗೆ ಪ್ರಶ್ನೆ ಕೇಳುತ್ತಾ ಕೇಳುತ್ತಾ ಧರ್ಮೋಪದೇಶ ಮಾಡುವುದಿಲ್ಲ “ಇನ್ನೊಬ್ಬ ಭಿಕ್ಷುವನ್ನು ಪ್ರಶ್ನೆ ಹಾಕುತ್ತಾ ಹಾಕುತ್ತಾ ಶಾಸ್ತರು ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುತ್ತಿದ್ದಾರೆ ನನಗೆ ಪ್ರಶ್ನೆ ಹಾಕುತ್ತಾ ಹಾಕುತ್ತಾ ಶಾಸ್ತರು ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುವುದಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ ಆ ಯಾವ ಕೋಪ ಬೇಸರಗಳಿವೆಯೋ-ಎರಡೂ ಕಳಂಕವು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನನ್ನನ್ನು ಮಾತ್ರವೇ ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳೂ ಭಿಕ್ಷೆಗೋಸ್ಕರ ಗ್ರಾಮಕ್ಕೆ ಹೋಗಬಹುದು, ಬೇರೆ ಯಾವ ಭಿಕ್ಷುವನ್ನೂ ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳು ಭಿಕ್ಷೆಗಾಗಿ ಗ್ರಾಮಕ್ಕೆ ಹೊಗದಿರಲಿ’ ಎಂದು ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಉತ್ಪನ್ನವಾಗಬಹುದು, ಅದರಲ್ಲಿ ಬೇರೊಬ್ಬ ಭಿಕ್ಷುವನ್ನು ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳು ಭಿಕ್ಷೆಗೋಸ್ಕರ ಗ್ರಾಮಕ್ಕೆ ಹೊಗುತ್ತಾರೆ, ಆ ಭಿಕ್ಷುವನ್ನು ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳು ಭಿಕ್ಷೆಗೋಸ್ಕರ ಗ್ರಾಮಕ್ಕೆ ಹೊಗುವುದಿಲ್ಲ. ‘ಇನ್ನೊಬ್ಬ ಭಿಕ್ಷುವನ್ನು ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳು ಭಿಕ್ಷೆಗೋಸ್ಕರ ಗ್ರಾಮಕ್ಕೆ ಹೋಗುತ್ತಿದ್ದಾರೆ, ನನ್ನನ್ನು ಮುಂದೆ ಮುಂದಿಟ್ಟುಕೊಂಡು ಭಿಕ್ಷುಗಳು ಭಿಕ್ಷೆಗೋಸ್ಕರ ಗ್ರಾಮಕ್ಕೆ ಹೋಗುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಆ ಯಾವ ಕೋಪ ಬೇಸರಗಳಿವಯೋ-ಈ ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡ, (ಮೊದಲು ಕೂಡಿಸುವುದು, ಮೊದಲು ನೀರು ಊಟ ಕೊಡುವುದು) ಪಡಯುವಂತಾಗಲಿ, ಬೇರೆ ಯಾವ ಭಿಕ್ಷುವೂ ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡ, ಪಡೆಯದಿರಲಿ ಎಂದು. ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಇನ್ನೊಬ್ಬ ಭಿಕ್ಷುವು ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡ, ಪಡೆದುಕೊಳ್ಳುತ್ತಾನೆ. ಈ ಭಿಕ್ಷು ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡ, ಪಡೆಯುವುದಿಲ್ಲ. ‘ಇನ್ನೊಬ್ಬ ಭಿಕ್ಷು ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡಗಳನ್ನು, ಪಡೆದುಕೊಳ್ಳುತಿದ್ದಾನೆ, ನಾನು ಊಟದಲ್ಲಿ ಅಗ್ರಾಸನ, ಅಗ್ರೋದಕ, ಅಗ್ರಪಿಂಡಗಳನ್ನು, ಪಡೆದುಕೊಳ್ಳುತ್ತಿಲ್ಲ’ ಎಂದು ಈತನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಆ ಯಾವ ಕೋಪ ಬೇಸರಗಳಿವೆಯೋ-ಈ ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ, ಊಟದಲ್ಲಿ ಉಂಡ ಮೇಲೆ, ಆಶೀರ್ವಾದೋಪದೇಶ ಕೊಡುವಂತಾಗಲಿ, ಬೇರೆ ಯಾವ ಭಿಕ್ಷುವೂ ಊಟದಲ್ಲಿ ಉಂಡ ಮೇಲೆ ಆಶೀರ್ವಾದೋಪದೇಶ ಕೊಡದಂತಾಗಲಿ, ಎಂದು. ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಇನ್ನೊಬ್ಬ ಭಿಕ್ಷುವು ಊಟದಲ್ಲಿ ಉಂಡ ಮೇಲೆ ಆಶೀರ್ವಾದೋಪದೇಶ ಕೊಡುತ್ತಾನೆ, ಈ ಭಿಕ್ಷುವು ಊಟದಲ್ಲಿ ಉಂಡ ಮೇಲೆ ಆಶೀರ್ವಾದೋಪದೇಶ ಕೊಡುವುದಿಲ್ಲ. ‘ಇನ್ನೊಬ್ಬ ಭಿಕ್ಷುವು ಊಟದಲ್ಲಿ ಉಂಡ ಮೇಲೆ ಆಶೀರ್ವಾದೋಪದೇಶ ಕೊಡುತ್ತಿದ್ದಾನೆ, ನಾನು ಊಟ ಉಂಡ ಮೇಲೆ ಆಶೀರ್ವಾದೋಪದೇಶ ಕೊಡುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಯಾವ ಆ ಕೋಪ ಬೇಸರಗಳಿವೆಯೋ ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ ಆಶ್ರಮದಲ್ಲಿರುವ ಭಿಕ್ಷುಗಳಿಗೆ ಧರ್ಮೋಪದೇಶ ಕೊಡುವಂತಾಗಲಿ, ಬೇರೆ ಯಾವ ಭಿಕ್ಷುವೂ ಆಶ್ರಮದಲ್ಲಿರುವ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡದಂತಾಗಲಿ’ ಎಂದು. ಆಯುಷ್ಮಂತನೇ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಇನ್ನೊಬ್ಬ ಭಿಕ್ಷುವು ಆಶ್ರಮದಲ್ಲಿರುವ ಭಿಕ್ಷುಗಳೀಗೆ ಧರ್ಮೋಪದೇಶ ಮಾಡುತ್ತಾನೆ ಈ ಭಿಕ್ಷುವು ಆಶ್ರಮದಲ್ಲಿರುವ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುವುದಿಲ್ಲ. “ಇನ್ನೊಬ್ಬ ಭಿಕ್ಷುವು ಆಶ್ರಮದಲ್ಲಿರುವ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುತ್ತಿದ್ದಾನೆ, ನಾನು ಆಶ್ರಮದಲ್ಲಿರುವ ಭಿಕ್ಷುಗಳಿಗೆ ಧರ್ಮೋಪದೇಶ ಮಾಡುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಆ ಯಾವ ಕೋಪ ಬೇಸರಗಳಿವೆಯೋ-ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ ಆಶ್ರಮದಲ್ಲಿರುವ ಭಿಕ್ಷುಣಿಯರಿಗೆ ಧರ್ಮೋಪದೇಶ ಮಾಡುವಂತಾಗಲಿ.... ಉಪಾಸಕರಿಗೆ ಧರ್ಮೋಪದೇಶ ಮಾಡುವಂತಾಗಲಿ.... ಉಪಾಸಕಿಯರಿಗೆ ಧರ್ಮೋಪದೇಶ ಮಾಡುವಂತಾಗಲಿ. ಬೇರೆ ಯಾವ ಭಿಕ್ಷುವೂ ಆಶ್ರಮದಲ್ಲಿರುವ (ಭಿಕ್ಷುಣಿ... ಉಪಾಸಕ...) ಉಪಾಸಕಿಯರಿಗೆ ಧರ್ಮೋಪದೇಶ ಮಾಡದಂತಾಗಲಿ’ ಎಂದು. ಆಯುಷ್ಮಂತನೇ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಇನ್ನೊಬ್ಬ ಭಿಕ್ಷು ಆಶ್ರಮದಲ್ಲಿರುವ ಉಪಾಸಕಿಯರಿಗೆ ಧರ್ಮೋಪದೇಶ ಮಾಡುತ್ತಾನೆ, ಈ ಭಿಕ್ಷುವು ಆಶ್ರಮದಲ್ಲಿರುವ ಉಪಾಸಕಿಯರಿಗೆ ಧರ್ಮೋಪದೇಶ ಮಾಡುವುದಿಲ್ಲ. ಇನ್ನೊಬ್ಬ ಭಿಕ್ಷುವು ಆಶ್ರಮದಲ್ಲಿರುವ ಉಪಾಸಕಿಯರಿಗೆ ಧರ್ಮೋಪದೇಶ ಮಾಡುತ್ತಾನೆ, ಮಾಡುತ್ತಿದ್ದಾನೆ, ನಾನು ಆಶ್ರಮದಲ್ಲಿರುವ ಉಪಾಸಕಿಯರಿಗೆ ಧರ್ಮೋಪದೇಶ ಮಾಡುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೇ, ಆ ಯಾವ ಕೋಪ ಬೇಸರಗಳಿವೆಯೋ - ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನನ್ನನ್ನು ಮಾತ್ರವೇ ಭಿಕ್ಷುಗಳೂ ಸತ್ಕರಿಸುವಂತಾಗಲಿ ನಮಿಸುವಂತಾಗಲಿ ಗೌರವಿಸುವಂತಾಗಲಿ ಪೂಜಿಸುವಂತಾಗಲಿ, ಇನ್ನೊಬ್ಬ ಭಿಕ್ಷುವನ್ನು ಭಿಕ್ಷುಗಳು ಪೂಜಿಸುವಂತಾಗದಿರಲಿ, ನಮಸ್ಕರಿಸುವಂತಾಗದಿರಲಿ, ಗೌರಿಸುವಂತಾಗದಿರಲಿ, ಸತ್ಕರಿಸುವÀಂತಾಗದಿರಲಿ, ಎಂದು. ಆದರೆ ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಅದರಲ್ಲಿ ಇನ್ನೊಬ್ಬ ಭಿಕ್ಷುವನ್ನು ಸತ್ಕರಿಸುತ್ತಾರೆ, ನಮಿಸುತ್ತಾರೆ, ಗೌರವಿಸುತ್ತಾರೆ, ಪೂಜಿಸುತ್ತಾರೆ. ಈ ಭಿಕ್ಷುವನ್ನು ಭಿಕ್ಷುಗಳು ಸತ್ಕರಿಸುವುದಿಲ್ಲ, ನಮಿಸುವುದಿಲ್ಲ, ಗೌರವಿಸುವುದಿಲ್ಲ, ಪೂಜಿಸುವುದಿಲ್ಲ. ‘ಇನ್ನೊಬ್ಬ ಭಿಕ್ಷುವನ್ನು ಭಿಕ್ಷುಗಳು ಸತ್ಕರಿಸುತ್ತಾರೆ, ನಮಿಸುತ್ತಾರೆ, ಗೌರವಿಸುತ್ತಾರೆ, ಪೂಜಿಸುತ್ತಾರೆ, ನನ್ನನ್ನು ಭಿಕ್ಷುಗಳು ಸತ್ಕರಿಸುತ್ತಿಲ್ಲ, ನಮಿಸುತ್ತಿಲ್ಲ, ಗೌರವಿಸುತ್ತಿಲ್ಲ, ಪೂಜಿಸುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಆ ಯಾವ ಕೋಪ ಬೇಸರಗಳಿವೆಯೋ-ಎರಡು ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಅದರಲ್ಲಿ ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು- ‘ನನ್ನನ್ನು ಮಾತ್ರವೇ ಭಿಕ್ಷುಣಿಯರು ಸತ್ಕರಿಸುವಂತಾಗಲಿ... ಉಪಾಸಕರು ಸತ್ಕಾರ ಮಾಡುವಂತಾಗಲಿ.... ನನ್ನನ್ನು ಮಾತ್ರವೆ ಉಪಾಸಕಿಯರು ಸತ್ಕರಿಸುವಂತಾಗಲಿ, ನಮಿಸುವಂತಾಗಲಿ, ಗೌರವಿಸುವಂತಾಗಲಿ, ಪೂಜಿಸುವಂತಾಗಲಿ, ಇನ್ನೊಬ್ಬ ಭಿಕ್ಷುವನ್ನು ಉಪಾಸಕಿಯರು ಸತ್ಕರಿಸದಂತಾಗಲಿ, ನಮಿಸದಂತಾಗಲಿ, ಗೌರವಿಸದಂತಾಗಲಿ, ಪೂಜಿಸದಂತಾಗಲಿ’ ಎಂದು. ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಇನ್ನೊಬ್ಬ ಭಿಕ್ಷುವನ್ನು ಉಪಾಸಕಿಯರು ಸತ್ಕರಿಸುತ್ತಾರೆ, ನಮಿಸುತ್ತಾರೆ, ಗೌರವಿಸುತ್ತಾರೆ, ಪೂಜಿಸುತ್ತಾರೆ, ಈ ಭಿಕ್ಷುವನ್ನು ಉಪಾಸಕಿಯರು ಸತ್ಕರಿಸುವುದಿಲ್ಲ, ನಮಿಸುವುದಿಲ್ಲ, ಗೌರವಿಸುವುದಿಲ್ಲ, ಪೂಜಿಸುವುದಿಲ್ಲ. ‘ಇನ್ನೊಬ್ಬ ಭಿಕ್ಷುವನ್ನು ಉಪಾಸಕಿಯರು ಸತ್ಕರಿಸುತ್ತಿದ್ದಾರೆ, ನಮಿಸುತ್ತಿದ್ದಾರೆ, ಗೌರವಿಸುತ್ತಿದ್ದಾರೆ, ಪೂಜಿಸುತ್ತಿದ್ದಾರೆ, ನನ್ನನ್ನು ಉಪಾಸಕಿಯರು ಸತ್ಕರಿಸುತ್ತಿಲ್ಲ ನಮಿಸುತ್ತಿಲ್ಲ, ಗೌರವಿಸುತ್ತಿಲ್ಲ, ಪೂಜಿಸುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ ಆ ಯಾವ ಕೋಪ ಬೇಸರಗಳಿವೆಯೋ-ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ ಉತ್ತಮ ಕಾಷಾಯ ವಸ್ತುಗಳನ್ನು ಪಡೆಯುವಂತಾಗಲಿ ಬೇರಾವ ಭಿಕ್ಷುವು ಉತ್ತಮ ಕಾಷಾಯ ವಸ್ತ್ರಗಳನ್ನು ಪಡೆಯದಂತಾಗಲಿ’ ಎಂದು. ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು. ಬೇರೊಬ್ಬ ಭಿಕ್ಷುವು ಉತ್ತಮ ಕಾಷಾಯ ವಸ್ತ್ರಗಳನ್ನು ಪಡೆಯಬಹುದು. ಈ ಭಿಕ್ಷುವು ಉತ್ತಮ ಕಾಷಾಯ ವಸ್ತ್ರಗಳನ್ನು ಪಡೆಯದೇ ಹೋಗಬಹುದು, ‘ಬೇರೊಬ್ಬ ಭಿಕ್ಷುವು ಉತ್ತಮ ಕಾಷಾಯ ವಸ್ತ್ರಗಳನ್ನು ಪಡೆದಿದ್ದಾನೆ ನಾನು ಉತ್ತಮ ಕಾಷಾಯ ವಸ್ತ್ರಗಳನ್ನು ಪಡೆದಿಲ್ಲ’ ಎಂದು. ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆಯುಷ್ಮಂತನೆ, ಆ ಯಾವ ಕೋಪ ಬೇಸರಗಳಿವೆಯೋ - ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೆ, ಇಂತಹ ಪರಿಸ್ಥಿತಿ ಇರಬಹುದು, ಒಬ್ಬ ಭಿಕ್ಷುವಿಗೆ ಇಂತಹ ಇಚ್ಛೆ ಉತ್ಪನ್ನವಾಗಬಹುದು-‘ಓ ನಾನು ಮಾತ್ರವೇ ಉತ್ತಮ ಭಿಕ್ಷಾನ್ನವನ್ನು ಪಡೆಯುವಂತಾಗಲಿ ಬೇರೊಬ್ಬ ಪಡೆಯದೆ ಹೋಗಲಿ.... ಉತ್ತಮ ವಾಸ ಸ್ಥಾನ.... ಔಷಧಿ ಮುಂತಾದ ಸಾಮಗ್ರಿಗಳನ್ನು.... ನಾನು ಮಾತ್ರ ಪಡೆಯುವಂತಾಗಲಿ, ಇನ್ನೊಬ್ಬ ಭಿಕ್ಷುವು.... ಪಡೆಯದೆಹೋಗಲಿ’ ಎಂದು ಆಯುಷ್ಮಂತನೇ, ಇಂತಹ ಪರಿಸ್ಥಿತಿ ಇರಬಹುದು, ಬೇರೋಬ್ಬ ಭಿಕ್ಷುವು.... ಉತ್ತಮ ಭಿಕ್ಷಾನ್ನ ಉತ್ತಮ ಔಷಧಿ ಮುಂತಾದ ಸಾಮಗ್ರಿಗಳನ್ನು ಪಡೆಯಬಹುದು. ಈ ಭಿಕ್ಷುವು.... ಪಡೆಯದೇ ಹೋಗಬಹುದು. ‘ಇನ್ನೊಬ್ಬ ಭಿಕ್ಷುವು.... ಪಡೆಯುತ್ತಾನೆ, ನಾನು.... ಪಡೆಯುತ್ತಿಲ್ಲ’ ಎಂದು ಅವನು ಕುಪಿತಗೊಳ್ಳುತ್ತಾನೆ ಬೇಸರಗೊಳ್ಳುತ್ತಾನೆ. ಆ ಯಾವ ಕೋಪ ಬೇಸರಗಳಿವೆಯೋ-ಎರಡೂ ಕಳಂಕಗಳು.</p>
    <p> “ಆಯುಷ್ಮಂತನೇ, ಕಳಂಕ ಎಂಬುದು ಈ ಎಲ್ಲಾ ಪಾಪಗಳಿಗೆ ಅಕುಶಲಗಳಿಗೆ ದುರಾಸೆಗಳಿಗೆ ಪರ್ಯಾಯ ಪದ”.</p>
    <h2>3. ಕಳಂಕವೇ ಪಾಪ</h2>
    <p> 5. “ಆಯುಷ್ಮಂತನೇ, ಈ ಪಾಪಗಳನ್ನು ಅಕುಶಲಗಳನ್ನು ಕೆಟ್ಟ ಇಚ್ಛೆಗಳನ್ನು ಬಿಡದಿರುವಂತೆ ಕಾಣಿಸುವ ಮತ್ತು ಕೇಳಿ ಬರುವ ಯಾವ ಯಾವ ಭಿಕ್ಷುಗಳಿದ್ದಾರೊ, ಅವರು ಅರಣ್ಯವಾಸಿಗಳಾಗಿದ್ದರೂ, ಏಕಾಂತ ಕುಟೀರವಾಸಿಗಳಾಗಿದ್ದರೂ, ಭಿಕ್ಷಾ ಪಾತ್ರೆಯಲ್ಲಿ ಮಾತ್ರ ಸೇವಿಸುವಂತಹವರಾಗಿದ್ದರೂ ಭಿಕ್ಷೆ ಬೇಡಿ ಊಟಮಾಡುವವರಾಗಿದ್ದರೂ, ಸುಡುಗಾಡಿನಲ್ಲಿರುವ ಚಿಂದಿ ವಸ್ತ್ರಗಳನ್ನು ಧರಿಸುವವರಾಗಿದ್ದರೂ, ಒರಟು ವಸ್ತ್ರ ಉಡುವವರಾಗಿದ್ದರೂ,71 ಹೀಗಾದರೂ ಅಂತಹವರನ್ನು ಸಬ್ರಹ್ಮಚಾರಿಗಳು (ಸಹ ಸನ್ಯಾಸಿಗಳೂ) ಸತ್ಕರಿಸುವುದೂ ಇಲ್ಲ, ನಮಿಸುವುದೂ ಇಲ್ಲ. ಗೌರವಿಸುವುದೂ ಇಲ್ಲ ಮತ್ತು ಪೂಜಿಸುವುದೂ ಇಲ್ಲ. ಇದಕ್ಕೇನು ಕಾರಣ? ಏಕೆಂದರೆ ಅಂತಹ ಆ ಆಯುಷ್ಮಂತನು, ಪಾಪಗಳನ್ನೂ, ಅಕುಶಲಗಳನ್ನೂ, ಕೆಟ್ಟ ಇಚ್ಛೆಗಳನ್ನೂ ಬಿಡದಿರುವಂತೆ ಕಾಣಿಸುತ್ತಾನೆ ಮತ್ತು ಕೇಳಿಬರುತ್ತಾನೆ. ಹೇಗೆಂದರೆ ಆಯುಷ್ಮಂತನೆ, ಅಂಗಡಿಯಿಂದಾಗಲೀ ಕಂಚುಗಾರನಿಂದಾಗಲೀ ತಂದ ಪರಿಶುದ್ಧವಾದ ಶುಭ್ರವಾದ ಕಂಚಿನ ಪಾತ್ರೆಯನ್ನು ತಂದ ಅದರ ಒಡೆಯನು ಸತ್ತ ಹಾವನ್ನೋ ಸತ್ತನಾಯಿಯನ್ನೋ ಅಥವಾ ಸತ್ತ ಮನುಷ್ಯನನ್ನೋ ಅದರೊಳಗಿಟ್ಟು ಅದರ ಮೇಲೆ ಇನ್ನೊಂದು ಕಂಚಿನ ಪಾತ್ರೆಯನ್ನು ಬೋರಲಾಗಿಟ್ಟು ಅಂಗಡಿ ಬೀದಿಯಲ್ಲಿ ಹೋಗುತ್ತಾನೆ. ಅವನನ್ನು ನೋಡಿದ ಜನಗಳೂ ಹೀಗೆ ಹೇಳುತ್ತಾರೆ- ‘ಅಯ್ಯಾ, ಈ ಫಳಪಳ ಹೊಳೆಯುವ ಪಾತ್ರೆಯಲ್ಲಿ ಏನನ್ನು ಇಟ್ಟುಕೊಂಡು ಹೋಗುತ್ತಿದ್ದೀಯಾ’ ಎಂದು. ಆಮೇಲೆ ಯಾರಾದರೂ ಅದನ್ನು ಎತ್ತಿ ತಿರುಗಿಸಿ ಕಣ್ಣಿಟ್ಟು ನೋಡುತ್ತಾರೆ. ಹಾಗೆ ನೋಡಿದ ತಕ್ಷಣ ಅಹಿತ ಭಾವನೆಯು ಉಂಟಾಗುತ್ತದೆ, ಅಸಹ್ಯ ಭಾವನೆ ಉಂಟಾಗುತ್ತದೆ, ಜಿಗುಪ್ಸೆ ಎನ್ನುವಂತಾಗುತ್ತದೆ; ಅವರು ಬಹಳ ಹಸಿದವರಾಗಿದ್ದರೂ ಕೂಡ ಊಟದ ಇಚ್ಛೆಯು ಹಾರಿಯೇ ಹೋಗುತ್ತದೆ ಇನ್ನು ಸವಿಯುವ ಪ್ರಶ್ನೆಯಂತೂ ಇಲ್ಲವೇ ಇಲ್ಲ. ಇದೇ ರೀತಿ, ಆಯುಷ್ಮಂತನೆ, ಈ ಪಾಪಗಳನ್ನು ಅಕುಶಲಗಳನ್ನು, ಕೆಟ್ಟದಾದ, ಇಚ್ಛೆಗಳನ್ನು ಬಿಡÀದಿರುವಂತೆ ಕಾಣಿಸುವ ಮತ್ತು ಕೇಳಿಬರುವ ಯಾವ ಭಿಕ್ಷುಗಳಿಗೂ, ಅವರು ಅರಣ್ಯವಾಸಿಗಳಾಗಿದ್ದರೂ ಕೂಡ, ಒಳಾಂತÀರ ಆಶ್ರಮವಾಸಿಗಳಾಗಿದ್ದರೂ ಕೂಡ ಭಿಕ್ಷಾಪಾತ್ರೆಯಲ್ಲಿ ಮಾತ್ರ ಸೇವಿಸುವಂಥÀವರಾಗಿದ್ದರೂ ಕೂಡ, ಭಿಕ್ಷೆ ಬೇಡಿ ಊಟ ಮಾಡುವವರಾಗಿದ್ದರೂ ಕೂಡ, ಒರಟು ವಸ್ತ್ರ ಧರಿಸುವವರಾಗಿದ್ದರೂ ಕೂಡ, ಸುಡುಗಾಡಿನಲ್ಲಿರುವ ಚಿಂದಿವಸ್ತ್ರಗಳನ್ನು ಉಡುವವರಾಗಿದ್ದರೂ, ಹೀಗಾದರೂ, ಅಂತಹವರನ್ನು ಸಬ್ರಹ್ಮಚಾರಿಗಳು (ಸಹಸನ್ಯಾಸಿಗಳೂ) ಸತ್ಕರಿಸುವುದೂ ಇಲ್ಲ, ನಮಿಸುವುದೂ ಇಲ್ಲ ಮತ್ತು ಗೌರವಿಸುವುದೂ ಇಲ್ಲ, ಪೂಜಿಸುವುದೂ ಇಲ್ಲ. ಇದಕ್ಕೇನು ಕಾರಣ? ಏಕೆಂದರೆ, ಆ ಆಯುಷ್ಮಂತನು ಪಾಪಗಳನ್ನೂ ಅಕುಶಲಗಳನ್ನೂ ಕೆಟ್ಟದಾದ ಇಚ್ಛೆಗಳನ್ನೂ ಬಿಡದಿರುವಂತೆ ಕಾಣಿಸುತ್ತಾನೆ ಮತ್ತು ಕೇಳಿಬರುತ್ತಾನೆ.</p>
    <p> 6. “ಆಯುಷ್ಮಂತನೆ, ಈ ಪಾಪಗಳನ್ನು, ಅಕುಶಲಗಳನ್ನು, ಕೆಟ್ಟದಾದ ಇಚ್ಛೆಗಳನ್ನು ಬಿಟ್ಟಿರುವರೆÀಂದು ಕಾಣಿಸುವ ಮತ್ತು ಕೇಳಿಬರುವ ಯಾವ ಭಿಕ್ಷುಗಳಿಗೂ, ಅವರು ಗ್ರಾಮಗಳಲ್ಲಿ ವಾಸ ಮಾಡುವವರಾಗಿದ್ದರೂ ಕೂಡ, ಆಮಂತ್ರಿತರಾಗಿ ಆಹಾರ ಸೇವಿಸಿದರೂ ಕೂಡ, ಗೃಹಸ್ಥರು ಕೊಡುವ ಕಾಷಾಯ ವಸû್ರಗಳನ್ನು ಧರಿಸಿದರೂ ಕೂಡ72 À, ಹೀಗಾದರೂ ಅಂತಹವರನ್ನು ಸಹಸನ್ಯಾಸಿಗಳೂ ಸತ್ಕರಿಸುತ್ತಾರೆ, ನಮಿಸುತ್ತಾರೆ ಮತ್ತು ಗೌರವಿಸುತ್ತಾರೆ, ಪೂಜಿಸುತ್ತಾರೆ, ಅದಕ್ಕೇನು ಕಾರಣ? ಏಕೆಂದರೆ ಆ ಆಯುಷ್ಮಂತನು ಪಾಪಗಳನ್ನು ಅಕುಶಲಗಳನ್ನು ಕೆಟ್ಟದಾದ ಇಚ್ಛೆಗಳನ್ನು ಬಿಟ್ಟಿರುವಂತೆ ಕಾಣಿಸುತ್ತಾನೆ ಮತ್ತು ಕೇಳಿಬರುತ್ತಾನೆ. ಹೇಗೆಂದರೆ ಆಯುಷ್ಮಂತನೆ, ಅಂಗಡಿಯಿಂದಾಗಲೀ ಕಂಚುಗಾರನಿಂದಾಗಲಿ ತಂದ ಪರಿಶುದ್ಧವಾದ ಶುಭ್ರವಾದ ಕಂಚಿನ ಪಾತ್ರೆಯನ್ನು ಅದರ ಒಡೆಯನು ಅದರೊಳಗಡೆ ಸುವಾಸನಯುಕ್ತವಾದ ಕಸ ತೆಗೆದಿರುವ, ಅನ್ನ, ಅನೇಕ ವಿಧವಾದ ಸಾರುಗಳು, ಅನೇಕ ವಿಧ ಕಾಯಿಪಲ್ಯೆಗಳನ್ನು ಓರಣವಾಗಿಟ್ಟುಕೊಂಡು ಅದರ ಮೇಲೆ ಇನ್ರ್ನೆಂದು ಪಾತ್ರೆಯನ್ನು ಬೋರಲಾಗಿಟ್ಟುಕೊಂಡು ಅಂಗಡಿ ಬೀದಿಯಲ್ಲಿ ಹೋಗುತ್ತಾನೆ. ಅವನನ್ನು ನೋಡಿದ ಜನಗಳು ಹೀಗೆ ಹೇಳುತ್ತಾರೆ-‘ಅಯ್ಯಾ, ಈ ಫಳಫಳ ಹೊಳೆಯುವ ಪಾತ್ರೆಯಲ್ಲಿ ಏನನ್ನು ಇಟ್ಟುಕೊಂಡು ಹೋಗುತ್ತಿದ್ದೀಯಾ’ ಎಂದು. ಆಮೇಲೆ ಯಾರಾದರೂ ಅದನ್ನು ಎತ್ತಿ ತಿರುಗಿಸಿ ಕಣ್ಣಿಟ್ಟು ನೋಡುತ್ತಾರೆ. ಹಾಗೆ ನೋಡಿದ ತಕ್ಷಣ ಹಿತ ಭಾವನೆಯು ಉಂಟಾಗುತ್ತದೆ. ಆಸ್ವಾದಿಸುವ ಭಾವನೆ ಉಂಟಾಗುತ್ತದೆ. ಇಷ್ಟವೆನಿಸುವಂತಾಗುತ್ತದೆ. ಅವರು ಹಸಿವಿಲ್ಲದವರಾಗಿದ್ದರೂ ಊಟ ಮಾಡಲು ಇಚ್ಚಿಸುತ್ತಾರೆ. ಇನ್ನು ಹಸಿದವರ ಬಗ್ಗೆ ಹೇಳುವುದೇನಿದೆ; ಇದೇ ರೀತಿ ಆಯುಷ್ಮಂತನೆ, ಪಾಪಗಳನ್ನು ಅಕುಶಲಗಳನ್ನು ಕೆಟ್ಟದಾದ ಇಚ್ಛೆಗಳನ್ನು ಬಿಟ್ಟಿರುವಂತೆ ಕಾಣಿಸುವ, ಕೇಳಿಸುವ ಯಾವ ಭಿಕ್ಷುಗಳಿದ್ದಾರೆ, ಅವರು ಗ್ರಾಮಗಳಲ್ಲಿ ವಾಸ ಮಾಡಿದರೂ ಕೂಡ ಆಮಂತ್ರಿತರಾಗಿ ಆಹಾರ ಸೇವಿಸಿದರೂ ಕೂಡ, ಗೃಹಸ್ಥರು ಕೊಡುವ ಕಾಷಾಯ ವಸ್ತ್ರ್ರಗಳನ್ನು ಧರಿಸಿದರೂ ಕೂಡ, ಇಷ್ಟಾದರೂ ಅಂತಹವರನ್ನು ಸಹಸನ್ಯಾಸಿಗಳು ಸತ್ಕರಿಸುತ್ತಾರೆ ನಮಿಸುತ್ತಾರೆ ಮತ್ತು ಗೌರವಿಸುತ್ತಾರೆ, ಪೂಜಿಸುತ್ತಾರೆ. ಇದಕ್ಕೇನು ಕಾರಣ? ಏಕೆಂದರೆ ಆ ಆಯುಷ್ಮಂತನು ಪಾಪಗಳನ್ನು, ಅಕುಶಲಗಳನ್ನು ಕೆಟ್ಟದಾದ ಇಚ್ಛೆಗಳನ್ನು ಬಿಟ್ಟಿರುವಂತೆ ಕಾಣಿಸುತ್ತಾನೆ ಮತ್ತು ಕೇಳಿಬರುತ್ತಾನೆ.”</p>
    <h2>4. ಮಹಾಮೊಗ್ಗಲ್ಲಾನರು ಕೊಟ್ಟ ಬಂಡಿಗಾರನ ಪುತ್ರನ (ಬಂಡಿಮಾಡುವವನ) ಉಪಮೆ</h2>
    <p> 7. ಹೀಗೆ ಹೇಳಿದಮೇಲೆ, ಆಯುಷ್ಮಂತ ಮಹಾಮೊಗ್ಗಲಾನರು ಆಯುಷ್ಮಂತ ಸಾರಿಪುತ್ರರಿಗೆ ಹೀಗೆ ಹೇಳಿದರು-“ಆಯುಷ್ಮಂತ ಸಾರಿಪುತ್ರರೆ, ಒಂದು ಉಪಮೆ ನನ್ನ ಮನಸ್ಸಿನಲ್ಲಿ ಪ್ರಕಾಶಗೊಳ್ಳುತ್ತಿದೆ.”</p>
    <p> “ಆಯುಷ್ಮಂತ ಮೊಗ್ಗಲಾನರೆ, ಅದನ್ನು ಪ್ರಕಾಶಗೊಳಿಸಿ.”</p>
    <p> “ಆಯುಷ್ಮಂತರೆ, ಒಂದು ಸಲ ನಾನು ರಾಜಗೃಹದ ಬಳಿ ಗಿರಿವ್ರಜ ಪರ್ವತದಲ್ಲಿ ತಂಗಿದ್ದೆ. ಆಗ ಆಯುಷ್ಮಂತನೆ, ನಾನು ಪೂರ್ವಾಹ್ನ ಕಾಲದಲ್ಲಿ ಕಾಷಾಯ ವಸ್ತ್ರಧರಿಸಿ, ಭಿಕ್ಷಾಪಾತ್ರೆ ಮತ್ತು ಚೀವರ ಹಿಡಿದು ರಾಜಗೃಹನಗರಕ್ಕೆ ಭಿಕ್ಷಾಟನೆಗಾಗಿ (ಪಿಂಡಾಯ) ಪ್ರವೇಶಿಸಿದೆ. ಆಗ ಆ ಸಮಯದಲ್ಲಿ ಬಂಡಿಗಾರನ ಪುತ್ರ ಸಮಿತಿ ರಥಚಕ್ರದ ಅಚ್ಚನ್ನು ಮಾಡುತ್ತಿದ್ದ. ಆಗ ಆಯುಷ್ಮಂತನೆ, ಹಿಂದೆ ಬಂಡಿಗಾರನ ಪುತ್ರನಾಗಿದ್ದ ಪಂಡುಪುತ್ರ ಎಂಬ ಆಜೀವಕನಿಗೆ73 ಈ ರೀತಿಯ ಯೋಚನೆ ಬಂತು-‘ಎಲಾ, ಬಂಡಿಗಾರನ ಪುತ್ರ ಸಮಿತಿ, ಈ ಚಕ್ರದ ಅಚ್ಚಿನ ವಕ್ರತೆಗಳನ್ನು ತಿರುವುಗಳನ್ನು ದೋಷಗಳನ್ನು ಉಜ್ಜಿ ನುಣುಪುಮಾಡಲಿ. ಹಾಗಾಗಿ ಈ ಚಕ್ರದ ಅಚ್ಚು ವಕ್ರಗಳಿಲ್ಲದೆ ತಿರುವುಗಳಿಲ್ಲದೆ ದೋಷಗಳಿಲ್ಲದೆ ಶುದ್ಧವಾಗಿರಲಿ, ಗಟ್ಟಿಯಾಗಿರಲಿ. ಹೀಗೆ ಆಯುಷ್ಮಂತರೆ, ಹಿಂದೆ ಬಂಡಿಗಾರನ ಪುತ್ರನಾಗಿದ್ದ ಪಂಡು ಪುತ್ರ ಎಂಬ ಆಜೀವಕನ ಮನಸ್ಸಿನಲ್ಲಿ ಯೋಚನೆ ಬರುಬರುತ್ತಿದ್ದ ಹಾಗೆಯೇ ಬಂಡಿಗಾರನ ಪುತ್ರ ಸಮಿತಿ ಆ ಚಕ್ರದ ಅಚ್ಚನ್ನು ಆ ವಕ್ರತೆಯನ್ನು ತಿರುವುಗಳನ್ನು ದೋಷಗಳನ್ನು ಉಜ್ಜಿ ನುಣುಪು ಮಾಡಿದನು. ಆಗ ಆಯುಷ್ಮಂತನೆ, ಹಿಂದೆ ಬಂಡಿಗಾರನ ಪುತ್ರನಾಗಿದ್ದ ಪಂಡು ಪುತ್ರ ಎಂಬ ಆಜೀವಕ ಸಂತೋಷಪಟ್ಟು “ನನ್ನ ಹೃದಯದ ಮಾತು ಅವನ ಹೃದಯಕ್ಕೆ ತಿಳದಂತೆ ಅವನು ಅದೇ ರೀತಿಯಲ್ಲಿ ಮಾಡುತ್ತಿದ್ದಾನೆ74 ” ಎಂದು ಸಂತಸದ ನುಡಿಗಳನ್ನು ನುಡಿದನು. </p>
    <p> “ಆಯುಷ್ಮಂತರೇ, ಹೀಗೆ ಇರುವಾಗ ಯಾವ ಯಾವ ಜನ ನಂಬಿಕೆಯಿಲ್ಲದವರು, ಬದುಕುವುದಕ್ಕೋಸ್ಕರ ಶ್ರದ್ಧೆಯಿಲ್ಲದೆ, ಮನೆ ಬಿಟ್ಟು ಗೃಹಹೀನರಾಗಿ ಸನ್ಯಾಸಿಗಳಾದವರು, ಅಂತಹವರು ಧೂರ್ತರು, ವಂಚಕರು, ಮೋಸಗಾರರು (ಅಸ್ಥಿರ ಮನದವರು) ಉದ್ಧಟತನದವರು, ದರ್ಪಿಷ್ಠರು, ಚಪಲರು, ಬಾಯಿಬಡುಕರು, ಹರಟೆ ಹೊಡೆಯುವವರು, ಇಂದ್ರಿಯದಲ್ಲಿ ಸಂಯಮ ಇಲ್ಲದವರೂ, ಭೋಜನದಲ್ಲಿ ಮಿತಿಯಿಲ್ಲದವರೂ, ಜಾಗರೂಕರಾಗಿರಲು ಮನಸ್ಸಿಲ್ಲದವರೂ, ಶ್ರಮ ಜೀವನದಲ್ಲಿ ಆಲಸಿಗಳಾದವರೂ, ಆಧ್ಯಾತ್ಮಿಕ ಶಿಸ್ತಿನಲ್ಲಿ ತೀವ್ರ ಗೌರವವಿಲ್ಲದವರೂ, ಕಾರ್ಯ ಚಂಚಲರೂ, ಅಜಾಗರೂಕರೂ, ತಪ್ಪು ಮಾಡುವುದರಲ್ಲಿ ಮೊದಲಿಗರೂ, ಏಕಾಂತತೆಯನ್ನು ಬಿಟ್ಟು ಬಿಡುವವರೂ, ಆಲಸಿಗಳು, ಪ್ರಯತ್ನಶೀಲರಲ್ಲದವರೂ ಮರೆಗುಳಿಗಳು ಅರಿವಿಲ್ಲದವರೂ, ಸಮಾಹಿತರಲ್ಲದವರೂ, ಏಕಾಗ್ರತೆಯಿಲ್ಲದವರೂ, ಪ್ರಜ್ಞಾಹೀನರೂ, ಮೂರ್ಖರು ಇದ್ದಾರೊ ಅಂಥವರಿಗೆ ಆಯುಷ್ಮಾನ್ ಸಾರಿಪುತ್ರರು, ಅವರ ಹೃದಯವನ್ನು ಅರಿತುಕೊಂಡು ಈ ಧರ್ಮ ವಿಧಾನವನ್ನು ರೂಪಿಸಿದರು.</p>
    <p> “ಆದರೆ ಯಾವ ಯಾವ ಕುಲಪುತ್ರರು ನಂಬಿಕೆಯಿಂದ, ಗೃಹಹೀನರಾಗಿ ಸನ್ಯಾಸಿಯಾದವರು, ಧೂರ್ತರಲ್ಲದವರು, ವಂಚಕರಲ್ಲದವರು, ಮೋಸಗಾರರಲ್ಲದವರು, ಉದ್ಧಟತನವಿಲ್ಲದವರು, ದರ್ಪಹೀನರು, ಚಪಲರಲ್ಲದವರು, ಬಾಯಿಬಡುಕರಲ್ಲದವರೂ, ಹರಟೆಕೊಚ್ಚದವರೂ, ಇಂದ್ರಿಯದಲ್ಲಿ ಸಂಯಮ ಇರುವವರೂ, ಭೋಜನದಲ್ಲಿ ಮಿತಿಯುಳ್ಳವರೂ, ಜಾಗರೂಕ ಮನಸ್ಸುಳ್ಳವರೂ, ಶ್ರಮ ಜೀವನದಲ್ಲಿ ಆಸಕ್ತಿ ಇರುವವರು, ಆಧ್ಯಾತ್ಮಿಕ ಶಿಸ್ತಿನಲ್ಲಿ ತೀವ್ರ ಗೌರವವುಳ್ಳವರೂ, ಕಾರ್ಯಚಂಚಲರಲ್ಲದವರು, ಜಾಗರೂಕರು, ತಪ್ಪು ಮಾಡುವುದನ್ನು ಬಿಟ್ಟು ಬಿಡುವವರೂ, ಏಕಾಂತದಲ್ಲಿ ಮೊದಲಿಗರೂ, ವೀರ್ಯವಂತರೂ, ಪ್ರಯತ್ನಶೀಲರೂ, ಎಚ್ಚರಿಕೆಯುಳ್ಳವರೂ, ಅರಿವುಳ್ಳವರೂ, ಸಮಾಹಿತರೂ, ಏಕಾಗ್ರಚಿತ್ತವುಳ್ಳವರೂ, ಪ್ರಜ್ಞಾವಂತÀರೂ, ಜಾಣರು, ಆಗಿರುವರೋ ಅಂತಹವರು ಆಯುಷ್ಮಂತ ಸಾರಿಪುತ್ರರ ಈ ಧರ್ಮವಿಧಾನವನ್ನು ಕೇಳಿದವರು ಇದನ್ನು ಮಾತಿನಿಂದ ಮತ್ತು ಮನಸ್ಸಿನಿಂದ ಪಾನ ಮಾಡಿದಂತೆ (ಸವಿದಂತೆ) ಆಗುತ್ತಾರೆ. ‘ನಿಜಕ್ಕೂ ಒಳ್ಳೆಯದು. ಓ ಸಹ ಸನ್ಯಾಸಿಗಳೇ, ಅಕುಶಲದಿಂದ ಬಿಡುಗಡೆ ಹೊಂದಿ ಕುಶಲದಲ್ಲಿ ನೆಲೆಗೊಳ್ಳುತ್ತಾರೆ’ ಎಂದರು. ಹೇಗೆಂದರೆ ಆಯುಷ್ಮಂತರೆ, ಯಾರಾದರೊಬ್ಬ ಅಲಂಕಾರ ಪ್ರಿಯರಾದ ಯೌವನಾವಸ್ಥೆಯ ಎಳೆಯ ವಯಸ್ಸಿನ ಹೆಂಗಸು ಅಥವಾ ಗಂಡಸು ಮಿಂದು, ನೀಲಿ ತಾವರೆಯ ಹಾರವನ್ನೋ ಅಥವಾ ಮಲ್ಲಿಗೆ ಹಾರವನ್ನೋ ಅಥವಾ ಅತಿ ಮುಕ್ತಕ ಪುಷ್ಪದ ಹಾರವನ್ನೋ ಪಡೆದುಕೊಂಡು, ಎರಡೂ ಕೈಯಿಂದ ಹಿಡಿದುಕೊಂಡು ಉತ್ತಮಾಂಗವಾದ ನೆತ್ತಿಯ ಮೇಲೆ ಮುಡಿದುಕೊಳ್ಳುವ ಹಾಗೆ, ಈ ಉಪದೇಶವನ್ನೂ ತಲೆಯ ಮೇಲೆ ಇಟ್ಟುಕೊಳ್ಳುತ್ತಾರೆ. ಆಯುಷ್ಮಂತರೆ, ಆದರೆ ಯಾವ ಯಾವ ಕುಲಪುತ್ರರು ನಂಬಿಕೆಯಿಂದ ಗೃಹಹೀನರಾಗಿ ಸನ್ಯಾಸಿಯಾದವರು, ಧೂರ್ತರಲ್ಲದವರು, ವಂಚಕರಲ್ಲದವರು, ಮೋಸಗಾರರಲ್ಲದವರು, ಉದ್ಧಟತನವಿಲ್ಲದವರು, ದರ್ಪಹೀನರು, ಚಪಲವಿಲ್ಲದವರು, ಬಾಯಿಬಡುಕರಲ್ಲದವರು, ಹರಟೆಕೊಚ್ಚದವರೂ, ಇಂದ್ರಿಯ ಧ್ಯಾನದಲ್ಲಿ ಸಂಯಮವುಳ್ಳವರು, ಭೋಜನದಲ್ಲಿ ಮಿತಿಯುಳ್ಳವರು, ಜಾಗರೂಕತೆಯಲ್ಲಿ ಮನಸ್ಸುಳ್ಳವರು, ಶ್ರಮ ಜೀವನದಲ್ಲಿ ಆಸಕ್ತರು, ಆಧ್ಯಾತ್ಮಿಕ ಶಿಸ್ತಿನಲ್ಲಿ ತೀವ್ರ ಗೌರವವುಳ್ಳವರು, ಕಾರ್ಯಚಂಚಲರಲ್ಲದವರು, ಜಾಗರೂಕರು, ತಪ್ಪು ಮಾಡುವುದನ್ನು ಬಿಟ್ಟು ಬಿಡುವವರು, ಏಕಾಂತದಲ್ಲಿ ಮೊದಲಿಗರು, ವೀರ್ಯವಂತರು, ಪ್ರಯತ್ನಶೀಲರು, ಎಚ್ಚರಿಕೆಯುಳ್ಳವರು, ಅರಿವುಳ್ಳವರು, ಸಮಾಹಿತರು, ಏಕಾಗ್ರಚಿತ್ತರು, ಪ್ರಜ್ಞಾವಂತರು, ಜಾಣರು ಆಗಿದ್ದಾರೋ ಅಂಥಹವರು ಆಯುಷ್ಮಂತ ಸಾರಿಪುತ್ರರ ಈ ಧರ್ಮವಿಧಾನವನ್ನು ಕೇಳಿಕೊಂಡು ಮಾತಿನಿಂದ ಮತ್ತು ಮನಸ್ಸಿನಿಂದ ಅದನ್ನು ಪಾನ ಮಾಡಿದಂತೆ ಆಗುತ್ತಾರೆ. ‘ನಿಜಕ್ಕೂ ಒಳ್ಳೆಯದು - ಓ ಸಹ ಸನ್ಯಾಸಿಗಳೇ, ಅಕುಶಲದಿಂದ ಬಿಡುಗಡೆ ಹೊಂದಿ ಕುಶಲದಲ್ಲಿ ನೆಲೆಗೊಳ್ಳಿರಿ.’ ಎಂದರು.</p>
    <p> ಹೀಗೆ ಇಬ್ಬರೂ ಮಹಾನಾಗರೂ ಪರಸ್ಪರ ಸುಭಾಷಿತವನ್ನು ಮೆಚ್ಚಿಕೊಂಡು ಆನಂದಿಸಿದರು .</p>
    <h2>ಇಲ್ಲಿಗೆ ಕಳಂಕ ಸುತ್ತ ಮುಗಿಯಿತು.</h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>