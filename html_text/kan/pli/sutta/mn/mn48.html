<!DOCTYPE html>
<html>

<head>
  <meta charset='UTF-8'>
  <meta name='author' content='Dr. B. V. Rajaram'>
  <title>MN 48: ಕೋಸಂಬಿಯ ಸುತ್ತ-ಡಾ|| ರಾಜಾರಾಂ ಬಿ.ವಿ.</title>
</head>

<body>
  <article id='mn48' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>ಚೂಳಯಮಕ ವರ್ಗ</li>
      </ul>
      <h1 class='sutta-title'>48. ಕೋಸಂಬಿಯ ಸುತ್ತ</h1>
    </header>
    <h2>1. ಕೌಶಂಬಿಯಲ್ಲಿ ವಾದ ವಿವಾದಕ್ಕೆ ಬಿದ್ದ ಭಿಕ್ಷುಗಳು</h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ಕೌಶಂಬಿಯಲ್ಲಿನ ಘೋಷಿತ ವಿಹಾರದಲ್ಲಿ ತಂಗಿದ್ದರು. ಅಂಥ ಆ ಸಮಯದಲ್ಲಿ ಕೌಶಾಂಬಿಯಲ್ಲಿನ ಕೆಲವು ಭಿಕ್ಷುಗಳು ವಾದಗ್ರಸ್ಥರಾಗಿದ್ದು, ಕಲಹಪ್ರಿಯರಾಗಿದ್ದು, ವಿವಾದ ಮಾಡುವವರಾಗಿದ್ದು, ನಾಲಿಗೆಯ ಆಯುಧದಿಂದ ಪರಸ್ಪರ ಮತ್ತೊಬ್ಬರನ್ನು ಗಾಯಗೊಳಿಸುತ್ತ ಜೀವಿಸುತ್ತಿದ್ದರು. ಅವರುಗಳು ಪರಸ್ಪರ ಮನವರಿಕೆ ಮಾಡುತ್ತಿರಲಿಲ್ಲ. ಅಲ್ಲದೆ ಅವರುಗಳೇ ಸ್ವತಃ ಮನಗಂಡಿರಲಿಲ್ಲ. ಅವರುಗಳು ಪರಸ್ಪರರಲ್ಲಿ ಜಯಗಳಿಸಿಕೊಂಡಿರಲಿಲ್ಲ. ಆಗ ಬೇರೊಬ್ಬ ಭಿಕ್ಷುವು ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದನು; ಸಮೀಪಕ್ಕೆ ಬಂದು ಭಗವಾನರಿಗೆ ವಂದಿಸಿ ಒಂದೆಡೆ ಕುಳಿತನು. ಒಂದೆಡೆ ಕುಳಿತ ಆ ಭಿಕ್ಷುವು ಭಗವಾನರಿಗೆ ಹೀಗೆ ಹೇಳಿದನು- “ಇಲ್ಲಿ ಭಂತೆ, ಕೌಶಾಂಬಿಯಲ್ಲಿನ ಭಿಕ್ಷುಗಳು ವಾದಗ್ರಸ್ಥರಾಗಿದ್ದು, ಕಲಹಪ್ರಿಯರಾಗಿದ್ದು, ವಿವಾದ ಮಾಡುವವರಾಗಿದ್ದು, ಪರಸ್ಪರ ನಾಲಿಗೆಯ ಆಯುಧರಿಂದ ಮತ್ತೊಬ್ಬರನ್ನು ಗಾಯಗೊಳಿಸುತ್ತ ಜೀವಿಸುತ್ತಿದ್ದಾರೆ. ಅವರುಗಳು ಪರಸ್ಪರ ಮನವರಿಕೆ ಮಾಡುತ್ತಿಲ್ಲ, ಅಲ್ಲದೆ ಅವರುಗಳೇ ಸ್ವತಃ ಮನಗಂಡಿಲ್ಲ, ಅವರುಗಳು ಪರಸ್ಪರರಲ್ಲಿ ಜಯಗಳಿಸಿಕೊಂಡಿಲ್ಲ, ಅಲ್ಲದೆ ಅವರುಗಳೇ ಸ್ವತಃ ಜಯಗಳಿಸಿಲ್ಲ”195 ಎಂದು.</p>
    <p> 2. ಆಗ ಭಗವಾನರು ಇನ್ನೊಬ್ಬ ಭಿಕ್ಷುವನ್ನು ಕರೆದರು- “ಓ ಭಿಕ್ಷು, ಇಲ್ಲಿ ಬಾ. ನನ್ನ ಮಾತಿನ ಮೇಲೆ ಆ ಭಿಕ್ಷುಗಳನ್ನು ಕರೆ- ‘ಆಯುಷ್ಮಂತರುಗಳೇ, ಶಾಸ್ತರು ನಿಮ್ಮನ್ನು ಕರೆಯುತ್ತಿದ್ದಾರೆ” ಎಂದು. “ಆಗಲಿ ಭಂತೆ” ಎಂದು ಆ ಭಿಕ್ಷುವು ಭಗವಾನರಿಗೆ ಉತ್ತರ ನೀಡಿ ಎಲ್ಲಿ ಆ ಭಿಕ್ಷುಗಳಿದ್ದರೋ ಅಲ್ಲಿಗೆ ಬಂದನು; ಸಮೀಪಕ್ಕೆ ಬಂದು ಆ ಭಿಕ್ಷುಗಳಿಗೆ ಹೀಗೆ ಹೇಳಿದನು- “ಆಯುಷ್ಮಂತರುಗಳನ್ನು ಶಾಸ್ತರು ಕರೆಯುತ್ತಿದ್ದಾರೆ” ಎಂದು. “ಆಗಲಿ ಆಯುಷ್ಮಂತ” ಎಂದು ಆ ಭಿಕ್ಷುಗಳು ಈ ಭಿಕ್ಷುವಿಗೆ ಉತ್ತರ ನೀಡಿ, ಭಗವಾನರು ಎಲ್ಲಿದ್ದರೋ ಅಲ್ಲಿಗೆ ಬಂದರು; ಸಮೀಪಕ್ಕೆ ಬಂದನಂತರ ಭಗವಾನರಿಗೆ ವಂದಿಸಿ ಒಂದೆಡೆ ಕುಳಿತರು. ಒಂದೆಡೆ ಕುಳಿತ ಆ ಭಿಕ್ಷುಗಳಿಗೆ ಭಗವಾನರು ಹೀಗೆ ಹೇಳಿದರು- “ಭಿಕ್ಷುಗಳೇ, ಇದು ನಿಜವೇ, ನೀವುಗಳು ವಾದಗ್ರಸ್ಥರು, ಕಲಹಪ್ರಿಯರು, ವಿವಾದ ಮಾಡುವವರಾಗಿದ್ದು, ನಾಲಿಗೆಯ ಆಯುಧದಿಂದ ಪರಸ್ಪರರನ್ನು ಗಾಯಗೊಳಿಸುತ್ತ ಜೀವಿಸುತ್ತಿರುವಿರಿ ಎನ್ನುವುದು. ಅಲ್ಲದೆ ನೀವುಗಳು ಪರಸ್ಪರವಾಗಿ ಮನವರಿಕೆ ಮಾಡಿಕೊಂಡಿಲ್ಲ. ಹಾಗು ನೀವುಗಳೇ ಸ್ವತಃ ಮನಗೊಂಡಿಲ್ಲ, ನೀವುಗಳು ಪರಸ್ಪರವಾಗಿ ಜಯಗಳಿಸಿಕೊಂಡಿಲ್ಲ ಹಾಗು ನೀವೇ ಸ್ವತಃ ಜಯಗಳಿಸಿಲ್ಲ ಹೌದೇ?” ಎಂದು. “ಹೌದು ಭಂತೆ.”</p>
    <p> “ಭಿಕ್ಷುಗಳೇ, ಇದರ ಬಗ್ಗೆ ಏನೆಂದು ಯೋಚಿಸುತ್ತೀರಿ, ಇಂಥಹ ಒಂದು ಸಮಯದಲ್ಲಿ ನೀವುಗಳು ವಾದಗ್ರಸ್ಥರಾಗಿದ್ದು, ಕಲಹಪ್ರಿಯರಾಗಿದ್ದು, ವಿವಾದ ಮಾಡುವವರಾಗಿದ್ದು, ಒಬ್ಬರನ್ನೊಬ್ಬರು ನಾಲಿಗೆಯ ಆಯುಧದಿಂದ ಗಾಯಗೊಳಿಸುತ್ತ ಜೀವಿಸುತ್ತೀರಿ. ಅದರಿಂದಾಗಿ ನೀವುಗಳು ಅಂಥಹ ಸಮಯದಲ್ಲಿ ಮೈತ್ರಿಯುತವಾದ ಶಾರೀರಿಕ ಕಾರ್ಯವನ್ನು ಸಹ ಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿಯೇ ಆಗಲಿ ಬಹಿರಂಗದಲ್ಲಿಯೇ ಆಗಲಿ ನಡೆಸಿದಂತಾಗುತ್ತದೆಯೇ, ಮೈತ್ರಿಯುತವಾದ ಮಾತಿನ ಕಾರ್ಯವನ್ನು... ಮೈತ್ರಿಯುತವಾದ ಮಾನಸಿಕ ಕಾರ್ಯವನ್ನು ಸಹಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿಯೇ ಆಗಲಿ ಬಹಿರಂಗದಲ್ಲಿಯೇ ಆಗಲಿ ನಡೆಸಿದಂತಾಗುತ್ತದೆಯೇ?” ಎಂದು.“ಹಾಗೆ ಆಗವುದಿಲ್ಲ ಭಂತೆ.”</p>
    <p> “ಭಿಕ್ಷುಗಳೇ, ಹಾಗಾದರೆ ಹೀಗೆಂದಾಯಿತು- ನೀವುಗಳು ವಾದಗ್ರಸ್ಥರಾಗಿದ್ದು, ಕಲಹಪ್ರಿಯರಾಗಿದ್ದು, ವಿವಾದ ಮಾಡುವವರಾಗಿದ್ದು, ಒಬ್ಬರನ್ನೊಬ್ಬರು ನಾಲಿಗೆಯ ಆಯುಧದಿಂದ ಗಾಯಗೊಳಿಸುತ್ತ ಜೀವಿಸುತ್ತೀರಿ. ಅದರಿಂದಾಗಿ ನೀವುಗಳು ಅಂಥಹ ಸಮಯದಲ್ಲಿ ಮೈತ್ರಿಯುತವಾದ ಶಾರೀರಿಕ ಕಾರ್ಯವನ್ನು ಸಹ ಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿಯೇ ಆಗಲಿ ಬಹಿರಂಗದಲ್ಲಿಯೇ ಆಗಲಿ ನಡೆಸಿದಂತಾಗುವುದಿಲ್ಲ, ಮೈತ್ರಿಯುತವಾದ ಮಾತಿನ ಕಾರ್ಯವನ್ನು... ಮೈತ್ರಿಯುತವಾದ ಮಾನಸಿಕ ಕಾರ್ಯವನ್ನು ಸಹ ಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿಯೇ ಆಗಲಿ, ಬಹಿರಂಗದಲ್ಲಿಯೇ ಆಗಲಿ ನಡೆಸಿದಂತಾಗುವುದಿಲ್ಲ. ಆದ್ದರಿಂದ ಮೂರ್ಖರೇ! ಏನನ್ನು ತಿಳಿದುಕೊಂಡು ಏನನ್ನು ಕಂಡುಕೊಂಡು ವಾದಗ್ರಸ್ಥರಾಗಿದ್ದು, ಕಲಹಪ್ರಿಯರಾಗಿದ್ದು, ವಿವಾದ ಮಾಡುವವರಾಗಿದ್ದು, ಒಬ್ಬರನ್ನೊಬ್ಬರು ನಾಲಿಗೆಯ ಆಯುಧದಿಂದ ಗಾಯಗೊಳಿಸುತ್ತ ಜೀವಿಸುತ್ತೀರಿ? ನೀವುಗಳು ಪರಸ್ಪರ ಮನವರಿಕೆ ಮಾಡಿಕೊಳ್ಳುವುದಿಲ್ಲ, ನೀವುಗಳೇ ಸ್ವತಃ ಮನಗೊಂಡಿಲ್ಲ, ನೀವುಗಳು ಪರಸ್ಪರ ಜಯಗಳಿಸಿಕೊಂಡಿಲ್ಲ. ಹಾಗು ನೀವೇ ಸ್ವತಃ ಜಯಗಳಿಸಿಲ್ಲ. ಆದ್ದರಿಂದಾಗಿ ನಿಮಗೆ, ಮೂರ್ಖರೇ, ಬಹುಕಾಲದವರೆಗೂ ಕೆಡಕು ಮತ್ತು ದುಃಖ ಉಂಟಾಗುತ್ತದೆ” ಎಂದು.</p>
    <h2>2. ಆರು ಮಹತ್ವವಾದ ಧರ್ಮ ವಿಷಯಗಳು</h2>
    <p> 3. ಆಗ ಭಗವಾನರು ಭಿಕ್ಷುಗಳಿಗೆ ಹೀಗೆ ಹೇಳಿದರು- “ಭಿಕ್ಷುಗಳೇ, ಈ ಆರು196 ಮಹತ್ವವಾದ ವಿಷಯಗಳು- ಪ್ರಿಯನಡತೆ ಇರುವುದು, ಗೌರವ ಇರುವುದು, ಒಂದಾಗಿರುವುದು, ವಿವಾದ ಇಲ್ಲದೇ ಇರುವುದು, ಸಮಗ್ರತೆ ಇರುವುದು, ಒಗ್ಗಟ್ಟಿನಿಂದ ಇರುವುದು. ಇವುಗಳನ್ನು ನೆನಪಿನಲ್ಲಿ ಇಟ್ಟುಕೊಂಡಿರಬೇಕು. ಆ ಆರು ಯಾವುವು? ಭಿಕ್ಷುಗಳೇ, ಇಲ್ಲಿ ಒಬ್ಬ ಭಿಕ್ಷುವು ಮೈತ್ರಿಯುತವಾದ ಶಾರೀರಿಕ ಕಾರ್ಯವನ್ನು ಸಹ ಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿ, ಬಹಿರಂಗದಲ್ಲಿ ನಡೆಸುತ್ತಾನೆ. ಆಗ ಪ್ರಿಯತೆ ಇರುವ, ಗೌರವ ಇರುವ, ಒಂದಾಗಿರುವ, ವಿವಾದ ಇಲ್ಲದಿರುವ ಸಮಗ್ರವಾಗಿರುವ, ಒಗ್ಗಟ್ಟಾಗಿರುವ, ಈ ಮಹತ್ವದ ಧರ್ಮ ವಿಷಯಗಳನ್ನು ಆಲೋಚಿಸಬೇಕು. </p>
    <p> ಅಲ್ಲದೇ ಮತ್ತೆ ಭಿಕ್ಷುಗಳೇ, ಮೈತ್ರಿಯುತವಾದ ಮಾತಿನ ಕಾರ್ಯವನ್ನು... ಮೈತ್ರಿಯುತವಾದ ಮಾತಿನ ಕಾರ್ಯವನ್ನು... ಮೈತ್ರಿಯುತವಾದ ಮಾನಸಿಕ ಕಾರ್ಯವನ್ನು ಸಹ ಬ್ರಹ್ಮಚಾರಿಗಳ ವಿಷಯದಲ್ಲಿ ಅಂತರಂಗದಲ್ಲಿ ಬಹಿರಂಗದಲ್ಲಿ ನಡೆಸುತ್ತಾನೆ. ಆಗ ಈ ಮಹತ್ವದ ಧರ್ಮ ವಿಷಯ... ಒಗ್ಗಟ್ಟನ್ನು ಉಂಟುಮಾಡುವುದೆಂದು ಆಲೋಚಿಸಬೇಕು. ಅಲ್ಲದೆ ಮತ್ತೆ, ಭಿಕ್ಷುಗಳೇ, </p>
    <p> </p>
    <p>ಒಬ್ಬ ಭಿಕ್ಷುವು ನಿಯಮಾನುಸಾರದಂತೆ ಲಭಿಸುವ ವಸ್ತುಗಳನ್ನು ಹಾಗೆ ಗಳಿಸಿದ ಮೇಲೆ ಅವುಗಳು ಭಿಕ್ಷಾಪಾತ್ರೆಯೊಳಗಿಂದಾಗಿ ಒದಗಿದ್ದರೂ ಸಹ ಅಂಥಹ ಗಳಿಕೆಗಳನ್ನು ಕೂಡ ಶೀಲವಂತರಾಗಿರುವ ಸಹ ಬ್ರಹ್ಮಚಾರಿಗಳ ಜೊತೆಯಲ್ಲಿ ಹಂಚಿಕೊಳ್ಳುವುದರಲ್ಲಿ ಸಂತೋಷಿಸುತ್ತಾನೆ. ಹಂಚಿಕೊಂಡು ಆನಂದಪಡುತ್ತಾನೆ. ಈ ಮಹತ್ವದ ಧರ್ಮ ವಿಷಯವು ಕೂಡ... ಒಗ್ಗಟ್ಟನ್ನು ಉಂಟುಮಾಡುವುದೆಂದು ಆಲೋಚಿಸಬೇಕು. </p>
    <p> ಅಲ್ಲದೇ ಮತ್ತೆ ಭಿಕ್ಷುಗಳೇ, ಒಬ್ಬ ಭಿಕ್ಷುವು, ಯಾರಲ್ಲಿ ಶೀಲವು ಭಂಗವಾಗದೇ ಇರುವುದೋ, ಮುರಿಯದೇ ಇರುವುದೋ, ಕುಂದಿಲ್ಲದೇ ಇರುವುದೋ, ನಿಂದಾರಹಿತವಾಗಿರುವುದೋ, ಮುಕ್ತವಾಗಿರುವುದೋ, ಜ್ಞಾನಿಗಳಿಂದ ಪ್ರಶಂಸಿತವಾಗಿರುವುದೋ, ಕಳಂಕರಹಿತವಾಗಿರುವುದೋ, ಏಕಾಗ್ರತೆಯನ್ನುಂಟು ಮಾಡುವುದೋ ಅಂತಹ ಶೀಲಾಚಾರಗಳಿಂದ ಕೂಡಿದ ಶೀಲಸಂಪನ್ನನಾದ ಸಹ ಬ್ರಹ್ಮಚಾರಿಯ ಅನುವರ್ತಿಯಾಗಿ ಅಂತರಂಗದಲ್ಲಿ ಬಹಿರಂಗದಲ್ಲಿ ಜೀವಿಸಬೇಕು. ಈ ಮಹತ್ವದ ಧರ್ಮ ವಿಷಯವು ಕೂಡ197... ಒಗ್ಗಟ್ಟನ್ನು ಉಂಟುಮಾಡುವುದೆಂದು ಯೋಚಿಸಬೇಕು. </p>
    <p> ಅಲ್ಲದೇ ಮತ್ತೆ ಭಿಕ್ಷುಗಳೇ, ಒಬ್ಬ ಭಿಕ್ಷುವು ಯಾವುದು ಆರ್ಯರ ದೃಷ್ಟಿ, ಉದಾತ್ತತೆಗೆ ಕೊಂಡೊಯ್ಯುತ್ತದೆ ಅದರಂತೆ ನಡೆದರೆ ಪೂರ್ಣವಾಗಿ ದುಃಖವು ಕ್ಷಯವಾಗುತ್ತದೆ. ಅಂಥಹ ದೃಷ್ಟಿಯುಳ್ಳ, ದೃಷ್ಟಿಸಂಪನ್ನಾದ ಸಹ ಬ್ರಹ್ಮಚಾರಿಗಳ ಜೊತೆ ಅಂತರಂಗದಲ್ಲಿ ಬಹಿರಂಗದಲ್ಲಿ ವರ್ತಿಸಬೇಕು. ಈ ಮಹತ್ವದ ಧರ್ಮ ವಿಷಯವು ಕೂಡ... ಒಗ್ಗಟ್ಟನ್ನು ಉಂಟುಮಾಡುವುದೆಂದು ಯೋಚಿಸಬೇಕು.</p>
    <p> 4. “ಭಿಕ್ಷುಗಳೇ, ಇವೇ ಆ ಆರು ಮಹತ್ವದ ಧರ್ಮ ವಿಷಯಗಳು. ಪ್ರಿಯನಡತೆ ಉಂಟಾಗುವ, ಗೌರವ ಉಂಟಾಗುವ, ಒಂದಾಗಿರುವುದನ್ನು ಉಂಟುಮಾಡುವ, ವಿವಾದ ಇಲ್ಲದೇ ಇರುವ, ಸಮಗ್ರತೆಯನ್ನು ಉಂಟುಮಾಡುವ, ಒಗ್ಗಟ್ಟನ್ನು ಉಂಟುಮಾಡುವ ಇವುಗಳನ್ನು ಆಲೋಚಿಸಬೇಕು. ಭಿಕ್ಷುಗಳೇ, ಇವೇ ಆ ಆರು ಮಹತ್ವದ ಧರ್ಮ ವಿಷಯಗಳಲ್ಲಿ ಇದೇ ಮೊದಲಿನದು, ಇದೇ ಛಾವಣಿ, ಇದೇ ಗೋಪುರ, ಇದೇ ಆರ್ಯರ ದೃಷ್ಟಿ. ಇದು ಉದಾತ್ತತೆಗೆ ಕೊಂಡೊಯ್ಯುತ್ತದೆ. ಅದರಂತೆ ನಡೆದರೆ ಪೂರ್ಣವಾಗಿ ದುಃಖವು ಕ್ಷಯವಾಗುತ್ತದೆ. ಭಿಕ್ಷುಗಳೇ, ಹೇಗೆಂದರೆ ಗೋಪುರಾಕಾರದ ಛಾವಣಿಯ ಮನೆಯಲ್ಲಿ ಇದೇ ತುತ್ತ ತುದಿ, ಇದೇ ಛಾವಣಿ, ಇದೇ ಗೋಪುರ. ಅದೆಂದರೆ ಗೊಪುರದ ತುದಿ. ಅದೇರೀತಯಾಗಿ ಭಿಕ್ಷುಗಳೇ, ಈ ಆರು ಮಹತ್ವದ ಧರ್ಮ ವಿಷಯಗಳಲ್ಲಿ ಇದೇ ಮೊದಲನೆಯದು, ಇದೇ ಛಾವಣಿ, ಇದೇ ಗೋಪುರ- ಅದೆಂದರೆ: ಇದೇ ಆರ್ಯರ ದೃಷ್ಟಿ. ಉದಾತ್ತತೆಗೆ ಕೊಂಡೊಯ್ಯುವಂತಹುದು. ಅದರಂತೆ ನಡೆದರೆ ಪೂರ್ಣವಾಗಿ ದುಃಖವು ಕ್ಷಯವಾಗುತ್ತದೆ.</p>
    <h2>3. ಉದಾತ್ತತೆಯ ಆರ್ಯರ ದೃಷ್ಟಿ</h2>
    <p> 5. “ಭಿಕ್ಷುಗಳೇ, ಯಾವುದು ಆ ಆರ್ಯರ ದೃಷ್ಟಿ. ಉದಾತ್ತತೆಗೆ ಕೊಂಡೊಯ್ಯುವಂಥಹುದು? ಯಾವುದರಂತೆ ನಡೆದರೆ ಪೂರ್ಣವಾಗಿ ದುಃಖವು ಕ್ಷಯವಾಗುತ್ತದೆ? ಭಿಕ್ಷುಗಳೇ, ಇಲ್ಲಿ ಭಿಕ್ಷುವು ಅರಣ್ಯದಲ್ಲಿ ಹೋದಾಗಾಗಲಿ ಅಥವಾ ಮರದ ಬುಡದಲ್ಲಿ ಹೋದಾಗಾಗಲಿ ಅಥವಾ ಬಯಲು ಪ್ರದೇಶದಲ್ಲಿ ಹೋದಾಗಾಗಲಿ ಅವನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ಈಗ ನನ್ನಲ್ಲಿ ನನ್ನದೇ ಆದ ಮನೋ ಭ್ರಾಂತಿ ಇದೆ, ಅದನ್ನು ತೊಡೆದುಹಾಕಿಲ್ಲ, ಈ ಮನೋಭ್ರಾಂತಿಯಿಂದಾಗಿ, ಈ ಭ್ರಾಂತ ಮನಸ್ಸು ಯಥಾರ್ಥವನ್ನು ತಿಳಿಯಲಾಗುವುದಿಲ್ಲ, ಕಾಣಲಾಗುವುದಿಲ್ಲ’ ಎಂದು. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಇಂದ್ರಿಯ ಸುಖದ ವ್ಯಾಮೋಹದ ಭ್ರಾಂತಿ ಹೊಂದಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಹಗೆತನದ ಭ್ರಾಂತಿಯನ್ನು ಹೊಂದಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಮಂಪರು ಮತ್ತು ಆಲಸ್ಸಯದ ಭ್ರಾಂತಿಯನ್ನು ಹೊಂದಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಚಂಚಲತೆ ಮತ್ತು ಚಿಂತೆಯ ಭ್ರಾಂತಿಯನ್ನು ಹೊಂದಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಸಂದೇಹದ ಭ್ರಾಂತಿಯನ್ನು ಹೊಂದಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಇಲ್ಲಿಯ ಲೋಕದ ಚಿಂತೆಯನ್ನು ಕೇಂದ್ರವಾಗಿರಿಸಿಕೊಂಡಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ಪರಲೋಕದ ಚಿಂತೆಯನ್ನು ಕೇಂದ್ರವಾಗಿರಿಸಿಕೊಂಡಿದ್ದರೆ ಅವನು ಆ ಕಾರಣಕ್ಕಾಗಿ ಭ್ರಾಂತ ಮನಸ್ಸುಳ್ಳವನಾಗುತ್ತಾನೆ. ಭಿಕ್ಷುಗಳೇ, ಒಂದುವೇಳೆ ಭಿಕ್ಷುವು ವಾದಗ್ರಸ್ಥನಾಗಿದ್ದು, ಕಲಹಪ್ರಿಯನಾಗಿದ್ದು, ವಿವಾದ ಮಾಡುವವನಾಗಿದ್ದು, ಒಬ್ಬರನ್ನೊಬ್ಬರು ನಾಲಿಗೆಯ ಆಯುಧದಿಂದ ಗಾಯಗೊಳಿಸುತ್ತ ಜೀವಿಸುತ್ತಿದ್ದರೆ ಅವನು ಅಂಥಹ ಭ್ರಾಂತ ಮನಸ್ಸಿನವನಾಗುತ್ತಾನೆ. ಅವನು ಈ ರೀತಿಯಾಗಿ ತಿಳಿಯುತ್ತಾನೆ- ‘ಈಗ ನನ್ನಲ್ಲಿ ನನ್ನದೇ ಆದ ಈ ರೀತಿಯ ಮನೋಭ್ರಾಂತಿಯನ್ನು ತೊಡೆದುಹಾಕಿಲ್ಲ. ಈ ಮನೋಭ್ರಾಂತಿಯಿಂದಾಗಿ ಈ ಭ್ರಾಂತ ಮನಸ್ಸು ಯಥಾರ್ಥವನ್ನು ತಿಳಿಯಲಾಗುವುದಿಲ್ಲ, ಕಾಣಲಾಗುವುದಿಲ್ಲ. ನನ್ನ ಮನಸ್ಸು ಸತ್ಯವನ್ನು ಅರಿಯುವ ಸರಿಯಾದ ಮಾರ್ಗದಲ್ಲಿ ಇರಬೇಕು’198 ಎಂದು. ಇದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ಸಿಲುಕದಂತಹ, ಆರ್ಯರಿಗೆ ನಿಲುಕದಂತಹ ಲೋಕೋತ್ತರವಾದ ಅಸಾಧಾರಣವಾದ ಮೊದಲನೇ ಜ್ಞಾನ.</p>
    <p> 6. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ನಾನು ಈ ರೀತಿಯ ದೃಷ್ಟಿಯನ್ನು ಅನುಸರಿಸಿದ್ದೇ ಆದರೆ, ವೃದ್ಧಿಗೊಳಿಸಿಕೊಂಡಿದ್ದೇ ಆದರೆ, ಪಕ್ವವಾಗಿದ್ದೇ ಆದರೆ, ನನ್ನಲ್ಲಿಯೇ ನನಗೆ ಉಪಶಾಂತಿಯು ಸಿಗುತ್ತದೆಯೇ? ನನ್ನಲ್ಲಿಯೇ ನನಗೆ ಉಪಶಮನವು ಸಿಗುತ್ತದೆಯೇ’ ಎಂದು. ಅವನು ಈ ರೀತಿಯಾಗಿ ತಿಳಿಯುತ್ತಾನೆ- ‘ನಾನು ಈ ರೀತಿಯ ದೃಷ್ಟಿಯನ್ನು ಅನುಸರಿಸಿದ್ದೇ ಆದರೆ ವೃದ್ಧಿಗೊಳಿಸಿಕೊಂಡಿದ್ದೇ ಆದರೆ, ಪಕ್ವವಾಗಿದ್ದೇ ಆದರೆ ನನ್ನಲ್ಲಿಯೇ ನನಗೆ ಉಪಶಾಂತಿಯು ಸಿಗುತ್ತದೆ. ನನ್ನಲ್ಲಿಯೇ ನನಗೆ ಉಪಶಮನ ಸಿಗುತ್ತದೆ’ ಎಂದು. ಅದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಎರಡನೆಯ ಜ್ಞಾನ.</p>
    <p> 7. ‘ಅಲ್ಲದೆ ಮತ್ತೆ, ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ಈ ಬಗೆಯ, ನನ್ನಂಥಹ ದೃಷ್ಟಿಯನ್ನುಳ್ಳವರು, ಇಲ್ಲಿಂದ ಹೊರಗೆ, ಬೇರೆ ಶ್ರಮಣರು ಅಥವಾ ಬ್ರಾಹ್ಮಣರು ಈ ಬಗೆಯ ದೃಷ್ಟಿಯನ್ನುಳ್ಳವರು ಇದ್ದಾರೆಯೇ?’ ಎಂದು. ಅವನು ಈ ರೀತಿಯಾಗಿ ತಿಳಿಯುತ್ತಾನೆ- ‘ಈ ಬಗೆಯ ನನ್ನಂಥಹ ದೃಷ್ಟಿಯನ್ನುಳ್ಳವರು ಇಲ್ಲಿಂದ ಹೊರಗೆ ಬೇರೆ ಶ್ರಮಣರು ಅಥವಾ ಬ್ರಾಹ್ಮಣರು ಈ ಬಗೆಯ ದೃಷ್ಟಿಯನ್ನುಳ್ಳವರು ಇಲ್ಲ’ ಎಂದು. ಇದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಅಸಾಧಾರಣವಾದ ಮೂರನೆಯ ಜ್ಞಾನ.</p>
    <p> 8. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ಇವು ಸಮ್ಯಕ್ ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಲಕ್ಷಣಗಳು, ನಾನು ಕೂಡ ಆ ಬಗೆಯ ಲಕ್ಷಣಗಳನ್ನು ಹೊಂದಿರುವೆನೇ’199 ಎಂದು. ಭಿಕ್ಷುಗಳೇ, ಆ (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವ ಲಕ್ಷಣಗಳು ಯಾವ ಬಗೆಯವು? ಭಿಕ್ಷುಗಳೇ, (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನ ಲಕ್ಷಣಗಳು ಈ ಬಗೆಯವು- ‘ಯಾವ ಯಾವ ರೀತಿಯ ಅಪರಾಧಗಳನ್ನು ಮಾಡುವನೋ ಆಯಾ ಅಪರಾಧಗಳ ನಿವಾರಣೆಯನ್ನು ತಿಳಿಯಪಡಿಸುತ್ತಾನೆ.200 ಅದನ್ನು ಅವನು ಶೀಘ್ರವಾಗಿಯೇ ಗುರುಗಳಿಗಾಗಲಿ ಅಥವಾ ಜ್ಞಾನಿಗಳಿಗಾಗಲಿ ಅಥವಾ ಸಹ ಬ್ರಹ್ಮಚಾರಿಗಳಿಗಾಗಲಿ ತಿಳಿಸುತ್ತಾನೆ, ವಿವರಿಸುತ್ತಾನೆ, ಹೇಳಿಕೊಳ್ಳುತ್ತಾನೆ. ತಿಳಿಸಿದಮೇಲೆ, ವಿವರಿಸಿದಮೇಲೆ, ಹೇಳಿಕೊಂಡಮೇಲೆ ಮುಂದೆ ಅವುಗಳ ಬಗ್ಗೆ ಸಂಯಮ ವಹಿಸುತ್ತಾನೆ. ಭಿಕ್ಷುಗಳೇ, ಅದು ಹೇಗೆಂದರೆ, ಏನೂ ಅರಿಯದ ಸಣ್ಣ ಮಗುವು ಅಂಗಾತ ಮಲಗಿರುವಾಗ ಕಾಲಿನಿಂದ ಅಥವಾ ಕೈಯಿಂದ ಕೆಂಡವನ್ನು ಮುಟ್ಟಿದ ಕ್ಷಣದಲ್ಲೇ ಶೀಘ್ರವಾಗಿ ಹಿಂದೆಳೆದುಕೊಳ್ಳುವಂತೆ; ಅದೇರೀತಿಯಾಗಿ ಕೂಡ ಭಿಕ್ಷುಗಳೇ (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನ ಲಕ್ಷಣಗಳು ಹೀಗಿರುತ್ತವೆ- ‘ಯಾವ ಯಾವ ರೀತಿಯ ಅಪರಾಧಗಳನ್ನು ಮಾಡುವನೊ, ಆಯಾ ಅಪರಾಧಗಳ ನಿವಾರಣೆಯನ್ನು ತಿಳಿಯಪಡಿಸುತ್ತಾನೆ. ಅದನ್ನು ಅವನು ಶೀಘ್ರವಾಗಿಯೇ ಗುರುಗಳಿಗಾಗಲಿ ಅಥವಾ ಜ್ಞಾನಿಗಳಿಗಾಗಲಿ ಅಥವಾ ಸಹ ಬ್ರಹ್ಮಚಾರಿಗಳಿಗಾಗಲಿ ತಿಳಿಸುತ್ತಾನೆ, ವಿವರಿಸುತ್ತಾನೆ, ಹೇಳಿಕೊಳ್ಳುತ್ತಾನೆ. ತಿಳಿಸಿದ ಮೇಲೆ, ವಿವರಿಸಿದಮೇಲೆ, ಹೇಳಿಕೊಂಡಮೇಲೆ ಮುಂದೆ ಅವುಗಳ ಬಗ್ಗೆ ಸಂಯಮ ವಹಿಸುತ್ತಾನೆ. ಅವನು ಹೀಗೆ ತಿಳಿಯುತ್ತಾನೆ- ‘ಈ (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವವು ಆ ಬಗೆಯ ಲಕ್ಷಣಗಳು, ನಾನು ಕೂಡ ಈ ಬಗೆಯ ಲಕ್ಷಣಗಳನ್ನು ಹೊಂದಿರುವೆನು’ ಎಂದು. ಇದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಅಸಾಧಾರಣವಾದ ನಾಲ್ಕನೆಯ ಜ್ಞಾನ.</p>
    <p> 9. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ಇದು (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಲಕ್ಷಣಗಳು, ನಾನು ಕೂಡ ಆ ಬಗೆಯ ಲಕ್ಷಣಗಳನ್ನು ಹೊಂದಿರುವೆನೇ?’ ಎಂದು. ಭಿಕ್ಷುಗಳೇ, ಆ (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವ ಲಕ್ಷಣಗಳು ಯಾವ ಬಗೆಯವು? ಭಿಕ್ಷುಗಳೇ, (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನ ಲಕ್ಷಣಗಳು ಬಗೆಯವು- ‘ಒಂದುವೇಳೆ ಅವನು, ಬ್ರಹ್ಮಚಾರಿಗಳು ಯಾವ ಯಾವ ಅನೇಕ ಕಾರ‍್ಯಗಳನ್ನು ಮಾಡಬೇಕೋ ಅವುಗಳಲ್ಲಿ ಅತ್ಯಂತ ಉತ್ಸಾಹದಿಂದ ಸಾಧಿಸುವವನೇ ಆದರೆ, ಆಗ ಅವನು ಉನ್ನತ ಶೀಲ ಶಿಕ್ಷಣದ ಬಗ್ಗೆ, ಉನ್ನತವಾದ ಮನೋ ಶಿಕ್ಷಣದ ಬಗ್ಗೆ, ಉನ್ನತವಾದ ಪ್ರಜ್ಞಾ ಶಿಕ್ಷಣದ ಬಗ್ಗೆ ಅತ್ಯಂತ ತೀವ್ರವಾದ ಅಪೇಕ್ಷೆವುಳ್ಳವನಾಗುತ್ತಾನೆ. ಹೇಗೆಂದರೆ ಭಿಕ್ಷುಗಳೇ, ಹಸುವು ತನ್ನ ಎಳೆಕರುವಿನೊಂದಿಗೆ ಇರುವಾಗ ತಾನು ಹುಲ್ಲನ್ನು ತಿನ್ನುತ್ತಿದ್ದರೂ ಸಹ ತನ್ನ ಗಮನವನ್ನು ಕರುವಿನ ಮೇಲೆ ಇಟ್ಟಿರುತ್ತದೆ; ಅದೇರೀತಿಯಾಗಿ ಕೂಡ ಈ (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನ ಲಕ್ಷಣಗಳು ಈ ಬಗೆಯವು- ‘ಒಂದುವೇಳೆ ಅವನು ಬ್ರಹ್ಮಚಾರಿಗಳು ಯಾವ ಯಾವ ಅನೇಕ ಕಾರ‍್ಯಗಳನ್ನು ಮಾಡಬೇಕೋ ಅವುಗಳಲ್ಲಿ ಅತ್ಯಂತ ಉತ್ಸಾಹದಿಂದ ಸಾಧಿಸುವವನೇ ಆದರೆ, ಆಗ ಅವನು ಉನ್ನತ ಶೀಲ ಶಿಕ್ಷಣದ ಬಗ್ಗೆ, ಉನ್ನತವಾದ ಮನೋ ಶಿಕ್ಷಣದ ಬಗ್ಗೆ, ಉನ್ನತವಾದ ಪ್ರಜ್ಞಾ ಶಿಕ್ಷಣದ ಬಗ್ಗೆ ಅತ್ಯಂತ ತೀವ್ರವಾದ ಅಪೇಕ್ಷೆವುಳ್ಳವನಾಗುತ್ತಾನೆ. ಅವನು ಹೀಗೆ ತಿಳಿಯುತ್ತಾನೆ- ‘ಇವು ಈ (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನು ಹೊಂದಿರುವಂತಹ, ಆ ಬಗೆಯ ಲಕ್ಷಣಗಳು. ನಾನು ಕೂಡ ಆ ಬಗೆಯ ಲಕ್ಷಣಗಳನ್ನು ಹೊಂದಿರುವೆನು’ ಎಂದು. ಇದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಅಸಾಧಾರಣವಾದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಅಸಾಧಾರಣವಾದ ಐದನೆಯ ಜ್ಞಾನ.</p>
    <p> 10. “ಅಲ್ಲದೆ ಮತ್ತೆ ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ಇದು ಈ (ಸಮ್ಯಕ್) ದೃಷ್ಟಿಯ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಬಲ, ನಾನು ಕೂಡ ಆ ಬಗೆಯ ಬಲವನ್ನು ಹೊಂದಿರುವೆನೇ?’ ಎಂದು. ಭಿಕ್ಷುಗಳೇ, ಆ (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವ ಬಲಗಳು ಯಾವ ಬಗೆಯವು? ಭಿಕ್ಷುಗಳೇ, ಯಾವಾಗ ತಥಾಗತರಿಂದ ಉಪದೇಶಿಸಲ್ಪಟ್ಟ ಧರ್ಮ ಮತ್ತು ವಿನಯವನ್ನು (ಭಿಕ್ಷು ಶಿಕ್ಷಣ) ತಿಳಿಸುತ್ತಿರುವಾಗ ಅದನ್ನು ತನಗೆ ಅನ್ವಯಿಸಿಕೊಂಡು ಜಾಗರೂಕನಾಗಿ ತನ್ನ ಮನಸ್ಸೆಲ್ಲವನ್ನು ಕೇಂದ್ರೀಕರಿಸಿಕೊಂಡು, ಎಚ್ಚರದ ಕಿವಿಗಳಿಂದ ಆ ಧರ್ಮವನ್ನು ಕೇಳುತ್ತಾನೆ. ಅವನು ಹೀಗೆ ತಿಳಿಯುತ್ತಾನೆ- ‘ಇದು (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಆ ಬಲ. ನಾನು ಕೂಡ ಆ ಬಗೆಯ ಬಲವನ್ನು ಹೊಂದಿರುವೆನು’ ಎಂದು. ಇದು ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವಾದ ಅಸಾಧಾರಣವಾದ ಅರನೆಯ ಜ್ಞಾನ. </p>
    <p> 11. “ಅಲ್ಲದೆ ಮತ್ತೆ, ಭಿಕ್ಷುಗಳೇ, ಉದಾತ್ತ ಶಿಷ್ಯನು ಈ ರೀತಿಯಾಗಿ ಆಲೋಚಿಸುತ್ತಾನೆ- ‘ಇದು (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಬಲ. ನಾನು ಕೂಡ ಆ ಬಗೆಯ ಬಲವನ್ನು ಹೊಂದಿರುವೆನೇ? ಎಂದು. ಭಿಕ್ಷುಗಳೇ, ಆ (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನು ಹೊಂದಿರುವ ಬಲಗಳು ಯಾವ ಬಗೆಯವು? ಭಿಕ್ಷುಗಳೇ, (ಸಮ್ಯಕ್) ದೃಷ್ಟಿಯುಳ್ಳ ಮನುಷ್ಯನು ಹೊಂದಿರುವ ಬಲಗಳು ಈ ಬಗೆಯವು. ಯಾವಾಗ ತಥಾಗತರಿಂದ ಉಪದೇಶಿಸಲ್ಪಟ್ಟ ಧರ್ಮ ಮತ್ತು ವಿನಯವನ್ನು (ಭಿಕ್ಷು ಶಿಕ್ಷಣ) ತಿಳಿಸುತ್ತಿರುವಾಗ ಅದರ ಅರ್ಥದ ಗುರಿ ಗಳಿಸಿಕೊಳ್ಳುತ್ತಾನೆ, ಧರ್ಮದ ಗುರಿಯನ್ನು ಗಳಿಸಿಕೊಳ್ಳುತ್ತಾನೆ, ಧರ್ಮದಿಂದೊಡಗೂಡಿದ ಪ್ರಮೋದವನ್ನು ಗಳಿಸಿಕೊಳ್ಳುತ್ತಾನೆ.201 ಅವನು ಹೀಗೆ ತಿಳಿಯುತ್ತಾನೆ- ‘ಇದು (ಸಮ್ಯಕ್) ದೃಷ್ಟಿಯನ್ನುಳ್ಳ ಮನುಷ್ಯನು ಹೊಂದಿರುವಂತಹ ಆ ಬಗೆಯ ಬಲ, ನಾನು ಕೂಡ ಆ ಬಗೆಯ ಬಲವನ್ನು ಹೊಂದಿರುವೆನು’ ಎಂದು. ಅವನು ಸಾಧಿಸುವ, ಸಾಮಾನ್ಯ ಮನುಷ್ಯರಿಗೆ ನಿಲುಕದಂತಹ ಆರ್ಯರಿಗೆ ನಿಲುಕುವಂತಹ ಲೋಕೋತ್ತರವದ ಅಸಾಧಾರಣವಾದ ಏಳನೆಯ ಜ್ಞಾನ.</p>
    <p> 12. “ಭಿಕ್ಷುಗಳೇ, ಆ ಉದಾತ್ತ ಶಿಷ್ಯನು ಈ ಮಹತ್ವದ ಲಕ್ಷಣಗಳನ್ನು ಉಳ್ಳವನಾದರೆ ಅವನು ಧರ್ಮ ಸ್ರೋತ್ರದ ಸೆಳೆತದ ಫಲವನ್ನು ಸಾಕ್ಷಾತ್ಕರಿಸಿಕೊಳ್ಳುವ ಈ ಏಳು ಅಂಗಗಳನ್ನು ಗಳಿಸಿಕೊಂಡವನಾಗುತ್ತಾನೆ. ಭಿಕ್ಷುಗಳೇ, ಈ ಏಳು ಅಂಗಗಳನ್ನು ಉಳ್ಳವನಾದರೆ ಆ ಉದಾತ್ತ ಶಿಷ್ಯನು ಧರ್ಮ ಸ್ರೋತ ಸೆಳೆತದ ಫಲವನ್ನು ಸಾಧಿಸಿಕೊಂಡವನಾಗುತ್ತಾನೆ”202 ಎಂದು. </p>
    <p> ಭಗವಾನರು ಹೀಗೆ ನುಡಿದರು. ಸ್ಫೂರ್ತಿಗೊಂಡ ಆ ಭಿಕ್ಷುಗಳು ಭಗವಾನರ ಮಾತಿಗೆ ಆನಂದಗೊಂಡರು.</p>
    <h2>ಇಲ್ಲಿಗೆ ಕೋಸಂಬಿಯ ಸುತ್ತ ಮುಗಿಯಿತು.</h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. B. V. Rajaram</span>.</p>
      <p>ಅನುವಾದಕ: ಡಾ|| ರಾಜಾರಾಂ ಬಿ.ವಿ.</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>