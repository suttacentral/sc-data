<!DOCTYPE html>
<html>

<head>
  <meta charset='UTF-8'>
  <meta name='author' content='Dr. J. Srinivas Murthy'>
  <title>MN 24: ರಥಗಳ ಸರಣಿ ಸುತ್ತ-ಡಾ|| ಜೆ. ಶ್ರೀನಿವಾಸಮೂರ್ತಿ</title>
</head>

<body>
  <article id='mn24' lang='kan'>
    <header>
      <ul>
        <li class='nikaya'>ಮಜ್ಝಿಮನಿಕಾಯ</li>
        <li class='vagga' lang='pli' translate='no'>3. ಉಪಮಾನಗಳ ವರ್ಗ
        </li>
      </ul>
      <h1 class='sutta-title'>24. ರಥಗಳ ಸರಣಿ ಸುತ್ತ</h1>
    </header>
    <h2>1. ಭಿಕ್ಷುಗಳಲ್ಲಿ ಮಂತಾನಿಪುತ್ರ ಗೌರವಿಸಲ್ಪಡುವವನು
    </h2>
    <p> 1. ಹೀಗೆ ನಾನು ಕೇಳಿದ್ದೇನೆ. ಒಂದುಸಲ ಭಗವಾನರು ರಾಜಗೃಹದ ಬಿದಿರುವನದ ಅಳಿಲುಧಾಮದಲ್ಲಿ ತಂಗಿದ್ದರು. ಆಗ (ಭಗವಾನರು) ಹುಟ್ಟಿದ ಸ್ವದೇಶದವರಾದ285 ಬಹುಮಂದಿ ಭಿಕ್ಷುಗಳು, ತಮ್ಮ ತಮ್ಮ ಸ್ವದೇಶದಲ್ಲಿಯೇ ಚಾತುರ್ಮಾಸ (ಮಳೆಗಾಲ) ಕಳೆದವರಾಗಿ, ಎಲ್ಲಿ ಭಗವಾನರಿದ್ದರೋ ಅಲ್ಲಿಗೆ ಬಂದರು. ಸಮೀಪ ಬಂದು ಭಗವಾನರಿಗೆ ವಂದಿಸಿ ಒಂದೆಡೆ ಕುಳಿತರು. ಒಂದೆಡೆ ಕುಳಿತ ನಂತರ ಆ ಭಿಕ್ಷುಗಳನ್ನು ಭಗವಾನರು ಹೀಗೆ ಕೇಳಿದರು- ಭಿಕ್ಷುಗಳೇ, ಸ್ವದೇಶದ ಭಿಕ್ಷುಗಳಿಂದ, ಸಹ ಸನ್ಯಾಸಿಗಳಿಂದ, ಈ ರೀತಿ ಗೌರವಿಸಲ್ಪಡುವ ಭಿಕ್ಷು ಸ್ವದೇಶದಲ್ಲಿ ಯಾರಿದ್ದಾರೆ- ತಾನೇ ಅಲ್ಪ ಆಸೆ ಉಳ್ಳವನಾಗಿ ಭಿಕ್ಷುಗಳಿಗೆ ಅಲ್ಪ ಆಸೆಯ ಬಗ್ಗೆ ಹೇಳುವವನು, ಮತ್ತು ತಾನೇ ಸಂತುಷ್ಟಿ ಉಳ್ಳವನಾಗಿ, ಭಿಕ್ಷುಗಳಿಗೆ ಸಂತುಷ್ಟಿಯ ಬಗ್ಗೆ ಹೇಳುವವನು, ಮತ್ತು ತಾನೇ ಏಕಾಂತವಾಸಿಯಾಗಿ, ಭಿಕ್ಷುಗಳಿಗೆ ಏಕಾಂತವಾಸದ ಬಗ್ಗೆ ಹೇಳುವವನು, ಮತ್ತು ತಾನೇ ಜನರಿಂದ ದೂರವಿದ್ದು ಭಿಕ್ಷುಗಳಿಗೆ ಜನರಿಂದ ದೂರವಿರುವುದರ ಬಗ್ಗೆ ಹೇಳುವವನು, ಮತ್ತು ತಾನೇ ಪುರುಷಾರ್ಥ ಉಳ್ಳವನಾಗಿ ಭಿಕ್ಷುಗಳಿಗೆ ಪುರುಷಾರ್ಥದ ಬಗ್ಗೆ ಹೇಳುವವನು, ಮತ್ತು ತಾನೇ ಶೀಲಸಂಪನ್ನನಾಗಿ ಭಿಕ್ಷುಗಳಿಗೆ ಶೀಲಸಂಪನ್ನತೆಯ ಬಗ್ಗೆ ಹೇಳುವವನು, ಮತ್ತು ತಾನೇ ಸಮಾಧಿ ಸಂಪನ್ನನಾಗಿ ಭಿಕ್ಷುಗಳಿಗೆ ಸಮಾಧಿ ಸಂಪನ್ನತೆಯ ಬಗ್ಗೆ ಹೇಳುವವನು, ಮತ್ತು ತಾನೇ ಪ್ರಜ್ಞಾ ಸಂಪನ್ನನಾಗಿ ಭಿಕ್ಷುಗಳಿಗೆ ಪ್ರಜ್ಞಾಸಂಪನ್ನತೆಯ ಬಗ್ಗೆ ಹೇಳುವವನು, ಮತ್ತು ತಾನೇ ವಿಮುಕ್ತಿ ಸಂಪನ್ನನಾಗಿ ಭಿಕ್ಷುಗಳಿಗೆ ವಿಮುಕ್ತಿ ಸಂಪನ್ನತೆಯ ಬಗ್ಗೆ ಹೇಳುವವನು, ಮತ್ತು ತಾನೇ ವಿಮುಕ್ತಿ ಜ್ಞಾನದರ್ಶನ ಸಂಪನ್ನನಾಗಿ ಭಿಕ್ಷುಗಳಿಗೆ ವಿಮುಕ್ತಿ ಜ್ಞಾನದರ್ಶನ ಸಂಪನ್ನತೆಯ ಬಗ್ಗೆ ಹೇಳುವವನು, ಮತ್ತು ಯಾರು ಸಹಸನ್ಯಾಸಿಗಳಿಗೆ ಬುದ್ಧಿವಾದ ಹೇಳುವವನು, ತಿಳುವಳಿಕೆ ಹೇಳುವವನು, ಬೋಧನೆ ಮಾಡುವವನು, ಪ್ರೇರೇಪಣೆ ಮಾಡುವವನು, ಉತ್ತೇಜನ ಮಾಡುವವನು, ಪ್ರೋತ್ಸಾಹ ಮಾಡುವವನು ಇದ್ದಾನೆಯೇ?286 ಎಂದು.
    </p>
    <p> ಭಂತೇ, ಮಂತಾನಿಪುತ್ರರಾದ ಆಯುಷ್ಮಂತ ಪುಣ್ಯ, ಸ್ವದೇಶದಲ್ಲಿ ಸ್ವದೇಶದ ಭಿಕ್ಷುಗಳಿಂದ, ಸಹಸನ್ಯಾಸಿಗಳಿಂದ, ಈ ರೀತಿಯಾಗಿ ಗೌರವಿಸಲ್ಪಡುತ್ತಾನೆ.287 ತಾನೇ ಅಲ್ಪ ಆಸೆ ಉಳ್ಳವನಾಗಿ ಭಿಕ್ಷುಗಳಿಗೆ ಅಲ್ಪ ಆಸೆಯ ಬಗ್ಗೆ ಹೇಳುವವನು, ಮತ್ತು ತಾನೇ ಸಂತುಷ್ಟಿ ಉಳ್ಳವನಾಗಿ... ಸಹಸನ್ಯಾಸಿಗಳಿಗೆ ಬುದ್ಧಿವಾದ ಹೇಳುವವನು, ತಿಳುವಳಿಕೆ ಹೇಳುವವನು, ಬೋಧನೆ ಮಾಡುವವನು, ಪ್ರೇರೇಪಣೆ ಮಾಡುವವನು, ಉತ್ತೇಜನ ಮಾಡುವವನು, ಪ್ರೋತ್ಸಾಹ ಮಾಡುವವನು ಎಂದು.
    </p>
    <p> 2. ಆ ಸಮಯದಲ್ಲಿ ಆಯುಷ್ಮಂತ ಸಾರಿಪುತ್ರರು, ಭಗವಾನರ ಹತ್ತಿರದಲ್ಲಿಯೇ ಕುಳಿತವರಾಗಿದ್ದರು. ಆಗ ಆಯುಷ್ಮಂತ ಸಾರಿಪುತ್ರರಿಗೆ ಹೀಗೆನಿಸಿತು- ಮಂತಾನಿಪುತ್ರ ಆಯುಷ್ಮಂತ ಪುಣ್ಯ, ಶ್ರೇಯಸ್ಕರನಾದವನು, ಮಂತಾನಿಪುತ್ರ ಆಯುಷ್ಮಂತ ಪುಣ್ಯ ಅತ್ಯಂತ ಶ್ರೇಯಸ್ಕರನಾದವನು, ಅವನನ್ನು ಪ್ರಜ್ಞಾವಂತ ಸಹಸನ್ಯಾಸಿಗಳು, ಶಾಸ್ತರ ಸಮ್ಮುಖದಲ್ಲಿ ವಿವರ ವಿವರವಾಗಿ ಅವನ ಗುಣ ವರ್ಣನೆ ಮಾತಾಡುತ್ತಾರೆ. ಅದನ್ನು ಶಾಸ್ತರು ಸಂತೋಷದಿಂದ ಒಪ್ಪಿದವರಾಗಿದ್ದಾರೆ. ಇನ್ನೊಮ್ಮೆ ಅಥವಾ ಯಾವಾಗಲಾದರೂ ನಾವು ಮಂತಾನಿಪುತ್ರ ಪುಣ್ಯನ ಜೊತೆ ಭೇಟಿಯಾಗುವಂತಾಗಲಿ, ಇನ್ನೊಮ್ಮೆ ಯಾವಾಗಲಾರದೂ ನಾವು ಅವನೊಡನೆ ಕುಶಲೋಪರಿ ಮಾತನಾಡುವಂತಾಗಲಿ ಎಂದು.
    </p>
    <h2>2. ಸಾರಿಪುತ್ರರು ಮಂತಾನಿಪುತ್ರರನ್ನು ಸಂಧಿಸಿದರು
    </h2>
    <p> 3. ಆಗ ಭಗವಾನರು, ತಾವು ಬಯಸಿದಷ್ಟು ಕಾಲ ರಾಜಗೃಹದಲ್ಲಿ ತಂಗಿದ್ದು, ಎತ್ತ ಶ್ರಾವಸ್ತಿ ಇದೆಯೋ ಅತ್ತಕಡೆ ಪ್ರಯಾಣ ಮಾಡಿದರು. ನಡೆಯುತ್ತಾ, ಕಾಲಕ್ರಮದಲ್ಲಿ ನಡೆದು ಶ್ರಾವಸ್ತಿಯನ್ನು ತಲುಪಿದರು. ಹಾಗೆ ಬಂದ ಭಗವಾನರು, ಶ್ರಾವಸ್ಥಿಯ ಹತ್ತಿರದ ಅನಾಥಪಿಂಡಿಕನ ಜೇತವನ ಆರಾಮದಲ್ಲಿ ತಂಗಿದ್ದರು. ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿಗೆ ಹೀಗೆ ತಿಳಿದು ಬಂತು- ಭಗವಾನರು ಶ್ರಾವಸ್ತಿಗೆ ಬಂದು ತಲುಪಿದ್ದಾರಂತೆ. ಶ್ರಾವಸ್ಥಿಯಲ್ಲಿ ಅನಾಥಪಿಂಡಿಕನ ಜೇತವನ ಆರಾಮದಲ್ಲಿ ತಂಗಿರುವರಂತೆ ಎಂದು.
    </p>
    <p> 4. ಆಗ ಮತ್ತೆ ಮಂತಾನಿಪುತ್ರ ಆಯುಷ್ಮಂತ ಪುಣ್ಯ ತನ್ನ ವಾಸ ಸ್ಥಾನವನ್ನು ಸರಿಪಡಿಸಿ, ಪಿಂಡಿಪಾತ್ರ, ಚೀವರ ಮುಂತಾದವುಗಳನ್ನು ತೆಗೆದುಕೊಂಡು, ನಡೆಯುತ್ತಾ ಶ್ರಾವಸ್ತಿಯ ಕಡೆ ಪ್ರಯಾಣ ಮಾಡಿದನು ನಡೆಯುತ್ತಾ ಕಾಲಕ್ರಮದಲ್ಲಿ ನಡೆದು ಶ್ರಾವಸ್ತಿಯ ಅನಾಥಪಿಂಡಿಕನ ಜೇತವನ ಆರಾಮಕ್ಕೆ ಭಗವಾನರಿದ್ದೆಡೆಗೆ ಬಂದನು. ಸಮೀಪ ಬಂದು ಭಗವಾನರಿಗೆ ವಂದಿಸಿ, ಒಂದೆಡೆ ಕುಳಿತನು. ಒಂದೆಡೆ ಕುಳಿತ ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿಗೆ ಭಗವಾನರು ಧರ್ಮದ ಬಗ್ಗೆ ಮಾತನಾಡಿ, ಬೋಧನೆಮಾಡಿ, ಪ್ರೇರೇಪಣೆ ಕೊಟ್ಟು ಉತ್ತೇಜನ ಕೊಟ್ಟು, ಪ್ರೋತ್ಸಾಹಿಸಿದರು. ಆಗ ಮಂತಾನಿಪುತ್ರ ಆಯುಷ್ಮಂತ ಪುಣ್ಯ ಭಗವಾನರಿಂದ ಧರ್ಮದ ಬಗ್ಗೆ ಮಾತನಾಡಿಸಿ, ಬೋಧನೆ ಪಡೆದು, ಪ್ರೇರೇಪಣೆ ಪಡೆದು, ಉತ್ತೇಜನ ಪಡೆದು, ಪ್ರೋತ್ಸಾಹ ಪಡೆದು ಭಗವಾನರ ನುಡಿಯಿಂದ ಆನಂದಗೊಂಡು ಪೂರ್ಣವಾಗಿ ಒಪ್ಪಿಕೊಂಡು ಆಸನದಿಂದ ಎದ್ದು ಭಗವಾನರಿಗೆ ವಂದಿಸಿ ಪ್ರದಕ್ಷಿಣೆ ಮಾಡಿ, ಹಗಲಿನ ವಾಸಕ್ಕಾಗಿ ಅಂಧವನಕ್ಕೆ ತೆರಳಿದನು.
    </p>
    <p> 5. ಆಗ ಬೇರೊಬ್ಬ ಭಿಕ್ಷು, ಆಯುಷ್ಮಂತ ಸಾರಿಪುತ್ರರ ಬಳಿಗೆ ಬಂದನು. ಬಳಿಗೆ ಬಂದು, ಆಯುಷ್ಮಂತ ಸಾರಿಪುತ್ರರಿಗೆ ಹೀಗೆ ಹೇಳಿದನು- ಆಯುಷ್ಮಂತ ಸಾರಿಪುತ್ರರೇ, ನೀವು ಯಾವಾಗಲೂ ಯಾರ ಗುಣವರ್ಣನ ಮಾಡುತ್ತಿದ್ದೀರೋ, ಆ ಮಂತಾನಿಪುತ್ರ ಪುಣ್ಯನೆಂಬ ಹೆಸರಿನ ಭಿಕ್ಷು ಬಂದಿದ್ದಾನೆ. ಅವನು ಭಗವಾನರೊಡನೆ ಧರ್ಮದ ಬಗ್ಗೆ ಮಾತನಾಡಿ, ಬೋಧನೆ ಪಡೆದು, ಪ್ರೇರೇಪಣೆ ಪಡೆದು, ಉತ್ತೇಜನ ಪಡೆದು, ಪ್ರೋತ್ಸಾಹ ಪಡೆದು ಭಗವಾನರ ನುಡಿಯಿಂದ ಆನಂದಗೊಂಡು ಪೂರ್ಣವಾಗಿ ಒಪ್ಪಿಕೊಂಡು, ಆಸನದಿಂದ ಎದ್ದು, ಭಗವಾನರಿಗೆ ವಂದಿಸಿ, ಪ್ರದಕ್ಷಿಣೆ ಮಾಡಿ, ಹಗಲಿನ ವಾಸಕ್ಕಾಗಿ, ಅಂಧವನಕ್ಕೆ ತೆರಳಿದನು ಎಂದು.
    </p>
    <p> ಆಗ ಆಯುಷ್ಮಂತ ಸಾರಿಪುತ್ರರು, ತತ್ಕ್ಷಣದಲ್ಲಿ ಆಸನವೊಂದನ್ನು ತೆಗೆದುಕೊಂಡು, ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿಗಾಗಿ ಸುತ್ತಲೂ ನೋಡುತ್ತಾ ಹಿಂದೆಯೇ ಹುಡುಕಿಕೊಂಡು ಹೋದರು. ಆಗ ಮಂತಾನಿಪುತ್ರ ಆಯುಷ್ಮಂತ ಪುಣ್ಯ ಅಂಧವನವನ್ನು ಪ್ರವೇಶಿಸಿ, ಬೇರೊಂದೆಡೆಯಲ್ಲಿ, ಒಂದು ಮರದ ಅಡಿಯಲ್ಲಿ ಹಗಲಿನ ವಾಸಕ್ಕಾಗಿ ಕುಳಿತನು. ಆಗ ಆಯುಷ್ಮಂತ ಸಾರಿಪುತ್ರರೂ ಕೂಡ ಅಂಧವನವನ್ನು ಪ್ರವೇಶಿಸಿ ಬೇರೊಂದೆಡೆಯಲ್ಲಿ ಒಂದು ಮರದ ಅಡಿಯಲ್ಲಿ ಹಗಲಿನ ವಾಸಕ್ಕಾಗಿ ಕುಳಿತರು.
    </p>
    <h2>3. ಬ್ರಹ್ಮಚಾರಿ ಜೀವನ (ಸನ್ಯಾಸ ಜೀವನ) ಏತಕ್ಕಾಗಿ
    </h2>
    <p> ಆಗ ಆಯುಷ್ಮಂತ ಸಾರಿಪುತ್ರರು, ಸಾಯಂಕಾಲದ ಸಮಯದಲ್ಲಿ ಧ್ಯಾನದಿಂದೆದ್ದು, ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿದ್ದಲ್ಲಿಗೆ ಬಂದರು. ಸಮೀಪ ಬಂದು, ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿಗೆ ಶುಭಾಶಯ ನೀಡಿದರು. ಶುಭಾಶಯ ಸಲ್ಲಿಸಿ ಕುಶಲ ವಿಚಾರಿಸಿದ ನಂತರ ಒಂದೆಡೆ ಕುಳಿತರು. ಒಂದೆಡೆ ಕುಳಿತ ನಂತರ ಆಯುಷ್ಮಂತ ಸಾರಿಪುತ್ರರು, ಮಂತಾನಿಪುತ್ರ ಆಯುಷ್ಮಂತ ಪುಣ್ಯನಿಗೆ ಹೀಗೆ ಹೇಳಿದರು-
    </p>
    <p> 6. ಆಯುಷ್ಮಂತ, ಭಗವಾನರೆಡೆಯಲ್ಲಿ ಸನ್ಯಾಸ (ಬ್ರಹ್ಮಚರ್ಯ) ಜೀವನ ಜೀವಿಸುತ್ತೀರೇನು?288
    </p>
    <p> ಹೌದು, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಶೀಲವಿಶುದ್ಧಿಯ ಗುರಿಗಾಗಿಯೇ (ಶೀಲವಿಶುದ್ಧಿ = ನಾಲ್ಕು ವಿಧ ಸಮತಾ ಧ್ಯಾನ ಸಮಾಧಿಗಳ ಪರಿಪೂರ್ಣ ಸಾಧನೆ) ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತೀರೇನು?
    </p>
    <p> ಅದಕ್ಕಲ್ಲ, ಆಯುಷ್ಮಂತರೇ.
    </p>
    <p> </p>
    <p></p>
    <p>ಆಯುಷ್ಮಂತ, ದೃಷ್ಟಿವಿಶುದ್ಧಿ (ಸಮ್ಯಕ್ ದೃಷ್ಟಿ)ಯ ಗುರಿಗಾಗಿಯೇ (ದೃಷ್ಟಿವಿಶುದ್ಧಿ = ಪ್ರಜ್ಞಾಪೂರ್ವಕ ಸಮ್ಯಕ್ ದೃಷ್ಟಿ ಅರಿವಿನ ಪರಿಪೂರ್ಣ ಸಾಧನೆ) ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತೀರೇನು?</p>
    <p> ಅದಕ್ಕಲ್ಲ ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಸಂಶಯ ದಾಟುವ ವಿಶುದ್ಧಿಯ289 ಗುರಿಗಾಗಿಯೇ* ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತೀರೇನು?
    </p>
    <p> ಅದಕ್ಕಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಮಾರ್ಗ ಮತ್ತು ಮಾರ್ಗದರ್ಶನದ ವಿಶುದ್ಧಿಯ ಗುರಿಗಾಗಿಯೇ** ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತೀರೇನು?
    </p>
    <p> ಅದಕ್ಕಲ್ಕ, ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಪ್ರತಿಪದಾಜ್ಞಾನದರ್ಶನದ ವಿಶುದ್ಧಿಯ ಗುರಿಗಾಗಿಯೇ*** ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತೀರೇನು?
    </p>
    <p> ಅದಕ್ಕಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಜ್ಞಾನದರ್ಶನವಿಶುದ್ಧಿಯ ಗುರಿಗಾಗಿಯೇ**** ಭಗವಾನರೆಡೆಯಲ್ಲಿ ಭಿಕ್ಷುಜೀವನ ಜೀವಿಸುತ್ತೀರೇನು?
    </p>
    <p> ಅದಕ್ಕಲ್ಲ, ಅಯುಷ್ಮಂತರೇ.
    </p>
    <p> ಆಯುಷ್ಮಂತ ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತಿರುವುದು, ಶೀಲಶುದ್ಧಿಗಾಗಿಯೇ ಎಂದು ಕೇಳಿದರೆ ಅದಕ್ಕಲ್ಲ, ಆಯುಷ್ಮಂತರೇ ಎಂದು ಹೇಳುವೆ. ಹಾಗಾದರೆ ಆಯುಷ್ಮಂತ, ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತಿರುವುದು ಚಿತ್ತವಿಶುದ್ಧಿಗಾಗಿಯೇ ಎಂದು ಕೇಳಿದರೆ ಅದಕ್ಕಲ್ಲ ಆಯುಷ್ಮಂತರೇ ಎಂದು ಹೇಳುವೆ. ಆಯುಷ್ಮಂತ, ದೃಷ್ಟಿವಿಶುದ್ಧಿಗಾಗಿಯೇ... ಸಂಶಯದಾಟುವ ವಿಶುದ್ಧಿಗಾಗಿಯೇ... ಮಾರ್ಗ ಮತ್ತು ಮಾರ್ಗ ಜ್ಞಾನದರ್ಶನ ವಿಶುದ್ಧಿಗಾಗಿಯೇ... ಪ್ರತಿಪಾದಾ ಜ್ಞಾನದರ್ಶನ ವಿಶುದ್ಧಿಗಾಗಿಯೇ... ಆಯುಷ್ಮಂತ ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತಿರುವುದು ಜ್ಞಾನದರ್ಶನ ವಿಶುದ್ಧಿಗಾಗಿಯೇ ಎಂದು ಕೇಳಿದರೆ ಅದಕ್ಕಲ್ಲ, ಆಯುಷ್ಮಂತರೇ ಎಂದು ಹೇಳುವೆ. ಆಯುಷ್ಮಂತ ಭಗವಾನರೆಡೆಯಲ್ಲಿ ಭಿಕ್ಷು ಜೀವನ ಜೀವಿಸುತ್ತಿರುವುದರ ಗುರಿ ಏನು? ಎಂದು.
    </p>
    <p> ಆಯುಷ್ಮಂತರೇ, ಹಿಡಿದಿಡದ ಪರಿನಿಬ್ಬಾಣದ ಗುರಿಗಾಗಿಯೇ ಭಗವಾನರೆಡೆಯಲ್ಲಿ ಭಿಕ್ಷು ಜೀವನ (ಬ್ರಹ್ಮಚರ್ಯ) ನಡೆಸುತ್ತೇನೆ ಎಂದು.
    </p>
    <h2>4. ಯಾವುದದು (ಲೋಕ) ಹಿಡಿದಿಡದ ಪರಿನಿಬ್ಬಾನ
    </h2>
    <p> ಆಯುಷ್ಮಂತ, ಶೀಲವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಚಿತ್ತವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ದೃಷ್ಟಿವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಸಂಶಯದಾಟುವ ವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಮಾರ್ಗ ಮಾರ್ಗದರ್ಶನ ವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಪ್ರತಿಪದಾಜ್ಞಾನದರ್ಶನ ವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಜ್ಞಾನದರ್ಶನ ವಿಶುದ್ಧಿಯೇ ಹಿಡಿದಡದ ಪರಿನಿಬ್ಬಾನವೇ ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಹಾಗಾದರೆ ಆಯುಷ್ಮಂತ, ಬೇರೆ ಯಾವುದೋ, ಈ ಧರ್ಮಗಳಿಗೆ ಹೊರತಾದದ್ದು, ಹಿಡಿದಿಡದ ಪರಿನಿಬ್ಬಾನವೇ?
    </p>
    <p> ಅದಲ್ಲ, ಆಯುಷ್ಮಂತರೇ.
    </p>
    <p> ಆಯುಷ್ಮಂತ, ಶೀಲವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನವೇ ಎಂದು ಕೇಳಿದರೆ ಅದಲ್ಲ ಆಯುಷ್ಮಂತರೇ ಎಂದು ಹೇಳುವೆ. ಹಾಗಾದರೆ ಆಯುಷ್ಮಂತ, ಚಿತ್ತವಿಶುದ್ಧಿಯೇ... ದೃಷ್ಟಿವಿಶುದ್ಧಿಯೇ, ಹಿಡಿದಿಡದ ಪರಿನಿಬ್ಬಾನವೇ... ಸಂಶಯ ದಾಟುವ ವಿಶುದ್ಧಿಯೇ... ಮಾರ್ಗ ಮಾರ್ಗಜ್ಞಾನದರ್ಶನ ವಿಶುದ್ಧಿಯೇ... ಪ್ರತಿಪದಾ ಜ್ಞಾನದರ್ಶನ ವಿಶುದ್ಧಿಯೇ... ಜ್ಞಾನದರ್ಶನ ವಿಶುದ್ಧಿಯೇ, ಹಿಡಿದಿಡದ ಪರಿನಿಬ್ಬಾನವೇ ಎಂದು ಕೇಳಿದರೆ ಅದಲ್ಲ ಆಯುಷ್ಮಂತರೇ ಎಂದು ಹೇಳುವೆ. ಹಾಗಾದರೆ ಆಯುಷ್ಮಂತ, ಬೇರೆ ಯಾವುದೋ, ಈ ಧರ್ಮಗಳಿಗೆ ಹೊರತಾದದ್ದು, ಹಿಡಿದಿಡದ ಪರಿನಿಬ್ಬಾನವೇ ಎಂದು ಕೇಳಿದರೆ ಅದಲ್ಲ ಆಯುಷ್ಮಂತರೇ ಎಂದು ಹೇಳುವೆ. ಹಾಗಾದರೆ ಆಯುಷ್ಮಂತ, ಈಗ ಆಡಿದ ಈ ಮಾತುಗಳ ಅರ್ಥವನ್ನು ತಿಳಿಯಬೇಕು ಎಂದು.
    </p>
    <p> 7. ಆಯುಷ್ಮಂತ, ಶೀಲವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ ಎಂದು ಭಗವಾನರು ತಿಳಿಸಿದ್ದರೆ, ಹಾಗಲ್ಲದೆ ಹಿಡಿದಿದ್ದೂ ಹಿಡಿದಿಡದ ಪರಿನಿಬ್ಬಾನ ಯಾವುದೆಂದೂ ತಿಳಿಸುತ್ತಿದ್ದರು. ಆಯುಷ್ಮಂತ, ಚಿತ್ತವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ ಎಂದು ಭಗವಾನರು ತಿಳಿಸಿದ್ದರೆ, ಹಾಗಲ್ಲದೆ ಹಿಡಿದಿದ್ದೂ ಹಿಡಿದಿಡದ ಪರಿನಿಬ್ಬಾನ ಯಾವುದೆಂದೂ ತಿಳಿಸುತ್ತಿದ್ದರು. ಆಯುಷ್ಮಂತ, ದೃಷ್ಟಿವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ ಎಂದು ಭಗವಾನರು ತಿಳಿಸಿದ್ದರೆ... ಸಂಶಯದಾಟುವ ವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ... ಮಾರ್ಗ ಮಾರ್ಗಜ್ಞಾನದರ್ಶನ ವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ... ಪ್ರತಿಪದಾಜ್ಞಾನದರ್ಶನವಿಶುದ್ಧಿಯೇ... ಜ್ಞಾನದರ್ಶನವಿಶುದ್ಧಿಯೇ ಹಿಡಿದಿಡದ ಪರಿನಿಬ್ಬಾನ... ಈ ಧರ್ಮಗಳಿಗೆ ಹೊರತಾದದ್ದು, ಹಿಡಿದಿಡದ ಪರಿನಿಬ್ಬಾನವಾಗಿದ್ದರೆ, ಸಾಧಾರಣ ಜನರೂ ಪರಿನಿಬ್ಬಾನ ಪಡೆಯುತ್ತಿದ್ದರು.290 ಯಾಕೆಂದರೆ, ಆಯುಷ್ಮಂತ, ಸಾಧಾರಣ ಜನರು ಈ ಧರ್ಮಗಳಿಗೆ ಹೊರತಾಗಿದ್ದಾರೆ. ಆದ್ದರಿಂದ, ಆಯುಷ್ಮಂತ, ಉಪಮೆಯೊಂದನ್ನು ಕೊಡುತ್ತನೆ. ಪ್ರಜ್ಞಾವಂತರು, ಉಪಮೆಗಳ ಮೂಲಕ ಹೇಳಿದರೆ, ಆ ಮಾತುಗಳ ಅರ್ಥವನ್ನು ಚೆನ್ನಾಗಿ ಅರಿಯುತ್ತಾರೆ.
    </p>
    <h2>5. ಸರದಿಯ ರಥದ ಉಪಮೆ
    </h2>
    <p> 8. ಉದಾಹರಣೆಗೆ ಆಯುಷ್ಮಂತ, ಕೋಸಲದ ರಾಜ ಪಸೇನದಿಯು ಶ್ರಾವಸ್ಥಿಯಲ್ಲಿ ವಾಸಿಸುತ್ತಿದ್ದಾನೆ. ಆಗ ಸಾಕೇತದಲ್ಲಿ ಅತಿ ಮುಖ್ಯವಾದ ನಿರ್ಧರಿಸಲೇಬೇಕಾದ ಕಾರ್ಯವಿದೆ. ಶ್ರಾವಸ್ತಿ ಮತ್ತು ಸಾಕೇತದ ನಡುವಿನ ಅಂತರದಲ್ಲಿ ಏಳು ಸರದಿಯಲ್ಲಿ ಓಡುವ ರಥಗಳನ್ನು ವ್ಯವಸ್ಥೆ ಮಾಡಲಾಗಿದೆ. ಆಯುಷ್ಮಂತ, ಆಗ ಕೋಸಲದ ರಾಜ ಪಸೇನದಿ, ಶ್ರಾವಸ್ತಿಯ ಅಂತಃಪುರದ ಬಾಗಿಲಿನಲ್ಲಿ, ಹೊರಟುನಿಂತಿರುವ ಸರದಿಯ ಮೊದಲ ರಥವನ್ನು ಏರುವನು. ಸರದಿಯ ಮೊದಲ ರಥದ ಮೂಲಕ ಸರದಿಯ ಎರಡನೇ ರಥದ ಮೂಲಕ, ಸರದಿಯ ಮೂರನೇ ರಥದ ಬಳಿ ಸಾರುವನು. ಸರದಿಯ ಎರಡನೇ ರಥ ಬಿಟ್ಟು ಸರದಿಯ ಮೂರನೇ ರಥ ಏರುವನು. ಸರದಿಯ ಮೂರನೇ ರಥದ ಮೂಲಕ ಸರದಿಯ ನಾಲ್ಕನೇ ರಥದ ಮೂಲಕ ಸರದಿಯ ಐದನೇ ರಥದ ಬಳಿ ಸಾರುವನು. ಸರದಿಯ ನಾಲ್ಕನೇ ರಥ ಬಿಟ್ಟು ಸರದಿಯ ಐದನೇ ರಥ ಏರುವನು, ಸರದಿ ಐದನೇ ರಥದ ಮುಲಕ ಸರದಿಯ ಆರನೇ ರಥದ ಬಳಿ ಸಾರುವನು. ಸರದಿಯ ಐದನೇ ರಥ ಬಿಟ್ಟು ಸರದಿಯ ಆರನೇ ರಥ ಏರುವನು. ಸರದಿಯ ಆರನೇ ರಥದ ಮೂಲಕ ಸರದಿಯ ಏಳನೇ ರಥದ ಬಳಿ ಸಾರುವನು. ಸರದಿಯ ಆರನೇ ರಥ ಬಿಟ್ಟು ಸರದಿಯ ಏಳನೇ ರಥ ಏರುವನು. ಸರದಿಯ ಏಳನೇ ರಥ ಏರಿ, ಸಾಕೇತದ ಅಂತಃಪುರ ದ್ವಾರದವರೆಗೆ ಬರುವನು. ಆಗ ಅವನನ್ನು ಅಂತಃಪುರದ ಬಾಗಿಲಲ್ಲಿರುವ ಸಮಾನ ಗೆಳೆಯರು, ನೆಂಟರು ಹೀಗೆ ಕೇಳಿಯಾರು- ಈ ಮಹಾರಾಜ! ರಥ ಎಳೆಯುವ ಕದುರೆಗಳಿಂದ ಸಾವತ್ಥಿಯಿಂದ ಸಾಕೇತದ ಅಂತಃಪುರದ ದ್ವಾರದವರೆಗೆ ಬಂದಿರೇನು? ಎಂದು. ಆಯುಷ್ಮಂತ, ಕೋಸಲದ ರಾಜ ಪಸೇನದಿ, ಆ ಉತ್ತರ ಸರಿಯಾದ ಉತ್ತರವಾಗಿರಬೇಕಾದರೆ, ಯಾವ ರೀತಿಯಲ್ಲಿ ಸರಿಯಾಗಿ ಉತ್ತರಿಸಬೇಕು?
    </p>
    <p> ಆಯುಷ್ಮಂತರೇ, ಕೋಸಲದ ರಾಜ ಪಸೇನದಿಯ ಆ ಉತ್ತರ ಸರಿಯಾದ ಉತ್ತರವಾಗಿರಬೇಕಾದರೆ, ಈ ರೀತಿಯಾಗಿ ವಿವರವಾಗಿ ಉತ್ತರಿಸಬೇಕು- ಈ ರೀತಿ ಶ್ರಾವಸ್ಥಿಯಲ್ಲಿ ವಾಸಿಸುತ್ತಿರುವಂತೆ, ಸಾಕೇತದಲ್ಲಿ ಅತಿಮುಖ್ಯವಾದ ನಿರ್ಧರಿಸಲೇಬೇಕಾದ ಕಾರ್ಯವಿತ್ತು. ಶ್ರಾವಸ್ಥಿ ಮತ್ತು ಸಾಕೇತದ ನಡುವಿನ ಅಂತರದಲ್ಲಿ ಏಳು ಸರದಿಯ ರಥಗಳನ್ನು ವ್ಯವಸ್ಥೆ ಮಾಡಿದೆನು. ಆಗ ಶ್ರಾವಸ್ತಿಯ ಅಂತಃಪುರ ದ್ವಾರದಲ್ಲಿ, ಹೊರಟು ನಿಂತಿರುವ ಸರದಿಯ ಮೊದಲ ರಥವನ್ನು ಏರಿದೆನು. ಸರಿದಿಯ ಮೊದಲ ರಥದ ಮೂಲಕ ಸರದಿಯ ಎರಡನೇ ರಥದ ಬಳಿ ಸಾರಿದೆನು... ಆಯುಷ್ಮಂತರೇ, ಕೋಸಲದ ರಾಜ, ಪಸೇನದಿ, ನೀಡುವ ಉತ್ತರ ಸರಿಯಾದ ಉತ್ತರವಾಗಿರಬೇಕಾದರೆ, ಈ ರೀತಿಯಾಗಿ ವಿವರವಾಗಿ ಉತ್ತರಿಸಬೇಕು.
    </p>
    <p> ಇದೇ ರೀತಿಯಲ್ಲಿಯೇ ಆಯುಷ್ಮಂತರೇ, ಶೀಲವಿಶುದ್ಧಿಯ ಚಿತ್ತವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ಚಿತ್ತವಿಶುದ್ಧಿಯು ದೃಷ್ಟಿವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ದೃಷ್ಟಿವಿಶುದ್ಧಿಯು ಸಂಶಯದಾಟುವ ವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ಸಂಶಯದಾಟುವ ವಿಶುದ್ಧಿಯು, ಮಾರ್ಗ ಮಾರ್ಗ ಜ್ಞಾನದರ್ಶನ ವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ಮಾರ್ಗ ಮಾರ್ಗ ಜ್ಞಾನದರ್ಶನ ವಿಶುದ್ಧಿಯು ಪ್ರತಿಪದಾಜ್ಞಾನದರ್ಶನ ವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ಪ್ರತಿಪದಾಜ್ಞಾನದರ್ಶನ ವಿಶುದ್ಧಿಯು, ಜ್ಞಾನದರ್ಶನ ವಿಶುದ್ಧಿಯವರೆಗೆ ಮಾತ್ರ ಗುರಿ ಹೊಂದಿದೆ. ಜ್ಞಾನದರ್ಶನ ವಿಶುದ್ಧಿಯು ಹಿಡಿದಿಡದ ಪರಿನಿಬ್ಬಾನದ ಗುರಿ ಹೊಂದಿದೆ. ಆಯುಷ್ಮಂತರೇ, ಹಿಡಿದಿಡದ ಪರಿನಿಬ್ಬಾನ ಗುರಿಗಾಗಿ ಭಗವಾನರೆಡೆಯಲ್ಲಿ ಸಹಸನ್ಯಾಸಿಗಳು ಭಿಕ್ಷು ಜೀವನ (ಬ್ರಹ್ಮಚರ್ಯ) ಜೀವಿಸುತ್ತಾರೆ ಎಂದು.
    </p>
    <h2>6. ಇಬ್ಬರ ಪರಸ್ಪರ ಅನುಮೋದನೆ
    </h2>
    <p> 9. ಹೀಗೆ ಹೇಳಿದ ಮೇಲೆ, ಆಯುಷ್ಮಂತ ಸಾರಿಪುತ್ರರು ಮಂತಾನಿಪುತ್ರ ಆಯುಷ್ಮಂತ ಪುಣ್ಯರನ್ನು ಈ ರೀತಿ ಕೇಳಿದರು- ಆಯುಷ್ಮಂತರ ಹೆಸರೇನು ಮತ್ತು ಸಹಸನ್ಯಾಸಿಗಳು ಆಯುಷ್ಮಂತರನ್ನು ಯಾವ ಹೆಸರಿನಿಂದ ತಿಳಿದಿದ್ದಾರೆ?291 ಎಂದು.
    </p>
    <p> ಆಯುಷ್ಮಂತರೇ, ಪುಣ್ಯ ಎಂಬುದು ನನ್ನ ಹೆಸರು, ನನ್ನನ್ನು ಮಂತಾನಿಪುತ್ರ ಎಂಬುದಾಗಿ ಸಹ ಸನ್ಯಾಸಿಗಳು ತಿಳಿದಿದ್ದಾರೆ ಎಂದು.
    </p>
    <p> ಆಶ್ಚರ್ಯ ಆಯುಷ್ಮಂತ, ಅದ್ಭುತ ಆಯುಷ್ಮಂತ! ಯಾವ ರೀತಿಯಲ್ಲಿ ತಿಳಿದವರು, ಶ್ರಾವಕರು ಯಥಾರ್ಥ ಅರಿತವರು, ಶಾಸ್ತರ ಉಪದೇಶವನ್ನು ತಿಳಿಸುವರೋ, ಅದೇರೀತಿಯಲ್ಲಿ ಮಂತಾನಿಪುತ್ರ ಆಯುಷ್ಮಂತ ಪುಣ್ಯರಿಂದ ಗಂಭೀರ ಗಂಭೀರವಾದ ಪ್ರಶ್ನೆಗಳಿಗೆ (ಉತ್ತರ) ವಿವರ ವಿವರವಾಗಿ ತಿಳಿಸಲ್ಪಟ್ಟಿದೆ. ಸಹಸನ್ಯಾಸಿಗಳಿಗೆ ಶ್ರೇಯಸ್ಕರವಾದದ್ದು ಯಾವುದೆಂದರೆ, ಮಂತಾನಿಪುತ್ರ ಆಯುಷ್ಮಂತ ಪುಣ್ಯರ ದರ್ಶನ ಹಾಗೂ ಅವರನ್ನು ಗೌರವಿಸಿ ಸೇವೆಸಲ್ಲಿಸುವ ಅವಕಾಶ. ಮಂತಾನಿಪುತ್ರ ಆಯುಷ್ಮಂತ ಪುಣ್ಯರು ವಿಶೇಷವಾಗಿ ಬಟ್ಟೆಯ ಆಸನ ಹಾಕಿ ತಲೆಯ ಮೇಲೆ ಹೊತ್ತು ಕರೆದುಕೊಂಡು ಹೋಗಬೇಕಾದವರು, ಅವರ ದರ್ಶನ ಸಿಗುತ್ತದೆ. ಅವರನ್ನು ಗೌರವಿಸಿ ಸೇವೆ ಸಲ್ಲಿಸುವ ಅವಕಾಶ ಸಿಕ್ಕಿದೆ. ನಮಗೂ ಕೂಡ ಶ್ರೇಯಸ್ಕರವಾದದ್ದು, ನಮಗೂ ಅತ್ಯಂತ ಒಳ್ಳೆಯದು. ನಮಗೂ ಕೂಡ ಮಂತಾನಿಪುತ್ರ ಆಯುಷ್ಮಂತ ಪುಣ್ಯರ ದರ್ಶನ ಹಾಗೂ ಗೌರವಿಸುವ ಅವಕಾಶ ಸಿಕ್ಕಿದೆ ಎಂದು.
    </p>
    <p> ಹೀಗೆ ಹೇಳಿದ ಮೇಲೆ ಮಂತಾನಿಪುತ್ರ ಆಯುಷ್ಮಂತ ಪುಣ್ಯ ಆಯುಷ್ಮಂತ ಸಾರಿಪುತ್ರರಿಗೆ ಈ ರೀತಿ ಹೇಳಿದರು- ಆಯುಷ್ಮಂತರ ಹೆಸರೇನು ಮತ್ತು ಸಹಸನ್ಯಾಸಿಗಳು ಆಯುಷ್ಮಂತರನ್ನು ಯಾವ ಹೆಸರಿನಿಂದ ತಿಳಿದಿದ್ದಾರೆ ಎಂದು.
    </p>
    <p> ಆಯುಷ್ಮಂತ ಉಪತಿಸ್ಸ ಎಂಬುದು ನನ್ನ ಹೆಸರು, ನನ್ನನ್ನು ಸಾರಿಪುತ್ರ ಎಂದು ಸಹಸನ್ಯಾಸಿಗಳು ತಿಳಿದಿದ್ದಾರೆ ಎಂದು.
    </p>
    <p> ಓಹ್ಸತ್ತುಕಪ್ಪ!292 ಹೌದೇ, ನಾನು ಮಾತನಾಡುತ್ತಿದ್ದಾಗ ನನಗೆ ತಿಳಿದಿರಲಿಲ್ಲ. ಇವರು ಆಯುಷ್ಮಂತ ಸಾರಿಪುತ್ರರೆಂದು. ಶಾಸ್ತರಿಗೆ ಸಮಾನವಾಗಿರುವಂಥಾ ಶ್ರಾವಕರು ಇವರೆಂದು. ನಿಜಕ್ಕೂ ನನಗೆ ಇವರು ಆಯುಷ್ಮಂತ ಸಾರಿಪುತ್ರರೆಂದು ಗೊತ್ತಿದ್ದರೆ, ನಾನು ಇಷ್ಟೊಂದು ಮಾತನಾಡುತ್ತಿರಲಿಲ್ಲ. ಆಶ್ಚರ್ಯ, ಆಯುಷ್ಮಂತರೇ, ಅದ್ಭುತ ಆಯುಷ್ಮಂತರೇ!
    </p>
    <p> ಯಾವ ರೀತಿಯಲ್ಲಿ ತಿಳಿದವರು, ಶ್ರಾವಕರು ಯಥಾರ್ಥ ಅರಿತವರು, ಶಾಸ್ತರ ಉಪದೇಶವನ್ನು ತಿಳಿಸುತ್ತಾರೋ, ಅದೇರೀತಿಯಲ್ಲಿ ಆಯುಷ್ಮಂತ ಸಾರಿಪುತ್ರರಿಂದ ಗಂಭೀರ ಗಂಭೀರವಾದ ಪ್ರಶ್ನೆಗಳು ವಿವರ ವಿವರವಾಗಿ ಕೇಳಲ್ಪಟ್ಟಿವೆ. ಸಹಸನ್ಯಾಸಿಗಳಿಗೆ ಶ್ರೇಯಸ್ಕರವಾದುದು, ಅತ್ಯಂತ ಶ್ರೇಯಸ್ಕರವಾದದ್ದು, ಸಹಸನ್ಯಾಸಿಗಳಿಗೆ. ಅದೇನೆಂದರೆ, ಆಯುಷ್ಮಂತ ಸಾರಿಪುತ್ರರ ದರ್ಶನ ಹಾಗೂ ಅವರನ್ನು ಗೌರವಿಸಿ ಸೇವೆಸಲ್ಲಿಸುವ ಅವಕಾಶ. ಆಯುಷ್ಮಂತ ಸಾರಿಪುತ್ರರನ್ನು ವಿಶೇಷವಾದ ಬಟ್ಟೆಯ ಆಸನ ಹಾಕಿ ತಲೆಯ ಮೇಲೆ ಹೊತ್ತು ಕರೆದುಕೊಂಡು ಹೋಗಬೇಕು, ಅವರ ದರ್ಶನ ಸಿಗುತ್ತದೆ. ಅವನರನ್ನು ಗೌರವಿಸಿ ಸೇವೆಸಲ್ಲಿಸುವ ಅವಕಾಶ ಸಿಗುತ್ತದೆ. ನಮಗೂ ಕೂಡ ಶ್ರೇಯಸ್ಕರವಾದದ್ದು, ನಮಗೂ ಅತ್ಯಂತ ಒಳ್ಳೆಯದು. ನಮಗೂ ಕೂಡ ಆಯುಷ್ಮಂತ ಸಾರಿಪುತ್ರರ ದರ್ಶನ ಹಾಗೂ ಗೌರವಿಸುವ ಅವಕಾಶ ಸಿಕ್ಕಿದೆ ಎಂದು.
    </p>
    <p> ಈ ರೀತಿಯಾಗಿ, ನಿಜಕ್ಕೂ ಇಬ್ಬರೂ ಮಹಾನಾಗರು (ಅರಹಂತರು) ಪರಸ್ಪರ ಶುಭಾಶಯವನ್ನು ಅನುಮೋದನ ಮಾಡಿಕೊಂಡರು ಎಂದು.
    </p>
    <h2>ಇಲ್ಲಿಗೆ ರಥಗಳ ಸರಣಿ ಸುತ್ತ ಮುಗಿಯಿತು
    </h2>
    <footer>
      <p>First published in <cite class='book' translate='no'>Kannada Tipitaka Granthamale - Majjhima Nikāya</cite> (Bhagavan Buddha Theravada Buddhist University, <span class='publication-date'>2012</span>)</p>
      <p>Translated from the Pali by <span class='author'>Dr. J. Srinivas Murthy</span>.</p>
      <p>ಅನುವಾದಕ: ಡಾ|| ಜೆ. ಶ್ರೀನಿವಾಸಮೂರ್ತಿ</p>
      <p>ಪ್ರಧಾನ ಸಂಪಾದಕರು: ಪೂಜ್ಯ ಶ್ರೀ ಆಚಾರ್ಯ ಬುದ್ಧರಕ್ಖಿತ, ಅಭಿಧಜ ಅಗ್ಗಮಹಾ ಸದ್ಧಮ್ಮ ಜೋತಿಕ, ಡಿ.ಲಿಟ್</p>
      <address>ಪ್ರಕಾಶನ ವಿಭಾಗ<br>
        ಭಗವಾನ್ ಬುದ್ಧ ಪಾಳಿ ಮತ್ತು ಥೇರವಾದ ಬೌದ್ಧ ವಿಶ್ವವಿದ್ಯಾಲಯ<br>
        ಬುದ್ಧ ವಚನ ಟ್ರಸ್ಟ್<br>
        ಮಹಾ ಬೋಧಿ ಸೊಸೈಟಿ<br>
        14, ಕಾಳಿದಾಸ ಮಾರ್ಗ<br>
        ಗಾಂಧಿನಗರ, ಬೆಂಗಳೂರು-560 009<br>
        ದೂರವಾಣಿ : 080-22250684<br>
        ಫ್ಯಾಕ್ಸ್ : 080-22264438<br></address>
      <p>Email: books@mahabodhi.info</p>
      <p><a href='http://www.mahabodhi.info'>www.mahabodhi.info</a></p>
      <p>© ಬುದ್ಧ ವಚನ ಟ್ರಸ್ಟ್, ಮಹಾ ಬೋಧಿ ಸೊಸೈಟಿ ಮೇ 2012</p>
      <p>Permission to publish was kindly granted by Bhikkhu Ananda</p>
      <p>Digital files provided by Aneesh Bodh</p>
      <p>Prepared for SuttaCentral by <span class='editor'>Venugopal N.V.</span>.</p>
    </footer>
  </article>
</body>

</html>