<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag16.4">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">වීසති නිපාතය</p>
<h1>16.4. රට්ඨපාල ථෙර ගාථා</h1>
</div>
<p><a class="msdiv" id="msdiv769"></a>වස්ත්‍රාභරණාදියෙන් විසිතුරු
කරනලද නවමුඛයකින් අසූචි වැගිරෙන තුන්සීයක් ඇට කෝටු ඇති නිතර ගිලන්
ස්වභාවයෙන් යුක්තවූ බාල ජනයන් විසින් වරදවා කල්පනා කරන ස්ථිර භාවයක්
නැති බිඳෙන ස්වභාවයෙන් යුක්තවූ මේ ශරීරය බලව.</p>
<p><a class="msdiv" id="msdiv770"></a>“මාණික්‍යාදි ආභරණ
විශෙෂයන්ගෙන් විසිතුරු කරන ලද්දාවූද ඇට සහ සමෙනුත් යුක්තවූද
වස්ත්‍රයන්ගෙන් ශොභා සම්පන්න මේ ශරීරය බලව.</p>
<p><a class="msdiv" id="msdiv771"></a>“ලාකඩ වතුර රැඳවූ විලේපනවලින්
ඔපකරන ලද මුඛයක් ඇති මේ ශරීරය අඥාන පුද්ගලයාගේ මුලාවට හේතු වෙයි.
නිවන් සොයන්නහුට මුලාවට කාරණයක් නොවේ.</p>
<p><a class="msdiv" id="msdiv772"></a>“අෂ්ටපදාකාරයෙන් කරනලද කෙස්
ඇත්තාවූද, අඳුන් තැවරූ ඇස් ඇත්තාවූද මේ ශරීරය අඥානයාගේ මුලාවට හේතුයි.
නිවන් සොයන්නහුගේ මුලාවට හේතුවක් නොවේ.</p>
<p><a class="msdiv" id="msdiv773"></a>“අලංකාර කරනලද මේ කුණු කය
මාලාකර්ම දන්තාදියෙන් විසිතුරුය. ඒ බාලයාගේ මුලාවට හේතුවක් වෙයි.</p>
<p><a class="msdiv" id="msdiv774"></a>“වැද්දා මුවා මැරීමට උගුල අටවා
කෑම දමාතැබුවේද, දක්ෂ මුවෙක්වූ මම මිගබන්ධකයන් හඬද්දී පලාගියෙමි.</p>
<p><a class="msdiv" id="msdiv775"></a>“වැද්දාගේ පාසය සිඳ දමනලදී.
රන් රුවන්ද, ස්ත්‍රී සමූහයාද නමැති ඒ පාසයට අසුනොවීමි. පාසය ළඟ තැබූ
කෑම පමණක් ගෙන මිගලුද්දකයන් හඬද්දීම ගියෙමි.</p>
<p><a class="msdiv" id="msdiv776"></a>“ලෝකයෙහි මෝහයෙන් ධන රැස්කොට
අනුන්ට නොදෙන්නාවූ ධනවත් මනුෂ්‍යයන් දැක්කෙමි. ඔව්හු ධන රැස්කොට බොහෝ
සෙයින් කාම සැප පතන්නාහුය.</p>
<p><a class="msdiv" id="msdiv777"></a>“රජවරුද වංශානුගත පෘථිවිය
ජයගෙණ සාගරය කෙළවරකොට ලැබුවත් එයින් සෑහීමකට නොපැමිණ මුහුදෙන් එතර
රටවල්ද බලාපොරොත්තු වෙති.</p>
<p><a class="msdiv" id="msdiv778"></a>“රජවරුද අවශෙෂ මනුෂ්‍යයෝද
තෘෂ්ණා දුරු නොකොට මරණයට පැමිණෙත්. සම්පූර්ණ නොවූ සිත් ඇත්තෝව ශරීරය
හැර දමත්. ලෝකයෙහි කාමවස්තූන් පිළිබඳ තෘප්තියක් නැත්තේය.</p>
<p><a class="msdiv" id="msdiv779"></a>“නෑදෑයෝ මළ පුරුෂයා උදෙසා කෙස්
කඩාදා හඬත්. අපේ නෑයා දෙවිවන්නේද කියත්. වස්ත්‍රයෙන් ඔතා චිතකය කරා
ගෙණ ගොස් දමත්.</p>
<p><a class="msdiv" id="msdiv780"></a>“ඒ මළ සත්වයා දවන්නවුන් විසින්
හුල්වලින් ඇණ දවන්නාහුය. භොගයන් සියල්ල වෙනුවට එක් වස්ත්‍රයක් ඇතිව
දවනුලබන්නාවූ ඔහුගේ ආරක්ෂාවට ඤාති මිත්‍රාදි කිසිවෙක් නැත්තාහ.</p>
<p><a class="msdiv" id="msdiv781"></a>“ඔහුගේ ධනය උරුමක්කාරයෝ ගනිත්.
ඒ සත්වයා කර්මය අනුව ගියේය. අඹුදරුවෝද, ධනයද, රටද යන කිසිවක් මැරෙණ
පුද්ගලයා අනුව නොයයි.</p>
<p><a class="msdiv" id="msdiv782"></a>“ධනය නිසා දීර්ඝායුෂ නොලබයි.
ජරාවද, නොවලක්වයි. අස්ථිරවූද වෙනස්වන ස්වභාව ඇත්තාවූද, ජීවිතය
ප්‍රාඥයෝ ස්වල්ප දෙයක්කොට සලකති.</p>
<p><a class="msdiv" id="msdiv783"></a>“ධනවන්තයෝද, දිළින්දෝද,
ඉෂ්ටානිෂ්ට ස්පර්ශයන් ලබත්. බාලයෝද, ඥණවන්තයෝද, එසේම ලබත්. බාලයෝ
වනාහි බාල්‍යතාවය නිසා පීඩාවෙන් වෙසෙත්. පණ්ඩිතයෝ ඉෂ්ටානිෂ්ට දෙකෙහි
කම්පා නොවෙත්.</p>
<p><a class="msdiv" id="msdiv784"></a>“ඒ නිසා ධනයට වඩා ප්‍රඥාව
ශ්‍රෙෂ්ඨයි. ප්‍රඥාවෙන් භවය කෙළවර කරයි. අවසාන නිෂ්ටාව නොලැබුවාහු
ලොකු කුඩා භවයන්හි මෝහයෙන් පව්කම් කරත්.</p>
<p><a class="msdiv" id="msdiv785"></a>“එසේ පව්කම්කොට සසරට වැද
ගර්භසෙය්‍යාව හා ලෝකෝත්පත්තිය යන දෙකින් නොමිදෙත්. අඥානවූ පුද්ගලයා
පරලොවද ගර්භසෙය්‍යාවද ආදී දුක් ලබයි.</p>
<p><a class="msdiv" id="msdiv786"></a>“ආරක්ෂක පුරුෂයන් විසින් ගනු
ලබන සොරෙක් රාජපුරුෂයන් විසින් බඳිනලදුව කසවලින් තලමින් වෙහෙසට
පත්කරත්ද, එසේම පාප ධර්මයන්ගෙන් යුක්තවුනාවූ සත්වයෝ පරලොවදී වෙහෙසට
පැමිණෙත්.</p>
<p><a class="msdiv" id="msdiv787"></a>“කාමයෝ වනාහි විචිත්‍රය,
මධුරය, මනෝරම්‍යය, අනේකවිධ ස්වරූපයෙන් සිත නොමගට ගෙණ පෙළත්. මේ දෝෂයෝ
කාම වස්තුවල ඇති බව දැන මහරජ මම පැවිදිබවට පත්වූවෙමි.</p>
<p><a class="msdiv" id="msdiv788"></a>“පැසුනාවූද, නොපැසුනාවූද, ගෙඩි
වැටෙත්. එසේම බාලයෝද, වෘද්ධයෝද, ශරීර භෙදයෙන් මරණයට පත්වෙත්. මේ බවද
දැක මහරජ මම පැවිදිබවට පත්වූවෙමි. අවිරුද්ධ ශ්‍රමණ භාවයම
ශ්‍රෙෂ්ඨයි.</p>
<p><a class="msdiv" id="msdiv789"></a>“මම ශ්‍රද්ධාවෙන් බුදුන්ගේ
ශාසනයෙහි පැවිදිබව ලැබූයේ මගේ පැවිද්ද හිස්නොවීය. රහත්බැව් ලබනලද
බැවින් හිස්නොවීය. කෙලෙස් නැතිව ස්වාමිභාවයෙන් ප්‍රත්‍යය පරිභොග
කරමි.</p>
<p><a class="msdiv" id="msdiv790"></a>“වස්තුකාම, ක්ලේශ කාමයන්
එකොළොස් ගින්නකින් ඇවිලෙනබව දැක කළ නොකළ සියලුම රන් රිදී රත්න විශෙෂයෝ
අනර්ථ පිණිස පවතින බවද සියලු සසර පැවැත්ම දුකක් බවද නරකයන්හි මහත් භය
ඇති බවද නුවණින් දුටුවෙමි.</p>
<p><a class="msdiv" id="msdiv791"></a>“මේ ආදීනව දැන සංවේගය ලදිමි.
ගිහි අවස්ථාවෙහි රාගාදී හුල්වලින් විදිනාලදුව පැවිදිබවට පැමිණ කෙලෙස්
ශාන්තබවට පැමිණියෙමි.</p>
<p><a class="msdiv" id="msdiv792"></a>“මා විසින් ශාස්තෲන් වහන්සේ
අසුරු කරණලදී. බුදුන්ගේ අනුශාසනාවට අනුව කටයුතු කෙළෙමි. ගරුභාරය
බහාතැබීමි. ගවයාගේ කෙළවරද බිඳ දැමූවෙමි.</p>
<p><a class="msdiv" id="msdiv793"></a>“යම් අර්ථයක් නිසා ගිහිගෙයින්
නොගිහි බැව් නම්වූ ප්‍රව්‍රජ්‍යාවට පැමිණියෙම්ද, සියලු සංයෝජනයන් නසා
මා විසින් ඒ අර්ථය සිද්ධකරනලදී.”</p>
<p class="endsutta">... රට්ඨපාලො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
