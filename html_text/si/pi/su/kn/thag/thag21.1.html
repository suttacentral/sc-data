<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag21.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">මහානිපාතය</p>
<h1>21.1. වංගීස ථෙර ගාථා</h1>
</div>
<p><a class="msdiv" id="msdiv1218"></a>“ගිහිගෙයින් නික්ම පැවිදිවූ
මට පාප විෂයෙහි පවත්නා චිත්ත සංකල්පයෝ ඇතිවන්නාහුය.</p>
<p><a class="msdiv" id="msdiv1219"></a>“එකල්හි ධනුශ්ශිල්පයෙහි
මනාකොට හික්මුණාවූ ධනුර්ධරයන් විසින් විදිනුලබන්නාවූ හී තල ස්වකීය පාද
මූලයෙහි හෙලන්නේ යම්සේද,</p>
<p><a class="msdiv" id="msdiv1220"></a>“එසේම බොහෝකොට එනු ලබන
ස්ත්‍රීන් නිසා ඇතිවන රූපාදී පංචශරයන් ධර්මයෙහි පිහිටි මම
නොපෙළෙනාකාරයෙන් හෙළමි.</p>
<p><a class="msdiv" id="msdiv1221"></a>“ආදිච්ච බන්ධුවූ බුදුරජාණන්
වහන්සේ විසින් පෙන්නුම්කරන ලද නිර්වාන මාර්ගයක්වේද, එහි මගේ සිත
පිහිටියේ වෙයි.</p>
<p><a class="msdiv" id="msdiv1222"></a>“එසේ වාසය කරන්නාවූ මා කරා
මාරය, තෝ පැමිණෙන්නෙහිද? මා ගිය මාර්ගය නොදක්නා පරිද්දෙන් මාරය, තොපට
මම කරන්නෙමි.</p>
<p><a class="msdiv" id="msdiv1223"></a>“අධි කුශලයෙහි නොයෙදීමද,
පංචකාමයෙහි යෙදීමද, දුරුකොට සියලු මිථ්‍යා විතර්කයන් හැර තෘෂ්ණාව
නොකරන පරිද්දෙන් භික්ෂුව තණ්හා නැතිකරයි.</p>
<p><a class="msdiv" id="msdiv1224"></a>“පෘථිවිගතවූද, අහස්හිවූද,
ලෝකය පිළිබඳ පවත්නා සියලුම රූපාදී අරමුණු අනිත්‍ය, දුක්ඛ, අනාත්ම
වශයෙන් බලා ඤාණවන්තයෝ වාසය කෙරෙත්.</p>
<p><a class="msdiv" id="msdiv1225"></a>“දිට්ඨ සුත මුත ආදී උපධීන්හි
අන්ධ බාල පෘථග්ජනයෝ ඇලී වාසයකෙරෙත්ද, ඤාණවන්තයෝ එය දුරුකොට දමා නොඇලී
වාසය කරත්.</p>
<p><a class="msdiv" id="msdiv1226"></a>“දෙසැටක් මිථ්‍යාගතවූ අධර්ම
විතර්කයෝ පෘථග්ජනයන් විසින් ඇතිකරනලදද භික්ෂුව වනාහි ඒ මිථ්‍යා
විතර්කයන් නොගන්නාහුය.</p>
<p><a class="msdiv" id="msdiv1227"></a>“පණ්ඩිත ස්වභාව ඇති පුද්ගලයා
බොහෝ කලක පටන් සමාහිතවූයේ කුහකකමින්ද, කෛරාටික කමින්ද තොරව දක්ෂවූයේ
තෘෂ්ණාව නැත්තේ ශාන්තිපදයට පැමිණ පරිනිර්වාණය කරයි. අනුපධිෂෙශ
නිර්වාණකාලය බලාපොරොත්තු වෙයි.</p>
<p><a class="msdiv" id="msdiv1228"></a>“ගෞතමය, ශ්‍රෙෂ්ඨයාට ශ්‍රෙෂ්ඨ
වෙමියි ආදී නවාකාර මානය දුරුකරව, මානපථ නම්වූ අයොනිසොමනසිකාරයද
දුරුකරව, එසේ දුරුකළ කල්හි විපිළිසරවීමක් නොවේ.</p>
<p><a class="msdiv" id="msdiv1229"></a>“මකු ගුණයෙන් වඩනාලද්දාවූද
මාන්නයෙන් නසනලද ගුණ ඇත්තාවූද සත්වයෝ නරකයට පැමිණෙත්. ඒ ගුණ
නසාගත්තාවූ පුද්ගලයෝ නරකයට පැමිණියාහු බොහෝ කලක් ශෝක කරත්.</p>
<p><a class="msdiv" id="msdiv1230"></a>“සම්‍යක් ප්‍රතිපත්තියෙන්
මාර්ගය දිනුවාවූ භික්ෂුව කිසිකලෙකත් ශෝක නොකරයි. ධර්මය දක්කාවූ ඒ
පණ්ඩිත තෙම කීර්තියද, සැපයද අනුභව කරයි.</p>
<p><a class="msdiv" id="msdiv1231"></a>“ඒ නිසා අන්‍යදෘෂ්ටි නමැති
උල් නොමැතිව යහපත් වීර්යයෙන් යුක්තවී පිරිසිදු සිත් ඇතිව මානය දුරුකොට
කෙලෙස් සමනය කිරීමෙන් ත්‍රිවිද්‍යාව ලබව.</p>
<p><a class="msdiv" id="msdiv1232"></a>“ගෞතමයන් වහන්ස, මගේ සිත කාම
රාගයන්ගෙන් දැවෙයි. විශෙෂයෙන්ම දැවෙයි. අනුකම්පාකොට එය නිවීමට ධර්මයක්
ප්‍රකාශකරනු මැනව.</p>
<p><a class="msdiv" id="msdiv1233"></a>“සංඥා විපර්යාසය නිසා තොපගේ
සිත දැවෙන්නේය ශුභ වශයෙන් ගත් රාග නිශ්‍රිත අරමුණ දුරුකරව.</p>
<p><a class="msdiv" id="msdiv1234"></a>“සියලු සංස්කාරයන් අනිත්‍ය
වශයෙන්ද, දුක් වශයෙන්ද, අනාත්ම වශයෙන්ද බලව. එසේ බලා රාගය නිවාගනුව.
නැවත නැවත නොදැවෙව.</p>
<p><a class="msdiv" id="msdiv1235"></a>“එකඟවුනාවූ සිතින් යුක්තව
අසුභ භාවනාව වඩව. සිහිය කයෙහි පිහිටුවා ගනිමින් කලකිරීම බහුලකොට
වසව.</p>
<p><a class="msdiv" id="msdiv1236"></a>“අනිච්චානුපස්සනාවද වඩව,
මානානුසය දුරුකරව, එසේ දුරුකිරීමෙන් උපශාන්තව හැසිරෙව.</p>
<p><a class="msdiv" id="msdiv1237"></a>“යම් වචනයක් නිසා තමන්ට
තැවීමක් නැත්තේද අනුන්ට හිංසාවකුත් නැත්තේද, එබඳු වචනම කිවයුතුය. ඒ
සුභාෂිත වචන නම් වෙති.</p>
<p><a class="msdiv" id="msdiv1238"></a>“පිළිගතහැකි ප්‍රිය වචනම
කියයුතුය. අනුන්ට වරදක්වන වචන නොකිය යුතුයි.</p>
<p><a class="msdiv" id="msdiv1239"></a>“සත්‍ය වචන වනාහි අමෘත වචන
නම් වෙති. මේ ධර්මය පෞරාණිකයි. සත්‍යයෙහිද, අර්ථයෙහිද, ධර්මයෙහිද
පිහිටියාහු සත්පුරුෂයෝ නම් වෙත්.</p>
<p><a class="msdiv" id="msdiv1240"></a>“දුක් නැතිකිරීමට හා නිවන්
ලැබීමට හේතුවන බුදුන් විසින් දෙශනා කරණලද යම් වචනයක්වේද, වචනයන්
අතුරෙන් එය උත්තම වන්නේය.</p>
<p><a class="msdiv" id="msdiv1241"></a>“ගැඹුරුවූ ප්‍රඥාවක් ඇත්තාවූද
මග නොමග දැනීමෙහි සමර්ථවූද, මහාප්‍රාඥ ශාරිපුත්ත ස්ථවිරයන්වහන්සේ
භික්ෂූන්ට ධර්මය දෙශනා කරයි.</p>
<p><a class="msdiv" id="msdiv1242"></a>“වැටහීමේ ශක්තිය ඇති
උන්වහන්සේ කෝකිල නාදයෙන් යුක්තව සංක්ෂෙප වශයෙන්ද, විස්තර වශයෙන්ද
ධර්මය දේශනාකරයි.</p>
<p><a class="msdiv" id="msdiv1243"></a>“මෙසේ දේශනා කරනු ලබන්නාවූ
උන්වහන්සේගේ මිහිරිවූද, කමණීයවූද, කර්ණරසායනවූද, මනෝහරවූද, ධර්මය
භික්ෂූහු කන් නතුකොට ප්‍රීතියෙන් අසත්.</p>
<p><a class="msdiv" id="msdiv1244"></a>“බුදුන්වහන්සේ අද පසළොස්වක
දවසෙහි සියලු සංයෝජනයන් නැසුනාවූද, දුක් නැතිකළාවූද, පුනර්භවය ක්ෂය
කළාවූද, පිරිසිදුවූ භික්ෂූන් පන්සියයක් පිරිවරනලදුව වැඩහිඳිනාසේක.</p>
<p><a class="msdiv" id="msdiv1245"></a>“කෙසේදයත්, සාගරය කෙළවරකොට
ඇති මේ මහා පොළොව හාත්පස චාරිකාවෙහි යෙදීමෙන් පසු ඇමති සමූහයා විසින්
පිරිවරණ ලදුව සක්විති මහ රජකෙනෙක් හිඳින්නාක් මෙනි.</p>
<p><a class="msdiv" id="msdiv1246"></a>“දිනනලද කෙලෙස් සතුරන් ඇති
සත්වයන් සසර කතරින් එතරකරන බුදුන් වහන්සේ මරුන් බියගන්වන
ත්‍රිවිද්‍යාවෙන් යුක්ත ශ්‍රාවකයන් විසින් පිරිවරා ගන්නාලදුව
වැඩහිඳියි.</p>
<p><a class="msdiv" id="msdiv1247"></a>“මේ සියලුම භික්ෂූන්
භාග්‍යවතුන් වහන්සේගේ පුත්‍රයෝය. ශීල සාරයක් නොමැති භික්ෂූන් මෙහි
නොමැත. තෘෂ්ණා හුල උදුරා දැමූ සූර්යවංශිකවූ බුදුරජාණන් වහන්සේ මම
වඳිමි.</p>
<p><a class="msdiv" id="msdiv1248"></a>“දෙදහස් පන්සීයක් පමණ
භික්ෂූන් විසින් පිරිවරණ ලදුව විරජවූද, පහකරණලද භය ඇත්තාවූද නිර්වාණ
ධර්මය දෙශනා කරමින් වැඩහිඳියි.</p>
<p><a class="msdiv" id="msdiv1249"></a>“බුදුන් විසින් දේශනාකරණලද
පිරිසිදු ධර්මය භික්ෂූහු මනාකොට අසත්. භික්ෂු සංඝයා විසින් පිරිවරණලද
සම්බුදුන් වහන්සේ ඒකාන්තයෙන් ශොභාසම්පන්නයහ.</p>
<p><a class="msdiv" id="msdiv1250"></a>“සියලුම ඍෂීන්ට උත්තමවූද,
විපස්සී බුදුන්ගේ පටන් සත් වෙනි ඉර්ෂිවූ නාග නම්වූ බුදුරජාණන් වහන්සේ
මහා මේඝයක් මෙන් වී භික්ෂූන්ට ධර්මය වර්ෂා කරයි.</p>
<p><a class="msdiv" id="msdiv1251"></a>“බුදුන් දැකීමේ කැමැත්තෙන්
දිවා විහරණයෙන් නික්ම වංගීස නම්වූ ශ්‍රාවකතෙම ඇවැත් මහාවීරයන් වහන්ස
ඔබගේ පාද වන්දනා කරයි.</p>
<p><a class="msdiv" id="msdiv1252"></a>“මාරයාගේ කෙලෙස් උපදවන මාර්ගය
සිඳදමා බන්ධනයන්ගෙන් මිදී රාගාදී උල් දුරුකොට තෘෂ්ණානිශ්‍රිත නොව
ධර්මය බෙදා දේශනා කරන්නාවූ බුදුන් වහන්සේ බලව.</p>
<p><a class="msdiv" id="msdiv1253"></a>“සතර සැඩවතුරෙන් එතරවීම පිණිස
නොයෙක් ප්‍රකාරයෙන් මාර්ගය පෙන්නුම් කරන අමෘතය ගෙන දෙන්නාවූ ධර්ම
මාර්ගය පෙන්නූසේක. ඒ ධර්මයෙහි පිහිටියාහු නිවන් දක්නාහුය.</p>
<p><a class="msdiv" id="msdiv1254"></a>“සියලු විඥානස්ථිතීන් ඉක්මවා
පවතින ආලෝකවත් ධර්ම දැනද, ප්‍රත්‍යක්ෂකොට පස්වග භික්ෂූන්ට ඒ අග්‍ර
ධර්මය දෙසූසේක.</p>
<p><a class="msdiv" id="msdiv1255"></a>“මෙසේ ධර්මයෙහි පවත්නා
සුදේසිතභාවය දන්නාවූ කවරෙක් ප්‍රමාදවන්නහුද, ඒ නිසා ඒ බුදුන්ගේ ශාසන
ධර්මයෙහි හැමකල්හිම නමස්කාරපූර්වකව, අප්‍රමාදව ඉක්මිය යුතුයි.</p>
<p><a class="msdiv" id="msdiv1256"></a>“බුදුන්ට අනුව අවබොධකළාවූ
දැඩි වීර්ය ඇති යම් කොණ්ඩඤ්ඤ ස්ථවිර කෙනෙක්වේද, උන්වහන්සේ සැප විහරණය
තකා නිතර විවේකයෙන් කල්ගත කළහ.</p>
<p><a class="msdiv" id="msdiv1257"></a>“ශාස්තෲන් වහන්සේගේ අනුශාසනාව
කරන්නාවූ ශ්‍රාවකයෙකු විසින් යමකට පැමිණියයුතු නම් අප්‍රමාදයෙන්
හික්මීම නිසා ඒ සියල්ලටම පැමිණිය යුතුය.</p>
<p><a class="msdiv" id="msdiv1258"></a>“මහත් ආනුභාව ඇත්තාවූද,
ත්‍රිවිද්‍යාවෙන් යුක්තවූද සිත දැනීමේ දක්ෂවූද බුද්ධ දායාදය ලද
කොණ්ඩඤ්ඤ ස්ථවිරයන් වහන්සේ ශාස්තෲන් වහන්සේගේ පාද වන්දනා කරයි.</p>
<p><a class="msdiv" id="msdiv1259"></a>“ඉසිගිලි පර්වත පාර්ශවයෙහි
හුන්නාවූ දුක් කෙළවර කළාවූ මරුන් බියගන්වන ත්‍රිවිද්‍යාවෙන් යුක්තවූ
මුනිතුමන් ශ්‍රාවකයෝ ඇසුරු කරත්.</p>
<p><a class="msdiv" id="msdiv1260"></a>“මහා ඍද්ධි ඇති මුගලන්
මහතෙරුන් වහන්සේ කෙලෙසුන්ගෙන් මිදුනාවූද, කෙලෙස්නැත්තාවූද, ඒ
භික්ෂූන්ගේ සිත් තම සිතින් බලයි.</p>
<p><a class="msdiv" id="msdiv1261"></a>“මෙසේ සියලු අංගයන්ගෙන්
යුක්තවූද, දුක් කෙළවර කළාවූද සියලු ගුණයන්ගෙන් යුක්තවූද, ගෞතම
මුනින්ද්‍රයන් වහන්සේ ශ්‍රාවකයෝ ඇසුරුකරත්.</p>
<p><a class="msdiv" id="msdiv1262"></a>“පහවූ වළාකුල් ඇති අහසෙහි
චන්ද්‍රයාද එසේම උපක්ලේශ රහිත අහසෙහි සූර්යයාද බබළන්නේ යම්සේද, එසේම
අංගීරස මහාමුනීන්ද්‍රයන් වහන්ස, ඔබවහන්සේද දෙවියන් සහිත ලෝකයෙහි
අතිශයින් බබළයි.</p>
<p><a class="msdiv" id="msdiv1263"></a>“මම මින්පෙර ගමින් ගමටද,
පුරයෙන් පුරයටද ඇවිදින කල්හි හටගත් ස්වභාවික ගුණොපෙත සියලු ධර්මයන්ගේ
පරතෙරට පැමිණි බුදුන් වහන්සේ දැක්කෙමි.</p>
<p><a class="msdiv" id="msdiv1264"></a>“ඒ දුක් කෙළවර කළ
මුනීන්ද්‍රයන් වහන්සේ මට ධර්මය දෙසූසේක. මම ධර්මය අසා පැහැදියෙමි.
ත්‍රිවිධරත්නය අපට උපකාරවීයයි අදහස් කෙළෙමි.</p>
<p><a class="msdiv" id="msdiv1265"></a>“මම උන්වහන්සේගේ ධර්මය අසා
ස්කන්ධධාතු ආයතන අනිත්‍යාදීවශයෙන් දැන ශාසනයෙහි පැවිදිවීමි.</p>
<p>ශාසනයට අනුව කටයුතු කරන බොහෝවූ ස්ත්‍රී පුරුෂයන්ගේ යහපත පිණිස
තථාගතයන් වහන්සේලා උපන්නාහුය.</p>
<p><a class="msdiv" id="msdiv1266"></a>“අධිගම නියමය ඇති භික්ෂූන්ගේද
භික්ෂුණීන්ගේද, යහපත පිණිස මුනීන්ද්‍රයන් වහන්සේ චතුශ්සත්‍යාවබොධ
කළහ.</p>
<p><a class="msdiv" id="msdiv1267"></a>“පසැස් ඇති සූර්යබන්ධුවූ
බුදුරජාණන් වහන්සේ සත්වයින්ට අනුකම්පා පිණිස චතුරාර්යසත්‍ය ධර්මය
මනාකොට දෙශනා කරණලදහ.</p>
<p><a class="msdiv" id="msdiv1268"></a>“දුක්ඛ සත්‍යයද, සමුදය
සත්‍යයද, නිරොධ සත්‍යයද ඉක්මවා කෙළවර කරන මාර්ග සත්‍යයද උන්වහන්සේ
දෙසූහ.</p>
<p><a class="msdiv" id="msdiv1269"></a>“මෙසේ ශාස්තෲන්වහන්සේ විසින්
කියනලද ඒ ධර්මය මමද දිටිමි. මා විසින් අර්හත්වය ප්‍රත්‍යක්ෂ කෙළෙමි.
බුදුන්ගේ අවවාදයෙහි පිහිටියෙමි.</p>
<p><a class="msdiv" id="msdiv1270"></a>“මම බුදුන්ගේ හමුවෙහි
යම්බඳුවූ බෙදා පෙන්නුම් කරනලද ශ්‍රෙෂ්ඨ ධර්මයකට පැමිණියේද, මගේ
පැමිණීම යහපත් පැමිණීමක් විය.</p>
<p><a class="msdiv" id="msdiv1271"></a>“ෂඩභිඥාවන්ටද පැමිණියෙමි. සොත
ධාතුවද, පිරිසිදු කෙළෙමි. ත්‍රිවිද්‍යාවද ලැබුවෙමි. සිත පිරිසිඳ
බැලීමේ දක්ෂවූයේ ඍද්ධි බැව් ඇත්තෙක්ද වීමි.</p>
<p><a class="msdiv" id="msdiv1272"></a>“උසස් ප්‍රඥාවෙන් යුක්තවූ
ශාස්තෲන්වහන්ස, ඔබවහන්සේගෙන් විචාරමි. අග්ගාලව නම් චෛත්‍යයෙහි
භික්ෂුවක් කාලක්‍රියා කෙරේද, උන්වහන්සේ මෙලොවදීම සැකයන් දුරුකොට
හිටියාවූ තැනැත්තෙක්ව කළුරිය කෙළේද,</p>
<p><a class="msdiv" id="msdiv1273"></a>“භාග්‍යවතුන් වහන්ස,
උන්වහන්සේගේ නාමය ඔබවහන්සේ විසින් තබනලද නිග්‍රොධ කප්ප යන නාමයයි.
බ්‍රාහ්මණ කුලයෙන් පැවිදිවූ උන්වහන්සේට මම නමස්කාර කරමින් විසුවෙමි.
වීර්ය ඇති උන්වහන්සේ නිවනෙහි පිහිටියේද,</p>
<p><a class="msdiv" id="msdiv1274"></a>“ශාක්‍යපුරයෙහි උපන්
බුදුරජාණන් වහන්ස, අවශෙෂ පිරිසද මමද ඒ ශ්‍රාවකයන් වහන්සේ දැන ගැනීමට
කැමැත්තෙමි. මේ පැණය ඇසීමට අපි සියල්ලෝම බලාපොරොත්තුවෙමු. ඔබවහන්සේ
වනාහි අපගේ උත්තම ශාස්තෲහුය.</p>
<p><a class="msdiv" id="msdiv1275"></a>“මේ සැකයට හේතුවූ කාරණාව
මහාප්‍රාඥවූ ඔබ වහන්සේ විසින් වදාළ මැනව. දෙවියන් මැද සිටින දහසක්
නෙත් ඇති ශක්‍රයා දෙවියන්ගේ සැක දුරුකරන්නාක් මෙන් ඔබවහන්සේද අපට වදාළ
මැනව.</p>
<p><a class="msdiv" id="msdiv1276"></a>“මෝහ මාර්ගයෙහිවූ අඥානකම හා
විචිකිච්ඡාව ඇති කරන අවිද්‍යාදී ග්‍රන්ථයෝ වෙත්ද තථාගත දේශනා බලයෙන්
එය විද්වංශනය කරත්ද, එහෙයින් තථාගතයන් වහන්සේ උතුම්වූ ප්‍රඥාවක්ෂුසය
ඇති උත්තමයා වන්නේය.</p>
<p><a class="msdiv" id="msdiv1277"></a>“භාග්‍යවතුන් වහන්සේ
ඒකාන්තයෙන්ම ප්‍රඥා ලෝකයෙන් යුත් නිසා වාතයෙන් වැසි කළු දුරුකරන්නාක්
මෙන් සත්වයන්ගේ ක්ලේශාන්ධකාරය දුරුකරන්නාහ.</p>
<p><a class="msdiv" id="msdiv1278"></a>“පණ්ඩිත පුරුෂයෝද ප්‍රඥාලෝකය
උපදවත්. ඒ නිසා වීර්යයෙන් යුක්තවූ භාග්‍යවතුන් වහන්ස, සියලු දේ දන්නා
ඔබවහන්සේ කරා පැමිණි අපට නිග්‍රොධ ස්ථවිරයන් වහන්සේ පිළිබඳ කරුණු
ප්‍රකාශ කළ මැනව.</p>
<p><a class="msdiv" id="msdiv1279"></a>“මිහිරි වචන ඇත්තාවූද, ස්වර්ණ
හංසයෙකුට බඳුවූ සුන්දරතරවූද, ඔබවහන්සේගේ වචන විපිළිසර නොවූ සිතින්
යුක්තවූ අපි අසන්නෙමු.</p>
<p><a class="msdiv" id="msdiv1280"></a>“ඉපදීම හා මරණය ශෙෂ නොකොට
සියලු පව් නසා ප්‍රතිවෙධ කළ ධර්මය පෘථග්ජනයන්ට තත්වූ පරිද්දෙන් නොදත
හැකිය. ප්‍රඥාපූර්වංගම තථාගතයන් වහන්සේට ඒ ධර්මය දැකීමටත් කීමටත්
හැකිය.</p>
<p><a class="msdiv" id="msdiv1281"></a>“තොපගේ භාග්‍යවතුන් වහන්සේ
ඍජුවූ ප්‍රඥාවෙන්ද, ව්‍යාකරණ සම්පන්නතාවයෙන්ද, යුක්තවුයේ සියල්ලම අව
පරීතව දක්නා ලද්දේය. ඔබවහන්සේට මාගේ ප්‍රණාමය වේවා. අලාමක ප්‍රඥාවෙන්
යුක්තවූ බුදුරජාණන් වහන්සේ ඒ ධර්මය නොකීමෙන් මුලාවන්නේය.</p>
<p><a class="msdiv" id="msdiv1282"></a>“ලෞකික ලොකොත්තර වශයෙන්
චතුරාර්ය සත්‍යය දැන සියලු දතයුතු ධර්මයන් දක්නේ වීරයන් වහන්ස
ග්‍රීෂ්ම කාලයෙහි ජලය වුවමනා කරන්නාක් මෙන් ඔබගේ වචනය
බලාපොරොත්තුවෙමි. ඒනිසා ධර්ම වර්ෂාව ඇතිකරන සේක්වා.</p>
<p><a class="msdiv" id="msdiv1283"></a>“කප්පායන ස්ථවිරයන් වහන්සේ
සේඛද? අසේඛද උන්වහන්සේ කුමක් සඳහා බ්‍රහ්මචරියාව පිරුවෙහිද?
උන්වහන්සේගේ පිරිනිවීම සොපාදිශෙෂද? අනුපාදිශේෂද?</p>
<p><a class="msdiv" id="msdiv1284"></a>“භාග්‍යවතුන් වහන්සේ මෙසේ
වදාළ සේක. ඒ නිග්‍රොධකප්පතෙම මේ නාමරූප සංඛ්‍යාත පඤ්චස්කන්ධයෙහි අනුසය
නම් තෘෂ්ණාව සිඳින ලද්දේය. ජරාමරණ නැතිකෙළේය. ශ්‍රෙෂ්ඨවූ බුදුන්
වහන්සේ මේ බව වදාළහ.</p>
<p><a class="msdiv" id="msdiv1285"></a>“ඒ අසා පැහැදුනෙමි. මගේ
ප්‍රශ්න කිරිම හිස් නොවීය. ඒ පින්වත් බ්‍රාහ්මණතෙමේ මා නොරැවටීය.</p>
<p><a class="msdiv" id="msdiv1286"></a>“කියන පරිද්දෙන් කරන්නාවූද,
කරන පරිද්දෙන් කියන්නාවූද, බුදුන්ගේ ශ්‍රාවකයෙක් විය. මාරයාගේ තණ්හා
නමැති දැල සිඳින ලද්දේය. දැඩිවූ බහුමානයටද සුදුසුවිය.</p>
<p><a class="msdiv" id="msdiv1287"></a>“උපාදානයන්ට මුල්වූ අවිද්‍යා
තෘෂ්ණාදී කරුණු ඤාණ චක්ෂුසයෙන් දැක ඒ කප්පායන ස්ථවිරතෙමේ එතර කිරීමට
දුෂ්කරවූ මාරයාට යටත් පෙදෙස නම්වූ ත්‍රෛභූමක වෘත්තය ඉක්ම විය.</p>
<p><a class="msdiv" id="msdiv1288"></a>“දේවාති දේවවූද, දිපදොත්තමවූද
භාග්‍යවතුන් වහන්ස, ඔබවහන්සේගේ අනුජාත පුත්‍රවූ නිග්‍රොධකප්ප
ස්ථවිරයන් වහන්සේ වඳිමි.”</p>
<p class="endsutta">ඉත්ථං සුදං ආයස්මා වඞ්ගීසො ථෙරො ගාථායො
අභාසිත්ථාති.</p>
<p class="endsection">මහානිපාතො නිට්ඨිතො.</p>
<p class="endsection">ථෙරගාථා නිමි.</p>
<p class="endsection">ථෙරගාථාපාළි නිට්ඨිතා.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
