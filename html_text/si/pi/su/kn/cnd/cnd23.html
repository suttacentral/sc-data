<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="cnd23">
<article>
<div class="hgroup">
<p class="division">ඛුද්දක නිකාය</p>
<p class="subdivision">චූල නිද්දේසය</p>
<p class="vagga">පාරායනවග්ගනිද්දෙසො</p>
<h1>ඛග්ග විශාන සූත්‍ර නිර්දෙශය</h1>
</div>
<h2>1. පඨමවග්ගො</h2>
<p><a class="msdiv" id="msdiv121"></a>(18-1)</p>
<p><a class="apz" id="apz121.1"></a>“තෘෂ්ණාව ප්‍රහීණවූද නොවූද සියලු භූතයන් කෙරෙහි දඬුවම් බහා තබා” යන්නෙහි සියලු යනු සියල්ලෙන් සියල්ල සර්වප්‍රකාරයෙන් සර්වප්‍රකාරය ඉතිරි නොකොට වටකොට ගන්නා වචනයකි. මේ සියලු යනුයි. ‘භූතයෝ’ යනු තසයෝද ථාවරයෝද යනුයි. තසයෝ නම් යම් කෙනෙකුන්ගේ ත්‍රස්තවන්නාවූ තෘෂ්ණාව ප්‍රහීන නොවූයේද යම් කෙනෙකුන්ගේ භය භෙවරයෝ අප්‍රහීනද, ඔව්හු තසයෝ නම් වෙත්.</p>
<p><a class="apz" id="apz121.2"></a>“ථාවරයෝයයි කවර කරුණකින් කියද්ද?” ඔව්හු ත්‍රස්ත නොවෙද්ද බිය නොවෙද්ද, සංත්‍රාසයට නොපැමිණෙද්ද, ඒ කාරණයෙන් ථාවරයයි කියත්. “දණ්ඩ” යනු දඬුවම් තුනකි. කාය දණ්ඩය, වචී දණ්ඩය, මනො දණ්ඩය යනුයි. ත්‍රිවිධවූ කාය දුශ්චරිතය කාය දණ්ඩ නමි, සතර වැදෑරුම් වාග් දුශ්චරිතය වාග් දණ්ඩ නමි. ත්‍රිවිධවූ මනොදුශ්චරිතය මනොදණ්ඩ නමි.</p>
<p><a class="apz" id="apz121.3"></a>“සියලු භූතයන් කෙරෙහි දණ්ඩනයන් බහා තබා” යනු සියලු භූතයන් කෙරෙහි දණ්ඩනයන් යටපත්කොට සන්සිඳුවා යනුයි.</p>
<p><a class="apz" id="apz121.4"></a>“ඔවුන්ගෙන් එක් අයෙකුටවත් හිංසා නොකොට යනු එකම සත්වයෙකුටවත් අතින් හෝ (ii) කැට කැබලිති ආදියෙන් හෝ දණ්ඩකින් හෝ ආයුධයකින් හෝ රැහනකින් හෝ හිංසා නොකරන්නාහු, (iii) සියලු සත්වයන්ටද අතින් හෝ (මෙහි (ii) යොදාගත යුතුයි.) යනුයි.</p>
<p><a class="apz" id="apz121.5"></a>“පුත්‍රයෙකු කැමති නොවන්නේය. යහළුවෙකු කොයින්ද?” යන්නෙහි නැත, යනු ප්‍රතික්ෂෙපයයි. ‘පුත්‍ර’ යනු (ii) පුත්‍රයෝ සතර දෙනෙකි. ක්ෂෙත්‍රයෙන් උපන් පුත්‍රයාය, තමාගෙන් හටගත් පුත්‍රයාය, හදාගත් පුත්‍රයාය, අතවැසි පුත්‍රයාය යනුයි. යමකුගෙන් සමග පැමිණීමක් පහසු ගමනක් යහපත් යාමක් හෝ ඊමක් පහසු තැනක් පහසු හිඳගැන්මක් පහසු නිදීමක් පහසු ආමන්ත්‍රණයක් බලාපොරොත්තුවේද, ඔව්හු සහායයෝ නමි. “පුත්‍රයෙකු කැමති නොවන්නේය” යනු පුතෙකු කැමති නොවන්නේය, බලාපොරොත්තු නොවන්නේය.</p>
<p><a class="apz" id="apz121.6"></a>“යහළුවෙකු කොයින්ද?” යනු සන්දෘෂ්ටයෙකු හෝ සම්භක්තයෙකු හෝ සහායයකු හෝ කැමති වන්නේද, බලාපොරොත්තු වන්නේද යනුයි.</p>
<p><a class="apz" id="apz121.7"></a>“කඟවේනා අඟමෙන් තනිව හැසිරෙන්නේය” යනු ඒ පසේ බුදුන් වහන්සේ තනිසේක. උන්වහන්සේ පැවිදි වීමෙන් තනිවූ සේක. දෙවැන්නෙකු නැති බැවින් තනිවූ සේක. තෘෂ්ණාව දුරුකළ බැවින් තනිවූ සේක. ඒකාන්ත වීතරාග බැවින් තනිවූ සේක. ඒකාන්තවීත දොෂ බැවින් තනිවූ සේක. ඒකාන්ත වීතමොහ බැවින් තනිවූ සේක. ඒකාන්තයෙන් කෙලෙස් නැත්තේනුයි තනිවූ සේක. කෙසේ ඒ පසේ බුදුන් වහන්සේ ඒකායන මාර්ගයට ගියේනුයි තනිවූ සේක්ද? ඒකායන මාර්ගය යයි (ii) සතර සතිපට්ඨානයන්ට කියයි. සතර සම්‍යක් ප්‍රධානයන්ට සතර ඍද්ධිපාදයන්ට, පඤ්චෙන්ද්‍රියයන්ට පඤ්චබලයන්ට, සප්ත බොධ්‍යංගයන්ට ආර්ය අෂ්ටාංගික මාර්ගයට කියයි.</p>
<p><a class="apz" id="apz121.8"></a>ඒ සියල්ල ඒ ප්‍රත්‍යෙක බොධිඥානයෙන් අවබොධ කළ සේක, පැමිණි සේක, ප්‍රත්‍යක්ෂ කළ සේක. මෙසේ ඒ පසේ බුදුන් වහන්සේ නිරුත්තර ප්‍රත්‍යෙක සම්බොධියට පැමිණි බැවින් තනිවූ සේක.</p>
<p><a class="apz" id="apz121.9"></a>“හැසිරෙන්නේය” යනු හැසිරීම් අටෙකි. ඉරියා පථචරියාව, ආයතන චරියාව. සතිචරියාව, සමාධි චරියාව ඥාන චරියාව, මග්ග චරියාව, පටිපත්ති චරියාව ලොකත්ථ චරියාව යනුයි. ඉරියා පථචරියා සතර ඉරියව්වලයි. ආයතන ඉරියාව සවැදෑරුම් ආධ්‍යාත්මික බාහිර ආයතනයනයෙහියි. සති චරියාව සතර සතිපට්ඨානයන්හියි. සමාධි චරියාව සතර ධ්‍යානයන්හියි. ඥාන චරියාව සතර සත්‍යයන්හියි මග්ග චරියාව සතර මාර්ගයන්හියි ප්‍රතිපත්ති චරියාව සතර ශ්‍රාමාන්‍ය ඵලයන්හියි. ලොකාර්ථ චරියාව තථාගත අරහත් සම්‍යක් සම්බුද්ධයන් වහන්සේ කෙරෙහියි පසේ බුදුන් වහන්සේ කෙරෙහියි තථාගත ශ්‍රාවකයන් වහන්සේ කෙරෙහියි ඉරියා පථචරියාව ප්‍රණිධි සම්පන්නයන්ට වෙයි. ආයතන චරියාව ඉන්ද්‍රියයන්හි වැසූ දොරටු ඇත්තන්ට වෙයි. සති චරියාව අප්‍රමාද විහාරීන්ට වෙයි. සමාධි චරියාව අධිචිත්තයෙහි යෙදුනවුන්ට වෙයි. ඥාන චරියාව බුද්ධි සම්පන්නයන්ට වෙයි. මාර්ග චර්යාව සම්‍යක් ප්‍රතිපන්නයන්ට වෙයි. ප්‍රතිපත්ති චර්යාව ලැබූ ඵලය ඇත්තවුන්ට වෙයි. ලොකාර්ථ චරියාව තථාගත අර්හත් සම්‍යක් සම්බුද්ධයන් වහන්සේලාටද පසේ බුදුන් වහන්සේලාටද ශ්‍රාවකයන් වහන්සේලාටද වෙයි. මේ අටවැදෑරුම් චරියාවෝ වෙත්.</p>
<p><a class="apz" id="apz121.10"></a>නැවතද චරියා අටක් වෙති. මුදන්නේ ශ්‍රද්ධාවෙන් හැසිරෙයි. වැටහෙන්නේ සිහියෙන් හැසිරෙයි. කලබල නොවූයේ සමාධියෙන් හැසිරෙයි. දැනගන්නේ ප්‍රඥාවෙන් හැසිරෙයි. විශෙෂයෙන් දැනගන්නේ විඥානයෙන් හැසිරෙයි. මෙසේ පිළිපන් කුශල ධර්මයෝ රැස්කෙරෙත්නුයි ආයතන චරියාවෙන් හැසිරෙයි. මෙසේ පිළිපන්නේ විශෙෂයටද පැමිණේනුයි. විශෙෂ චරියාවෙහි හැසිරෙයි. අවික්ෂෙප චරියාවෙහි හැසිරෙයි. මේ අට වැදෑරුම් චරියාවෝ වෙත්. අනිකුදු චරියා අටක් වෙත්. දස්සන චරියා, ඥාන චරියා, සම්‍යක් දෘෂ්ටියෙන් සිත අරමුණට නැංවීමේ චරියාව, සම්‍යක් සංකල්පයෙහි පිළිගැන්මේ චරියාව, සම්‍යක් වචනයෙහි හටගැන්මේ චරියාව, සම්‍යක් කර්මාන්තයේ පිරිසිදු වීමේ චරියාව, සම්‍යක් ආජිවයාගේ මනාකොටගැන්මේ චරියාව, සම්‍යක් ව්‍යායාමයේ උපස්ථාන චරියාව, සම්‍යක්සතියේ සම්‍යක් සමාධියේ කලබල නොවීමේ චරියාව, මේ අෂ්ට චරියාව කඟවේනාගේ අඟමෙන්වේ. කඟවේනාට එකම අඟකි. දෙකක් නැත. එමෙන්ම ඒ පසේ බුදුන් වහන්සේ එබඳු පැවතීම් ඇතිසේක.</p>
<p><a class="apz" id="apz121.11"></a>යම්සේ වැඩි ලුණු ඇති දෙය ලුණු ස්වභාවය ඇත්තේයයි කියාද, ඉතා තිත්ත දෙය තික්ත ස්වභාවය ඇත්තේයයි කියාද ඉතා මධුරදෙයට මධුර ස්වභාව ඇත්තේයයි කියාද, ඉතා උෂ්ණයෙන් යුක්ත දෙයට ගිනි ඇත්තේයයි කියාද ඉතා සිහිල් දෙයට හිම ඇත්තේයයි කියාද, මහා දියකඳට සමුද්‍රය ඇත්තේයි කියාද, මහාභිඥා බල ප්‍රාප්තවූ ශ්‍රාවකයාට ශාස්තෲන් වහන්සේ ඇත්තේය, කියාද, එපරිද්දෙන්ම ඒ පසේ බුදුන් වහන්සේ එබඳු කල්ප ඇත්තේය එබඳු ස්වභාව ඇත්තේය. මිදුන බන්ධන ඇත්තේය, මනාකොට ලොකයෙහි හැසිරෙයි, වාසය කරයි. ඉරියව් පවත්වයි, පාලනය කරයි. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv122"></a>(18-2)</p>
<p><a class="apz" id="apz122.1"></a>“සංසර්ගය ඇත්තහුට ස්නෙහයෝ ඇතිවෙත්” යන්නෙහි සංසර්ග දෙකක් වෙති. දර්ශන සංසර්ගයද ශ්‍රවණ සංසර්ගයද යනුයි. දර්ශන සංසර්ගය කවරේද? (ii) මෙහි ඇතැම් පුද්ගලයෙක් දැකුම් කළුවූ සතුට උපදවන්නාවූ උතුම්වූ පැහැසපුවෙන් යුක්තවූ ස්ත්‍රියක් හෝ කුමාරියක් හෝ දකීද, දැක ඒ ඒ ලකුණු නිමිති වශයෙන් ගනීද? (iii) කෙස් හෝ ශොභනය, මුඛය හෝ ශෝභනය, ඇස් හෝ ශොභනය, කන් හෝ ශොභනය, නාශය හෝ ශොභනය. තොල් හෝ ශොභනය, දත් හෝ ශොභනය, බෙල්ල හෝ ශොභනය, තනය හෝ ශොභනය, පපුව හෝ ශොභනය බඩ හෝ ශොභනය, කටිය හෝ ශොභනය, කලවය හෝ ශොභනය, කෙන්ඩා හෝ ශොභනය, අත් හෝ ශොභනය පා හෝ ශොභනය, ඇඟිලි ශොභනය, නියපොතු ශොභන යයි දැක බලා සතුටු වෙයි. බලාපොරොත්තුවෙයි. බැඳෙයි රාග බන්ධනයට පැමිණෙයි. (iv) මේ දර්ශන සංසර්ගයයි.</p>
<p><a class="apz" id="apz122.2"></a>ශ්‍රවණ සංසර්ගය කවරේද? මෙහි ඇතැම් පුද්ගලයෙක් ස්ත්‍රියක් හෝ කුමාරියක් හෝ ගැන අසා (මෙහි (18-2) 1 (ii) (iii) යොදාගත යුතුයි.) අසා සතුටුවෙයි. මේ ශ්‍රවණ සංසර්ගයයි.</p>
<p><a class="apz" id="apz122.3"></a>“ස්නෙහය” යනු ස්නෙහ දෙකකි. තෘෂ්ණා ස්නෙහයද දෘෂ්ටි ස්නෙහයද යනුයි. තෘෂ්ණා ස්නෙහය කවරේද? යම් පමණ තෘෂ්ණාවෙන් සීමා කරණ ලද වට කරණ ලද මමත්වය වශයෙන් ගන්නාලද, මෙය මාගේය, මෙපමණ මාගේය, මෙපමණකින් මාගේය, රූපයෝ මාගේය, ශබ්දයෝ මාගේය, ගන්ධයෝ මාගේය, රසයෝ ස්පර්ශයෝ අතුරන ඇතිරිලි පාබිසි, දාසි දාසයෝ, එළු බැටළුවෝ, ඌරු කුකුල්ලු ඇත්, ගව, අශ්ව, වෙළෙම්බු, කෙත්, වතු, රන්, අමුරන්, ගම්, නියම්ගම් රාජධානිහුද රටවල්ද ජනපදද, කොටුගුල්ද, භාණ්ඩාගාරද, මේ සියලු මහා පෘථිවියද තෘෂ්ණා වශයෙන් සිතයි. යම්පමණ එක්සිය අටක් ප්‍රමාණවූ තෘෂ්ණාව වෙයි. මේ තෘෂ්ණා ස්නෙහයයි.</p>
<p><a class="apz" id="apz122.4"></a>දෘෂ්ටි ස්නෙහය කවරේද? විසිවැදෑරුම් ආත්ම දෘෂ්ටිය, දශවැදෑරුම් මිථ්‍යා දෘෂ්ටිය, දශවැදෑරුම් අන්ත ග්‍රාහික දෘෂ්ටිය, යන මෙබඳු දෘෂ්ටි ගැනීම, දෘෂ්ටි කාන්තාරය, දෘෂ්ටි නපුරු කටුව, දෘෂ්ටි කම්පාව, දෘෂ්ටි සංයෝජනය, ගැනීම, බැසගැන්ම, පරාමර්ශය, වැරදි මාර්ගය මිථ්‍යාපථය, විපරීත ගැන්ම, යන යම්බඳු දෙසැට දෘෂ්ටීහු ඇද්ද එයයි.</p>
<p><a class="apz" id="apz122.5"></a>“සංසර්ගය ඇත්තහුට ස්නෙහයෝ ඇතිවෙත්” යනු දර්ශන සංසර්ග හේතුවෙන්ද ශ්‍රවණ සංසර්ග හේතුවෙන්ද තෘෂ්ණා ස්නෙහයද දෘෂ්ටි ස්නෙහයද වෙත්, හටගනිත් උපදිත්, පහළවෙත්.</p>
<p><a class="apz" id="apz122.6"></a>“ස්නෙහය අනුව මේ දුක වැඩෙයි.” යන්නෙහි ස්නෙහය නම් ස්නෙහ දෙකකි. එනම්, තෘෂ්ණා ස්නෙහයද දෘෂ්ටි ස්නෙහයද යනුයි. (18-2) 3 යොදාගත යුතුයි.) “මේ දුක වැඩෙයි” යනු මෙහි ඇතැම් පුද්ගලයෙක් කයින් දුසිරිතෙහි හැසිරෙයි. වචනයෙන් දුසිරිතෙහි හැසිරෙයි. සිතින් දුසිරිතෙහි හැසිරෙයි. සතුන්ද මරයි. හොරකම්ද කරයි. ගෙවල් බිඳීම්ද කරයි බලාත්කාරයෙන් ධනය පැහැර ගනියි. උපද්‍රවද කරයි. අන් අඹුවන් කරාද යයි බොරුද කියයි ඒ ඔහු අල්ලා රජුට දක්වයි. (මහා නිද්දෙසයේ (15-1) 1 ඔහු අල්ලා යන තැන සිට යොදාගත යුතුයි.)</p>
<p><a class="apz" id="apz122.7"></a>මේ දුක් දොම්නස් ඔහුට කොයින්ද? සැක හෙතුවෙන් නන්දි නම්වූ තෘෂ්ණා හේතුවෙන්, රාග හේතුවෙන් නන්දි රාග හේතුවෙන් නිරය දුක්ද, තිරිසන් යොනි දුක්ද, ප්‍රෙත විෂයික දුක්ද මානුෂික දුක්ද, කොයින් උපන්නාහුද, කොයින් හටගත්තාහුද, කොයින් ඇතිවූවා හුද, කොයින් පහළවූවාහුද, ස්නෙහ හේතුවෙන් තෘෂ්ණා හේතුවෙන්, රාග හේතුවෙන්, නන්දි රාග හේතුවෙන් වෙති ඇතිවෙත්, පහළ වෙත් යනුයි. ස්නෙහයෙන් ඇතිවන ආදීනවය බලන්නේ යන්නෙහි ස්නෙහ දෙකකි. තෘෂ්ණා ස්නෙහයද දෘෂ්ටි ස්නෙහයද යනුයි. (මෙහි (18-2) 3 යොදා ගත යුතුයි.) ස්නෙහයෙන් ඇතිවන ආදීනවය බලන්නේ යනු තෘෂ්ණා ස්නෙහයද දෘෂ්ටි ස්නෙහයද දකිනු ලබන්නේ බලනු ලබන්නේ පරීක්ෂා කරණු ලබන්නේ යනුයි. එහෙයින් ඒ පසේ බුදුන් වහන්සේ කීහ.</p>
<p><a class="msdiv" id="msdiv123"></a>(18-3)</p>
<p><a class="apz" id="apz123.1"></a>“මිත්‍රයන් කෙරෙහිද යහළුවන් කෙරෙහිද අනුකම්පා කරන්නේ පිළිබඳ සිත් ඇත්තේ” යන්නෙහි ‘මිත්‍රයෝ’ යන්නෙහි මිත්‍රයෝ දෙකොටසෙකි. ගිහි මිත්‍රයෝද පැවිදි මිත්‍රයෝද යනුයි. ගිහි මිත්‍රයෝ කවරහුද? මෙහි ඇතැම් පුද්ගලයෙක් දීමට දුෂ්කර දෙයක් දේද, බැහැර කිරීමට දුෂ්කර දෙයක් බැහැර කෙරේද, කිරීමට දුෂ්කර දෙයක් කෙරේද, ඉවසීමට දුෂ්කර දෙයක් ඉවසාද, තමාගේ රහස් මිත්‍රයාට කියාද, මිත්‍රයාගේ රහස් සඟවාද, විපත්තියකදී මිත්‍රයා අත් නොහරීද, ජීවිතය පවා මිත්‍රයා පිණිස පරිත්‍යාග කෙරේද, මිත්‍රයා පහත් කොට නොසිතාද මේ ගිහි මිත්‍රයා නම් වේ.</p>
<p><a class="apz" id="apz123.2"></a>“පැවිදි මිත්‍රයා කවරේද?” මෙහි මහණතෙම ප්‍රියවූයේද, ගරුබව වඩන්නේද යහපත් වචන කියන්නේද, ගැඹුරු අර්ථවත් දේ කථා කරන්නේද, වැරදි මාර්ගයෙහි නොයොදාද, අධිශීලයෙහි සමාදන් කරවාද, සතර සතිපට්ඨාන භාවනාවන් යෙදීමෙහි යොදවාද, සතර සම්‍යක් ප්‍රධානයන් සතර ඍද්ධිපාදයන්, පඤ්චෙන්ද්‍රියයන්, පංචබලයන්, සප්ත බොධ්‍යංගයන්, හා ආර්ය අෂ්ටාංගික මාර්ගයාගේද භාවනාවේ යෙදීමේ යොදවාද, මේ පැවිදි මිත්‍රයා නම් වේ.</p>
<p><a class="apz" id="apz123.3"></a>සුහද හෙවත් යහළුවා නම් යම් කෙනෙකුන් සමග යාම, ඊම, සිටීම, හිඳගැනීම, නිදීම, කථාකිරීම යහපත් වේද හෙතෙමේයි. මිත්‍රයා කෙරෙහිද සුහද හෙවත් යහලුවා කෙරෙහිද, දැකී, ඇසුරු කළ යහළුවන් කෙරෙහිද අනුකම්පා කරණු ලබන්නේ බලනු ලබන්නේ, අනුග්‍රහ කරණු ලබන්නේ ආත්මාර්ථයද, පරාර්ථයද, උභයාර්ථයද දුරු කරයි. මෙලොව අර්ථය දුරු කරයි, පරලොව අර්ථය දුරු කරයි, පරමාර්ථය දුරු කරයි, ඉවත් කරයි, අතුරුදන් කරයි.</p>
<p><a class="apz" id="apz123.4"></a>“බැඳුන සිත් ඇත්තේ” යනු කරුණු දෙකකින් බැඳුන සිත් ඇත්තේ යනුයි. තමා හෝ පහත් තැන තබන්නේ අනුන් හෝ උසස් තැන තබන්නේ බැඳුන සිත් ඇත්තේ වෙයි, තමා හෝ උසස් තැන තබන්නේ අනුන් හෝ පහත් තැන තබන්නේ බැඳුන සිත් ඇත්තේ වෙයි. කෙසේ තමා පහත්කොට තබන්නේ අන්‍යයා උසස් තැන තබන්නේ බැඳුන සිත් ඇත්තේ වේද ‘තෙපි මට බොහෝ උපකාරීහුය, මම තෙපි නිසා සිවුරුද, පිණ්ඩපාතයද සෙනාසනද, ගිලන්පස බෙහෙත් පිරිකරද ලබමි. අනිකෙකුට දෙන්ට හෝ සිතන කල්හි තෙපි නිසා තෙපි ආශ්‍රය කරමින් මෙහි මාගේ පුරාණ මවුපියන්ගේ නාම ගෝත්‍රය අතුරුදන්වූ කල්හි මේ අසවලාගේ කුළුපගයෙක. මේ අසවල් තැනැත්තියගේ කුළුපගයෙකැයි ඔබවහන්සේලා විසින් එහි ගෙනයනු ලැබීමි.’ මෙසේ තමා නීච ස්ථානයෙහි තබන්නේ අන්‍යයා උසස් තැන තබන්නේ බැඳුන සිත් ඇත්තේ වෙයි.</p>
<p><a class="apz" id="apz123.5"></a>“කෙසේ තමා උසස් තැන තබන්නේ අන්‍යයා පහත් තැන තබන්නේ බැඳුන සිත් ඇත්තේ වේද?” ‘මම යුෂ්මතුන්ට බොහෝ උපකාරීවෙමි. තෙපි මා නිසා බුදුන් සරණ කොට ගියහ. ධර්මය සරණකොට ගියහ, සංඝයා සරණකොට ගියහ, සතුන් මැරීමෙන්, හොරකම් කිරීමෙන්, කාමයෙහි වරදවා හැසිරීමෙන්, බොරු කීමෙන් රහමෙර පානයෙන් වෙන්වූහ. මම තොපට පෙළ කියවමි. ප්‍රශ්න විසඳා දෙමි, පොහොය කියමි. නව කර්ම සිහිකරවමි. එසේ නමුත් තෙපි මා ඉක්මවා අන්‍යයන්ට ගරු කරන්නහුද, සත්කාර කරන්නහුද බහුමාන කරන්නහුද? යනුවෙනි මෙසේ තමා උසස් තැන තබන්නේ අන්‍යයා පහත් තැන තබන්නේ බැඳුන සිත් ඇත්තේ වෙයි. මෙසේ අර්ථය දුරු කරයි.</p>
<p><a class="apz" id="apz123.6"></a>“එක්ව බැඳීමෙහි මේ භය දකින්නේ” යන්නෙහි භය යනු ජාති භය, ජරා භය, ව්‍යාධි භය, මරණ භය, රාජ භය, චොර භය, උදක භය, දණ්ඩ භය, දුර්ගති භය, දියරැල භය, කිඹුල් භය, දියසුළි භය, නපුරු වනසතුන්ගේ භය, අපකීර්ති භය, භයානකවූ තැති ගැන්ම, රොමහර්ෂය, සිතේ සංවේගය, යනුයි ‘එක්ව බැඳීම’ යනු බැඳීම් දෙකකි. තෘෂ්ණා බැඳීමද දෘෂ්ටි බැඳීමද යනුයි.) (18-2) 3 ‘ස්නේහය’ යනු ‘බැඳීම්’ යයි වෙනස්කොට යෙදිය යුතුයි.) මේ තෘෂ්ණා බැඳීමයි. මේ දෘෂ්ටි බැඳීමයි. මේ භය එක්ව බැඳීමෙහි බලන්නේ, දකින්නේ පරීක්ෂා කර බලන්නේ, කඟවේනෙකුගේ අඟ මෙන් තනිවහැසිරෙන්නේය, යනුයි එහෙයින් ඒ පසේබුදුන් වහන්සේ ප්‍රකාශකළහ.</p>
<p><a class="msdiv" id="msdiv124"></a>(18-4)</p>
<p><a class="apz" id="apz124.1"></a>“උණ පඳුර විශාලවූයේ පළල්වූයේ යන්නෙහි,” වංස යනු උණ පඳුරට කියයි. උණ පඳුරෙහි යම්සේද පෞරාණික වංශයෙහි සත්වයෝ ඇළුනාහ, ලැගුනාහ, එපරිද්දෙන්ම විසත්තිකා යයි තෘෂ්ණාවට කියයි. යම් රාගයක් ඇද්ද යෙදීමක් ඇද්ද නන්දියක් ඇද්ද, නන්දි රාගයක් ඇද්ද තෘෂ්ණාවගේ යම් ඇලීමක් ආශාවක් ප්‍රශ්න කිරීමක් ඇද්ද, මේ විසත්තිකා නමි. රූපයෙහි, ශබ්දයෙහි, ගන්ධයෙහි, රසයෙහි, ස්පර්ශයෙහි, කුලයෙහි, ගණයෙහි, ආවාසයෙහි, ප්‍රශංසාවෙහි, සැපයෙහි, චීවරයෙහි, පිණ්ඩපාතයෙහි, සෙනාසනයෙහි, ගිලන්පස, බෙහෙත් පිරිකරෙහි, කාම ධාතුවෙහි, රූප ධාතුවෙහි, අරූප ධාතුවෙහි, කාම භවයෙහි, රූප භවයෙහි, අරූප භවයෙහි, සඤ්ඤා භවයෙහි, අසඤ්ඤා භවයෙහි, නෙවසඤ්ඤා නාසඤ්ඤා භවයෙහි, එකවොකාර භවයෙහි, චතුවොකාර භවයෙහි, පඤ්ච වොකාර භවයෙහි, අතීතයෙහි, අනාගතයෙහි, පවත්නා කාලයෙහි, දැකි ඇසූ, ස්පර්ශ කළ, දැනගත් ධර්මයන්හි මහත්සේ ඇලේනුයි විසත්තිකා නමි.</p>
<p><a class="apz" id="apz124.2"></a>“පුත්‍රයන් කෙරෙහිද අඹුවන් කෙරෙහිද යම් බලාපොරොත්තුවක් ඇද්ද,” යන්නෙහි පුත්‍රයෝ යනු පුත්‍රයෝ, සතර දෙනෙකි. (18-5) 3 යෙදිය යුතුයි.) අඹුවෝ යයි භාර්යාවන්ට කියත්. අපෙක්ෂාව යනු තෘෂ්ණාවට කියයි. යම් රාගයක් ඇද්ද, ඇලීමක් ඇද්ද, අභිධ්‍යාවක් ලොභයක් අකුශල මූලයක් ඇද්ද එයයි.</p>
<p><a class="apz" id="apz124.3"></a>“හුණ කිළිල (ගොබය) මෙන් නොගැටෙන්නේ” යන්නෙහි වංශයයි හුණ පඳුරට කියයි. යම්සේ හුණ පඳුර තරුණ කාලයෙහි ගොබ කාලයෙහි නොඇළුනේ නොලැගුනේ නොසෙල්වෙන්නේ නික්මේද, එමෙන්ම ඇලීම් දෙකකි. තෘෂ්ණා ඇලීමද දෘෂ්ටි ඇලීමද යනුයි. (18-2) 3 යෙදිය යුතුයි.) මේ තෘෂ්ණා ඇලීමයි මේ දෘෂ්ටි ඇලීමයි. ඒ පසේ බුදුන්වහන්සේට තෘෂ්ණා ඇලීම ප්‍රහීනය, දෘෂ්ටි ඇලීම සන්සිඳුනේය. තෘෂ්ණා ඇලීම ප්‍රහීනවූ බැවින් දෘෂ්ටි ඇලීම සන්සිඳුන බැවින් ඒ පසේ බුදුන්වහන්සේ රූපයෙහි නොඇලෙයි. ශබ්දයෙහි නොඇලෙයි. ගන්ධයෙහි නොඇලෙයි. රසයෙහි නොඇලෙයි, ස්පර්ශයෙහි නොඇලෙයි, කුලයෙහි, ගණයා කෙරෙහි, ආවාසයෙහි, ලාභයෙහි කීර්තියෙහි, ප්‍රශංසාවෙහි සැපයෙහි, චීවරයෙහි, පිණ්ඩපාතයෙහි සෙනාසනයෙහි, ගිලන්පස බෙහෙත් පිරිකරෙහි නොඇලෙයි නොගනියි, මුසපත් නොවෙයි නික්මුනේ, වෙන්වූයේ සීමා නොකළ සිතින් වසයි, එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv125"></a>(18-5)</p>
<p><a class="apz" id="apz125.1"></a>“අරණ්‍යයෙහි මුවා නොබැඳුනේ කැමතිසේ ගොදුරු පිණිස යයි” මුවා නම් මුවෝ දෙකොටසකි. ඒනී මුවාද පසද මුවාද යනුයි. වනයෙහි වූ මුවා වනයෙහි වාතාවරණයෙහි හැසිරෙන්නේ නිදහස්ව යයි. නිදහස්ව සිටියි, නිදහස්ව ලගියි, නිදහස්ව නිදයි. එයට හේතු කවරේද, මහණෙනි, වැද්දාට ඉදිරිපත් නොවන බැවිනි. මහණෙනි, එමෙන්ම මහණතෙම කාමයන්ගෙන් වෙන්ව අකුශල ධර්මයන්ගෙන් වෙන්ව විතර්ක සහිත විචාර සහිත සමාධියෙන් හටගත් ප්‍රීතිය හා සැපය ඇති ප්‍රථමධ්‍යානයට සමවැද වාසය කරයි.</p>
<p><a class="apz" id="apz125.2"></a>“මහණෙනි, මෙය (ii) මාර පදය (මාරයාට අයත් ප්‍රදෙශය) ඉක්ම වූයේයයිද පාපීවූ මාරයාට පෙණීමෙන් වෙන්වූයේ යයිද කියයි (iii) මහණෙනි, නැවතද මහණතෙම විතර්ක විචාරයන් සන්සිඳීමෙන් අධ්‍යාත්මයෙහි පැහැදීම ඇති, සිතේ එකඟත්වය ඇති විතර්ක රහිත විචාර රහිත සමාධියෙන් හටගත් ප්‍රීතිය හා සැපය ඇති දෙවෙනි ධ්‍යානයට සමවැද වාසය කරයි. මහණෙනි, මෙය (මෙහි 2 (ii) යෙදිය යුතුයි.)</p>
<p><a class="apz" id="apz125.3"></a>“මහණෙනි, නැවත මහණතෙම ප්‍රීතියෙන් නොඇලීමෙන් සිහි ඇත්තේ මනා නුවණැත්තේ උපෙක්ෂා සහිතව වාසය කරයි. සැපයේ පහස කයින් විඳියි. යම් ඒ දෙයක් උපෙක්ෂා ඇත්තේ සිහි ඇත්තේ සැප විහාරීයයි ආර්යයෝ කියද්ද ඒ තෘතීය ධ්‍යානයට සමවැද වාසය කරයි. මහණෙනි, මෙය (මෙහි 2 යෙදිය යුතුයි.)</p>
<p><a class="apz" id="apz125.4"></a>“මහණෙනි, නැවතද මහණතෙම සැපයාගේ ප්‍රහානයෙන්ද දුඃඛයාගේ ප්‍රහානයෙන්ද පූර්වයෙහිම සොම්නස් දොම්නස් දෙදෙනාගේ දුරු කිරීමෙන් දුක් නැති සුව නැති උපෙක්ෂාව හා සිහියෙන්ද පිරිසිදුවූ සතරවන ධ්‍යානයට සමවැද වාසය කරයි. මහණෙනි, මෙය (18-5) 2 යෙදිය යුතුයි.)</p>
<p><a class="apz" id="apz125.5"></a>“මහණෙනි, නැවතද මහණතෙම සර්වප්‍රකාරයෙන් රූප සංඥාව ඉක්මවා, ප්‍රතිඝ සංඥාව අස්තයට පමුණුවා, නානත්ත සංඥාව මෙනෙහි නොකිරීමෙන් ආකාශය අනන්තයයි ආකාශානඤ්චායතනයට සමවැද වාසය කරයි. මහණෙනි, මෙය ( (18-5) 2 යෙදිය යුතුයි.)</p>
<p><a class="apz" id="apz125.6"></a>“මහණෙනි, නැවතද මහණතෙම සර්වප්‍රකාරයෙන් ආකාශානඤ්චායතනය ඉක්මවා විඤ්ඤාණය අනන්තයයි විඤ්ඤාණඤ්චායතනයට සමවැද වාසය කරයි. සර්වප්‍රකාරයෙන් විඤ්ඤාණඤ්චායතනය ඉක්මවා කිසිවක් නැතැයි ආකිඤ්චඤ්ඤායතනයට සමවැද වාසය කරයි. සර්වප්‍රකාරයෙන් ආකිඤ්චඤ්ඤායතනය ඉක්මවා නෙවසඤ්ඤා නාසඤ්ඤායතනයට සමවැද වාසය කරයි. සර්වප්‍රකාරයෙන් නෙවසඤ්ඤා නාසඤ්ඤායතනය ඉක්මවා සඤ්ඤාවෙදයිත නිරොධයට පැමිණ වාසය කරයි. සංඥාව දැක ආශ්‍රවයෝ ගෙවීගියාහු වෙති. මහණෙනි, මෙය ( (18-5) 2 යෙදිය යුතුයි.) ලෝකයෙහි විසත්තිකා නමැති තෘෂ්ණාවෙන් එතර වූයේය.</p>
<p><a class="apz" id="apz125.7"></a>“යම් ඒ තැනැත්තෙක් නිදහස්ව යේද, සිටීද, හිඳීද, නිදාද, එයට හේතු කවරේද, පාපීවූ මාරයා ඉදිරියේ නොපෙණෙන බැවිනි.</p>
<p><a class="apz" id="apz125.8"></a>“නුවණැති ජනතෙම සේරී ධර්මය බලන්නේ” යන්නෙහි නුවණැති යනු පණ්ඩිතවූ ප්‍රඥා ඇති, බුද්ධිමත්, ඥාන ඇති යනුයි. ‘ජනතෙම’ යනු සත්වයා මානවකයා පුද්ගලයා ජීවයා යනුයි. (ii) ‘සේරී’ යනු සේරී ධර්ම දෙකකි. ධම්ම සේරී පුද්ගල සේරී යනුයි, ධම්ම සේරි (නිදහස් ධර්මය) කවරේද? සතර සතිපට්ඨාන, සතර සම්‍යක් ප්‍රධාන, සතර ඍද්ධිපාද පඤ්චෙන්ද්‍රිය, පංච බල, සප්තබොධ්‍යංග, ආර්ය අෂ්ටාංගික මාර්ගය යන මේ ධර්ම සේරී නම්වේ. පුද්ගල සේරී (නිදහස් පුද්ගලයා) කවරේද? යමෙක් මේ සේරී ධර්මයන්ගෙන් යුක්තවේද හෙතෙම සේරී පුද්ගලයායයි කියයි. “නුවණැති පුද්ගලතෙම සේරී ධර්මය බලන්නේ” යනු දකින්නේ, පරීක්ෂා කරන්නේ කඟවේනා මෙන් තනිව හැසිරෙන්නේය එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv126"></a>(18-6)</p>
<p><a class="apz" id="apz126.1"></a>“යහළුවන් මැද විසීමේද, සිටීමේද, හිඳීමේද, ඇවිදීමේද ඇමතීම (අඬ ගැසීම) වෙයි.” යන්නෙහි ‘යහළුවෝ, නම් යම් කෙනෙකුන් සමග පැමිණීම පහසුවේද, යාම පහසුවේද, යාම, ඊම, පහසුවේද, හිඳගැනීම, නිදීම, කථා කිරීම, සාකච්ඡා කිරීම පහසුවේද, ඔවුහු යහළුවෝ වෙති. විසීමේද සිටීමේද ගමනෙහිද යන මේ ආදියෙහි තමහට වැඩ පිණිස පවත්නා කථා කිරීම්, අනුන්ට වැඩ පිණිස පවත්නා කථා කිරීම් දෙපසටම වැඩ පිණිස කථා කිරීම් මෙලොව වැඩපිණිස කථාකිරීම්, පරලොව වැඩ පිණිස කථාකිරීම්, යනුයි.</p>
<p><a class="apz" id="apz126.2"></a>“නිදහස්ව හැසිරීම (සේරී ධර්මය) ලෝභය ඇතියන්ගේ ධර්මයක් නොවේ යයි බලන්නේ” යනු මෙය මෝඩවූ අසත්පුරුෂවූ, තීර්ථකයන්ගේ තීර්ථක ශ්‍රාවකයන්ගේ ධර්මයක් නොවේ. පණ්ඩිතවූ සත්පුරුෂවූ කාශාය වස්ත්‍රධාරී බුදු පසේබුදු බුද්ධ ශ්‍රාවකයන්ගේ ධර්මයකි. “සේරී” යනු සේරී ධර්ම දෙකොටසකි. (18-5) 8 (ii) යෙදිය යුතුයි.) සේරී ධර්මය බලන්නේ යනු සේරී ධර්මය දකින්නේ බලන්නේ, පරීක්ෂාකරන්නේ යනුයි.</p>
<p><a class="msdiv" id="msdiv127"></a>(18-7)</p>
<p><a class="apz" id="apz127.1"></a>“යහළුවන් මැද ක්‍රීඩාවෙහි ඇල්මද වෙයි” යන්නෙහි ක්‍රීඩා යනු ක්‍රීඩා දෙකකි, කායික ක්‍රීඩාවද වාචසික ක්‍රීඩාවද යනුයි. කායික ක්‍රීඩාව කවරේද, ඇතුන්ගෙන් ක්‍රීඩා කරත් අසුන්ගෙන් ක්‍රීඩා කරත්, දුනුවලින් ක්‍රීඩා කරත්, කඩුවලින් ක්‍රීඩා කරත්, (කට්ටි අටක් ඇති) දාන් ලෑලි ආදියෙන් ක්‍රීඩා කරත්, අහසෙහිද ක්‍රීඩා කරත්, ශරීරයෙහි එක් පෙදෙසකින්ද ක්‍රීඩා කරත්, ගල්කැට ආදියෙන්ද ක්‍රීඩා කරත්, කළවලින්ද සෙල්ලම් කරත්, ඉරටු ගත් අතින්ද ක්‍රීඩා කරත්, (මහා නිද්දෙසයේ (14-12) 6 යෙදිය යුතුයි.) මේ වාචසික ක්‍රීඩා නම් වෙති. ‘රතිය’ යනු ඇලීමට වචනයකි. රති යනු යහළුවන්ට කියයි යම් කෙනෙකුන් සමග (18-6) 1 ‘යහළුවෝ’ නම් යන තැන සිට යෙදිය යුතුයි.) මේ යහළුවෝ නම් වෙත්.</p>
<p><a class="apz" id="apz127.2"></a>“පුත්‍රයන් කෙරෙහිද ප්‍රේමය මහත්වෙයි” යන තන්හි පුත්‍රයෝ යනු පුත්‍රයෝ සතර දෙනෙකි. තමාගෙන් උපන් පුත්‍රයාය, කෙතින් උපන් පුත්‍රයාය, හදාගත් පුත්‍රයාය, අතවැස්සාය, යන මොව්හු වෙති. ‘ඒ පුත්‍රයන් කෙරෙහි මහත්වූ ප්‍රේමය වෙයි’ යනු ප්‍රෙමය බොහෝවෙයි යනුයි.</p>
<p><a class="apz" id="apz127.3"></a>“ප්‍රිය විප්‍රයොගය පිළිකුල් කරන්නේ” යන්නෙහි ප්‍රියයෝ දෙකොටසකි. සත්වයෝ හෝ සංස්කාරයෝ යනුයි. ප්‍රියවූ සත්වයෝ කවරහුද, මෙහි ඇතැම් පුද්ගලයෙකුට වැඩ කැමති, හිත කැමති, පහසු කැමති, කාමාදී බැමිවලින් නිදහස කැමති, මව හෝ පියා හෝ සහෝදරයා හෝ සහෝදරිය හෝ පුත්‍රයෙක් හෝ දුවක් හෝ මිත්‍රාමාත්‍යයෝ හෝ ලේ සහලේ නෑයෝ හෝ වෙද්ද, මේ ප්‍රියවූ සත්වයෝ වෙති.</p>
<p><a class="apz" id="apz127.4"></a>“ප්‍රියවූ සංස්කාරයෝ කවරහුද, මන වඩන රූපයෝය, ශබ්දයෝය, සුවඳය, රසයෝය ස්පර්ශයෝය යන මේ ප්‍රිය සංස්කාරයෝ වෙති. ප්‍රිය විප්‍රයෝගය පිළිකුල් කරන්නේ යනු ප්‍රියයන්ගෙන් වෙන්වීම පිළිකුල් කරන්නේ කඟවේනා අඟමෙන් තනිව හැසිරෙන්නේය. එහෙයින් ඒ පසේ බුදුන් වහන්සේ මෙසේ ප්‍රකාශ කළහ.</p>
<p><a class="msdiv" id="msdiv128"></a>(18-8)</p>
<p><a class="apz" id="apz128.1"></a>“සතර දිශාවෙහි සත්වයන් සමග ක්‍රොධ නොවූයේ වෙයි.” යනු ඒ පසේ බුදුන්වහන්සේ මෛත්‍රී සහගත සිතින් (ii) එක් දිශාවක් පතුරුවා වාසය කරයි. එසේම දෙවන දිශාවද, තුන්වන දිශාවද, සතරවන දිශාව හා උඩ යටද සරසද යන සියලු තන්හි සියලු ලෝකය විපුලවූ මහද්ගතවූ අප්‍රමාණවූ මෛත්‍රී සහගත සිතින් අප්‍රමාණවූ වෛර නැති සිතින් පතුරුවා වාසය කරයි. කරුණා සහගත සිතින් (මෙහි 1 (ii) යෙදිය යුතුයි.) මුදිතා සහගත සිතින් (මෙහි 1 (ii) යෙදිය යුතුයි.) උපෙක්ෂා සහගත සිතින් වාසය කරයි.</p>
<p><a class="apz" id="apz128.2"></a>“සතර දිශාවෙහි සත්වයන් සමග ක්‍රොධ නොවූයේ වෙයි” යනු මෛත්‍රිය වඩනලද බැවින් පෙරදිග සත්වයෝ වෙද්ද, ඔවුහු අප්‍රිය නොවූවාහු වෙති. දකුණු දිග යම් සත්වයෝ වෙද්ද ඔවුහු පිළිකුල් නොවූවාහු වෙති. බටහිර දිග යම් සත්වයෝ වෙද්ද ඔව්හු අප්‍රිය නොවූවාහුවෙති. උතුරු දිග යම් සත්වයෝ වෙද්ද ඔව්හු අප්‍රිය නොවූවාහු වෙති, නැගෙනහිර දිග අනු දිශාවෙහි සත්වයෝ වෙද්ද ඔව්හු අප්‍රිය නොවූවාහු වෙති. දකුණු දිග අනු දිශාවෙහි සත්වයෝ වෙද්ද ඔව්හු අප්‍රිය නොවූවාහු වෙති. බටහිර දිග අනුදිශාවෙහි සත්වයෝ වෙද්ද ඔව්හු අප්‍රිය නොවූවාහු වෙති. උතුරු දිග අනුදිශාවෙහි යම් සත්වයෝ වෙද්ද ඔව්හු අප්‍රිය නොවූවාහු වෙති. යට දිශාවෙහි සත්වයෝ වෙද්ද ඔව්හු අප්‍රිය නොවූවාහු වෙති, උඩ දිශාවෙහි සත්වයෝ වෙද්ද ඔව්හු අප්‍රිය නොවූවාහු වෙති. යම් ඒ ඒ දිශාවල සත්වයෝ වෙද්ද ඔව්හු අප්‍රිය නොවූවාහු වෙති.</p>
<p><a class="apz" id="apz128.3"></a>“ඉතරීතර සන්තෝෂයෙන් සතුටුවන්නේ” යනු ඒ පසේ බුදුන් වහන්සේ ලැබුන යම් සිවුරකින්, ඉතරීතර සන්තොෂයෙහි ගුණ කියන්නේ, සිවුරු, හේතුවෙන් නොසරුප් සෙවීමට නොසුදුසු නොවීමට නොපැමිණෙයි. සිවුරු නොලැබුනේ නොසොයයි. ලැබ සිවුරෙහි ගිජු නොවූයේ ආදීනව දක්නේ සසරින් නික්මීමෙහි නුවණැත්තේ පරිභොග කරයි, ඒ සිවුරු පිළිබඳ ඉතරීතර සන්තොෂයෙන් උසස් බව නොසිතයි. අනුන්ට අවමන් නොකරයි. යමෙක් වනාහි එහි දක්ෂවූයේ අලස නොවූයේ, මනා නුවණැත්තේ සිහි ඇත්තේ වෙයි, මෙය ඒ පසේ බුදුන් වහන්සේ පෞරාණිකවූ අග්‍රයයි දතයුතු ආර්ය වංශයෙහි පිහිටියේයයි කියයි. යම් පරිදි ලැබුන පිණ්ඩපාතයෙන් සතුටුවූයේ වෙයි. යම් පරිදි ලැබුන සේනාසනයෙන් සතුටුවූයේ වෙයි, යම්පරිදි ලැබුන ගිලන්පස බෙහෙත් පිරිකරින් සතුටුවූයේ වෙයි, සතුටෙහි ගුණ කියන්නේ වෙයි. ඒ ගිලන්පස බෙහෙත් පිරිකර හේතුවෙන් නොසරුප් සෙවීමට නොසුදුසු සෙවීමට නොපැමිණෙයි. ගිලන්පස බෙහෙත් පිරිකර නොලැබ කම්පා නොවෙයි, ලැබුනේද එහි නොලැගුනේ මුසපත් නොවූයේ ආදීනවය දක්නේ සසරින් නික්මීමේ නුවණ ඇතිව පරිභොග කරයි. ඒ යම්පරිදි ලැබුන ගිලන්පස බෙහෙත් පිරිකර සතුටින් තමා උසස්යයි නොසිතයි, අනුන්ට නින්දා නොකරයි, යමෙක් වනාහි එහි දක්ෂවූයේ අලස නොවූයේ මනා නුවණැත්තේ සිහි ඇත්තේ වෙයි. මෙය ඒ පසේ බුදුන් වහන්සේ පෞරාණිකවූ අග්‍රයයි දතයුතු ආර්ය වංශයෙහි පිහිටියේයයි කියයි.</p>
<p><a class="apz" id="apz128.4"></a>“උවදුරු දුරු කරන්නේ තැති නොගන්නේ” යන්නෙහි උවදුරු නම් උවදුරු දෙකොටසකි. ප්‍රකට උවදුරුද අප්‍රකට උවදුරුද යනුයි. ප්‍රකට උවදුරු කවරහුද, සිංහ, ව්‍යාඝ්‍ර දිවි, වලස්, ගව, මහිෂ, ඇත්, අස්, ගෝනුසු, පත්තෑ ආදීහුද කළ කර්ම ඇති හෝ නැති සොරුද (මහා නිද්දෙසයේ (1-4) 4 (ii) උවදුරු යන තැන සිට යොදාගත යුතුයි.) මොව්හු අප්‍රකට උවදුරු නම් වෙති.</p>
<p><a class="apz" id="apz128.5"></a>“කවර අර්ථයකින් උවදුරු නම්වේද?” මැඩ පවත්වන අර්ථයෙන් උවදුරු නමි. පිරිහීමට පත්වේනුයි උවදුරු නමි. එහි ඇතිවේනුයි උවදුරු නමි, කෙසේ මැඩ පවත්වානුයි උවදුරු නම්වේද, ඒ උවදුරු ඒ පුද්ගලයා මැඩපවත්වත්, යටකරත්, කරදරයට පමුණුවත්, මෙසේ මැඩපවත්වානුයි උවදුරු නමි. කෙසේ පිරිහීමට පත්වේනුයි උවදුරු නම්වේද, ඒ උවදුරු කුශල ධර්මයන්ගේ අනතුර පිණිස පිරිහීම පිණිස පවතිත් කවර කුශල ධර්මයන්ගේද සම්‍යක් ප්‍රතිපදාව, අනුලෝම ප්‍රතිපදාව, නිවැරදි ප්‍රතිපදාව, නොවෙනස් ප්‍රතිපදාව, ධර්මානුධර්ම ප්‍රතිපදාව, සීලයන් සම්පූර්ණ කිරීම, ඉන්ද්‍රියයන්හි වැසූ දොර ඇති බව, භෝජනයෙහි පමණ දැනීම, නිදි දුරු කිරීම යන මොවුන්ගේද, සිහි නුවණෙහිද, සතර සතිපට්ඨානයන්ගේ භාවනාවේ යෙදීමේද සතර සම්‍යක් ප්‍රධානයන්ගේද සතර ඍද්ධිපාදයන්ගේද පඤ්චෙන්ද්‍රියයන්ගේද පංච බලයන්ගේද සප්ත බොධ්‍යංගයන්ගේද ආර්ය අෂ්ටාංගික මාර්ගයාගේ වැඩීමේද යන මේ කුශල ධර්මයන්ගේ අන්තරාය පිණිස පිරිහීම පිණිස පවතිත්.</p>
<p><a class="apz" id="apz128.6"></a>“කෙසේ එහි වෙසේනුයි උවදුරු නම්වේද?” එහි ඒ ලාමකවූ අකුශල ධර්මයෝ උපදිත්, යම්සේ මේ අකුශල ධර්මයන්ට ආත්ම භාවය ආශ්‍රයවූයේද එය මෙසේයි. ගොඩෙහි ගොඩ ආශ්‍රය කරණ ප්‍රාණීහු සයනය කරත්, දියෙහි දිය ආශ්‍රය කොට ඇති ප්‍රාණීහු සයනය කරත්, දියෙහි දිය ආශ්‍රය කොට ඇති ප්‍රාණීහු සයනය කරති. වනයෙහි වනය ආශ්‍රය කොට ඇති ප්‍රාණීහු සයනය කරති, දුකෙහි දුක ආශ්‍රයකොට ඇති ප්‍රාණීහු සයනය කරති, එපරිද්දෙන්ම එහි ඒ ලාමකවූ අකුශල ධර්මයෝ ආත්ම භාවය ආශ්‍රය කොට උපදිත්. මෙසේද එය ආශ්‍රය කොට ඇත්තේනුයි උවදුරු නම් වෙති. මෙය භාග්‍යවතුන් වහන්සේ විසින් වදාරණ ලදී. අතවැස්සන් (මහා නිද්දෙසයේ (1-4) 4 (ii) ‘උවදුරු’ යන තැන සිට යොදා ගත යුතුයි.) මෙසේද එහි ආශ්‍රය ඇතිවේනුයි උවදුරු නමි. ඒ උවදුරු බැහැර කළ බැවින් යට කළ බැවින් උවදුරු මැඩ පැවැත්වූයේය යනුයි.</p>
<p><a class="apz" id="apz128.7"></a>“තැති නොගත්තේ” යනු ඒ පසේ බුදුන්වහන්සේ බිය නොවූයේ තැති නොගත්තේ වෙයි, ප්‍රහීන කළ බිය හා බියට හේතු ඇත්තේ, පහවූ ලොමු ඩැහැගැණීම් ඇත්තේ වාසය කරණසේක. එහෙයින් ඒ පසේ බුදුන් වහන්සේ ප්‍රකාශ කළසේක.</p>
<p><a class="msdiv" id="msdiv129"></a>(18-9)</p>
<p><a class="apz" id="apz129.1"></a>“ඇතැම් පැවිද්දෝද අමාරුවෙන් සංග්‍රහ කටයුතුය” යනු මෙහි ඇතැම් පැවිද්දෝ නිස දෙන කල්හිද පෙළ කියවන කල්හිද ප්‍රශ්නයන්ට පිළිතුරු දෙන කල්හිද සිවුරු දෙන කල්හිද පාත්‍රයන් දෙන කල්හිද ලෝහ තලි දෙන කල්හිද, පැන් කෙන්ඩිය දෙන කල්හිද, පෙරහන දෙන කල්හිද, පසුම්බිය දෙන කල්හිද, සෙරෙප්පු දෙන කල්හිද, පටි දෙන කල්හිද ඒ ගැන කන් යොමු නොකරයි සිත නොයොදයි. වැරදි පැවතුම් ඇත්තේ මුහුණ වෙනතකට හරවයි.</p>
<p><a class="apz" id="apz129.2"></a>“එසේම එබඳු ගිහියෝද වෙසෙති.” යනු මෙහි ඇතැම් ගෘහස්ථයෝද ස්ත්‍රියක් දෙන කල්හි, දැසි දස්සන් දෙන කල්හි, රථයන් දෙන කල්හි. කෙත්වතු හිරණ්‍ය ස්වර්ණ දෙන කල්හි, ගම් නියම්ගම් නගර ජනපද දෙන කල්හි, එය නොඅසයි, යනුයි. බාහිර දේ ගැන අල්පෝත්සාහ ඇත්තේ යනු තමා හැර සියල්ලම මේ අර්ථයෙහි බාහිර දේ වෙති. ඒ දෙයෙහි අපෙක්ෂා රහිතවූයේ කඟවේනා අඟමෙන් තනිව හැසිරෙන්නේය. එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv130"></a>(18-10)</p>
<p><a class="apz" id="apz130.1"></a>“ගිහිලක්ෂණ බහා තබා” යන්නෙහි ගිහිලක්ෂණ නම් කෙස් රැවුල් මල් ගඳ විලවුන්, නොයෙක් ආභරණ පළඳනාද පොරෝනා හිස් වෙළුම්, ඇඟඋලන දේ, මදින දේ, කණ්ණාඩි අඳුන්, මුහුණේගාන වත්සුනු ආදිය, හිසකේ සිළුව, කඩුව, සේසත විසිතුරු සෙරෙප්පු, නළල්පට, වල්විදුනා යනාදිය බහාතබා යනුයි ගිහි ලක්ෂණ බහාතබා යනු ගිහිලක්ෂණ බහා තබා අත්හැරදමා, ඉවත්කොට යනුයි.</p>
<p><a class="apz" id="apz130.2"></a>“පරසතු රුකේ කොළ වැටුනාක් මෙන්” යනු යම්සේ (දෙවියන්ගේ) පරසතු රුකේ පත්‍රයෝ වැටුනාහු වෙද්ද එසේම ඒ පසේබුදුන් වහන්සේගේ ගිහි ලක්ෂණ බිඳුනාහ. වැටුනාහ යනුයි.</p>
<p><a class="apz" id="apz130.3"></a>“ධෛර්යවත් තැනැත්තේ” යනු වීර්ය ඇත්තේනුයි. ධීර නමි. අප්‍රමාද වූයේනුයි ධීර නමි, සූරවූයේනුයි. බිය නැත්තේනුයි තැති නොගන්නේනුයි පහකළ බිය හා බියට හේතු දේ ඇත්තේනුයි ධීර නමි. පහකළ ලොමුඩැහැගැනීම් ඇත්තේනුයි ධීර නමි. මෙහි සියලු පාපයෙන් වෙන්ව නරකය ඉක්මවා සිටියේනුයි ධීර නමි.</p>
<p><a class="apz" id="apz130.4"></a>“ගිහි බන්ධනයෝ” යනු පුත්‍රයෝද, භාර්යාවද, දාසයෝද. දාසීහුද, එළු බැටළුවෝද. ඌරු කුකුල්ළුද. ඇත් ගව අශ්ව වෙළෙම්බුද, කෙත්වතු හිරණ්‍ය ස්වර්ණ ගම් නියම් ගම් රාජධානිද රටවල්ද, ජනපදද, කොටුගුල්ද, භාණ්ඩාගාරද යන මේවා වෙති. ‘මෙබඳු යම්කිසි ඇලීම ඇතිකරවන ගිහි ලක්ෂණ ධෛර්යවත් තැනැත්තේ සිඳ දමා’ යනු ඒ පසේබුදුන් වහන්සේ ගිහිලක්ෂණ සිඳදමා බිඳදමා බැහැරකොට සංසිඳුවා නූපදනා බවට පමුණුවා ධෛර්යවත් තැනැත්තේ කඟවේනා අඟමෙන් තනිව හැසිරෙන්නේය. එහෙයින්, ඒ පසේ බුදුන් වහන්සේ ප්‍රකාශකළහ.</p>
<p class="endsection">පඨමො වග්ගො.</p>
<h2>2. දුතියවග්ගො</h2>
<p><a class="msdiv" id="msdiv131"></a>(18-11)</p>
<p><a class="apz" id="apz131.1"></a>“ප්‍රඥාවෙන් යුත් යහළුවකු ඉදින් ලබන්නේ නම්” යනු ඉදින් පණ්ඩිතවූ ප්‍රඥාවත්වූ, බුද්ධිමත්වූ ඥානය ඇති විභාවීවූ යහළුවකු ලබන්නේ නම් යනුයි.</p>
<p><a class="apz" id="apz131.2"></a>“යහපත් විහරණ ඇති ඔහු සමග හැසිරෙන්නේය.” යනු කරුණාවෙන්ද මුදිතාවෙන්ද උතුම්වූයේ යනුයි. “යහපත් හැසිරීම් ඇති” යනු (ii) ප්‍රථමධ්‍යානයෙන්ද යහපත් විහරණ ඇත්තේ ද්විතීය ධ්‍යානයෙන්ද, තෘතීය ධ්‍යානයෙන්ද චතුර්ථධ්‍යානයෙන්ද, යහපත් විහරණ ඇත්තේ, මෛත්‍රී චෙතොවිමුක්තියෙන්ද යහපත් විහරණ ඇත්තේ, කරුණා මුදිතා උපෙක්ෂා චෙතො විමුක්තියෙන්ද, යහපත් විහරණ ඇත්තේ, ආකාශානඤ්චායතන සමාපත්තියෙන්ද යහපත් විහරණ ඇත්තේ, විඤ්ඤාණඤ්චායතන සමාපත්තියෙන්ද යහපත් විහරණ ඇත්තේ ආකිඤ්චඤ්ඤායතන සමාපත්තියෙන්ද යහපත් විහරණ ඇත්තේ, නෙවසඤ්ඤා නාසඤ්ඤායතන සමාපත්තියෙන්ද යහපත් විහරණ ඇත්තේ, නිරොධ සමාපත්තියෙන්ද යහපත් විහරණ ඇත්තේ, ඵල සමාපත්තියෙන්ද යහපත් විහරණ ඇත්තේ යනුයි.</p>
<p><a class="apz" id="apz131.3"></a>“ධීර” යනු පණ්ඩිතවූ, ප්‍රඥා ඇති, බුද්ධි ඇති ඥානය ඇති, තැනැත්තේ යනුයි” ‘සියලු උවදුරු මැඩපවත්වා’ යනු සියලු උවදුරු මැඩපවත්වා යටකොට, බැහැරකොට යනුයි.</p>
<p><a class="apz" id="apz131.4"></a>“සිහි ඇති සතුටු සිත් ඇති තැනැත්තේ ඔහු සමග හැසිරෙන්නේය.” යනු ඒ පසේබුදුන් වහන්සේ සිහි ඇත්තේ වෙයි. උතුම් සිහිය හා ප්‍රඥාවෙන් යුක්තවූයේ කොට බොහෝ කල් ඇති කියා බොහෝ කල් ඇතිදේ සිහිකිරීමෙන් අනුස්මරණය කිරීමෙන් යුක්තවූයේ වෙයි. යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv132"></a>(18-12)</p>
<p><a class="apz" id="apz132.1"></a>“ප්‍රඥාවත් යහළුවකු ඉදින් නොලබන්නේ නම්” යනු ප්‍රඥාවත්, බුද්ධිමත්, ඥානය ඇති, විභාවීවූ අයකු නොලබන්නේ නම් යනුයි. ‘එකට හැසිරෙන්නේ’ යනු සමග හැසිරෙන්නේ යනුයි. ධෛර්යවත්වූ “යහපත් විහරණ ඇති” යනු ප්‍රථමධ්‍යානයෙන්ද යහපත් විහරණ ඇති (19-11) 2 (ii) යෙදිය යුතුයි) යනුයි. ‘ධෛර්යවත්’ යනු උත්සාහවත් පණ්ඩිතවූ ප්‍රඥාවත් බුද්ධි ඇති ඥානය ඇති විභාවීවූ යනුයි.</p>
<p><a class="apz" id="apz132.2"></a>“රට හා විජිතය හැරදැමූ රජු මෙන්” යනු යම්සේ ඔටුනු පලන්, දිනූ යුද ඇති ක්ෂත්‍රිය රජතෙම දුරුකළ සතුරන් ඇත්තේ, සම්පූර්ණ කළ අදහස් ඇත්තේ, පිරූ භාණ්ඩාගාර ඇත්තේ බොහෝ හිරණ්‍ය ස්වර්ණ ඇති නගරය බැහැරකොට කෙස් රැවුල් කපාහැර කසාවත් හැඳ පොරවා ගිහිගෙයින් නික්ම අනගාරිය නම් ශාසනයෙහි පැවිදිව කෙලෙස් නැති බවට පැමිණ තනිව හැසිරෙයි. ඉරියව් පවත්වයි. පවතියි. පාලනය කරයි යැපෙයි. මෙසේ පසේ බුදුන්වහන්සේද සියලු ගෘහවාස පලිබොධය සිඳ අඹු දරු පලිබොධය සිඳ ඥාති පලිබොධය සිඳ මිත්‍රාමාත්‍ය පලිබොධය සිඳ, කෙස් රැවුල් කපා හැර, කසාවත් හැඳ පොරවා ගිහිගෙයින් නික්ම අනගාරිය නම් ශාසනයෙහි පැවිදිව කෙලෙස් නැති බවට පැමිණ තනිව හැසිරෙයි. තනිව වාසය කරයි. ඉරියව් පවත්වයි. පාලනය කරයි, යැපෙයි යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv133"></a>(18-13)</p>
<p><a class="apz" id="apz133.1"></a>“සහාය සම්පත්තියට ඒකාන්තයෙන් ප්‍රශංසා කරමි.” යන්නෙහි ‘ඒකාන්තයෙන්’ යනු ඒකාන්ත වචනයයි, සැක නැති වචනයයි. දෙකක් නොසිතන වචනයයි. නියෝග වචනයයි. මේ ඒකාන්තයෙන් යනුයි. ‘සහාය සම්පදාව’ යනු යම් ඒ සහායයෙක් රහතුන්ට අයත් සිල් සමූහයෙන් යුක්තවේද, රහතුන්ට අයත් සමාධි සමූහයෙන් යුක්තවේද, රහතුන්ට අයත් ප්‍රඥා සමූහයෙන් යුක්ත වේද, රහතුන්ට අයත් විමුක්ති සමූහයෙන්, රහතුන්ට අයත් විමුක්ති ඥානදර්ශන සමූහයෙන් යුක්තවෙද්ද, ශීලයෙන්, සමාධියෙන්, ප්‍රඥාවෙන්, විමුක්තියෙන්, විමුක්තිඥාන දර්ශනයෙන්, උසස්වූ හෝ සමානවූ හෝ යහළුවෝ සේවනය කටයුත්තාහ. භජනය කටයුත්තාහ. පයිරු පාසනය කටයුත්තාහ.</p>
<p><a class="apz" id="apz133.2"></a>“මොවුන් නොලද කල්හි නිවැරදි භොජනය ඇත්තේ” යනු වැරදි සහිත ජීවත්වීම ඇති පුද්ගලයෙක් ඇත. නිවැරදි ජීවත්වීම ඇති පුද්ගලයෙක් ඇත. වැරදි සහිත ජීවිකාව ඇති පුද්ගලයා කවරේද? මෙහි ඇතැම් පුද්ගලයෙක් කුහක කමින් නැලවිලි කථාවෙන්, නිමිති ශාස්ත්‍ර කීමෙන්, ගිහීන්ගේ පණිවුඩ ගෙනයාමෙන්, ලාභයෙන් ලාභය බලාපොරොත්තු වෙමින්, දර දීමෙන් උණදඬු දීමෙන්, මල් දීමෙන් ගෙඩි දීමෙන්, නෑමට ජලය දීමෙන්, ඇඟේ උලන සුණු ආදිය දීමෙන්, මැටි දීමෙන්, දැහැටිදඬු දීමෙන්, මුහුණ සෝදන ජලය දීමෙන්, චාටුකථා කීමෙන්, සැබෑ බොරු මිශ්‍ර කොට කීමෙන්, යන්නට හැර නුගුණ කීමෙන්, වාස්තුවිද්‍යාවෙන්, තිරශ්චීන විද්‍යාවෙන් නක්ෂත්‍ර විද්‍යාවෙන් දූත ගමනින්, පණිවුඩ ගෙනයාමෙන්, වෙදකමින්, යනාදී අධර්ම දෙයින් යම් යම් දේ ලැබ ජීවිකාව කරයි. මේ වැරදි සහිත ජීවිකාව ඇති පුද්ගලයා යයි කියනු ලැබේ.</p>
<p><a class="apz" id="apz133.3"></a>“නිවැරදි පුද්ගලයා කවරේද? (පළමු වැරදි කරුණු අතහැර) දැහැමින් ජීවත්වීමයි. “මෙය නොලැබ නිවැරදි ජීවිකාව ඇත්තේ” යනු මේ වැරදි ජීවිකාව නොකොට නොලැබ කඟවේනා අඟමෙන් තනිව හැසිරෙන්නේය. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv134"></a>(19-14)</p>
<p><a class="apz" id="apz134.1"></a>“බබළන රන් වළලු දැක” යනු දැක, බලා, තීරණය කොට, ප්‍රකටකොට යනුයි. ‘ස්වර්ණ’ යනු රත්රන්වලට කියයි. බබළන යනු පිරිසුදු නියම වර්ණවත් යනුයි.</p>
<p><a class="apz" id="apz134.2"></a>“කර්මාර පුත්‍රයා විසින් මනාකොට නිමවනලද” යනු කර්මාර පුත්‍රයා යයි රන්කරුවාට කියයි. රන්කරුවා විසින් මනාකොට සාදනලද, නිමවනලද, කරණලද යනුයි. ‘දෑතෙහි ගැටෙන’ යන්නෙහි ‘භුජ’ යයි අතට කියයි. එක අතෙහි වළලු දෙක ගැටෙත්. මෙපරිද්දෙන්ම සත්වයෝ තෘෂ්ණා වශයෙන් දෘෂ්ටි වශයෙන් නරකයෙහි ගැටෙත්. තිරිසන් යෝනියෙහි ගැටෙත් ප්‍රෙත විෂයෙහි ගැටෙත්, මිනිස්ලොව ගැටෙත්, දෙව්ලොව ගැටෙත්, ගතියෙන් ගතිය, උත්පත්තියෙන් උත්පත්තිය, ප්‍රතිසන්ධියෙන් ප්‍රතිසන්ධිය, භවයෙන් භවය, සංසාරයෙන් සංසාරය, වට්ටයෙන් වට්ටය, ගැටෙන්නාහු හැසිරෙත්, වාසය කරත්, ඉරියව් පවත්වත්, යැපෙත් යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv135"></a>(18-15)</p>
<p><a class="apz" id="apz135.1"></a>“මෙසේ දෙවැන්නෙකු හා මාගේ එක්වීම” යනු තෘෂ්ණාව දෙවෙනි කොට ඇත්තේ හෝ වෙයි. පුද්ගලයකු දෙවෙනි කොට ඇත්තේ හෝ වෙයි. කෙසේ තෘෂ්ණාව දෙවෙනි කොට ඇත්තේ වේද? මෙහි තෘෂ්ණා නම් රූප තෘෂ්ණා ශබ්ද, ගන්ධ, රස, ස්පර්ශ ධර්ම තෘෂ්ණා යනුයි” යමෙකුගේ තෘෂ්ණාව ප්‍රහීන නොවූයේද, හෙතෙම තෘෂ්ණාව දෙවැන්නා කොට ඇත්තේ යයි කියයි.</p>
<p><a class="apz" id="apz135.2"></a>“තෘෂ්ණාව දෙවැන්නෙකු කොට ඇති පුද්ගලයා සසර දීර්ඝ කාලයක් හැසිරෙන්නේ මේ ආත්ම භාවයෙන් අන් ආත්ම භාවයකට යමින් සසර නොයික්මවයි” යනුයි. මෙසේ තෘෂ්ණාව දෙවැන්නකුකොට ඇත්තේ වෙයි. කෙසේ පුද්ගලයා දෙවැන්නකුකොට ඇත්තේද, මෙහි ඇතැම් පුද්ගලයෙක් තමා හේතුවෙන් නොව කාරණා හේතුවෙන් නොව උඩඟුවූයේ නොසන්සුන් සිතැත්තේ එකෙකුට හෝ දෙවැන්නෙක් වේද, තුන්වැන්නෙක් සතර වැන්නෙක් හෝ වේද, එහි නිෂ්ඵල දේ කථා කරයි. ඒ කෙසේද? රාජකථා (මෙහි 18-8 3 (ii) යොදාගත යුතුයි.) යනුයි. මෙසේ පුද්ගලයා දෙවැන්නකුකොට ඇත්තේ වෙයි.</p>
<p><a class="apz" id="apz135.3"></a>“හිස්වචන කථාකිරීම ඇත්තේ වෙයි” යන්නෙහි හිස් වචන නම් දෙතිස් තිරිසන් කථාවෝයි. හේ කෙසේද රාජ කථා (මහානිද්දෙසයේ (14-8) 3 (ii) යොදාගත යුතුයි.) ඇලීම ඇති කල්හි යන්නෙහි ඇලීම් දෙකකි. තෘෂ්ණාවෙහි ඇලීමද දෘෂ්ටියෙහි ඇලීමද යනුයි. (මෙහි (18-2) 3 යොදා ගත යුතුයි.) මේ තෘෂ්ණාවෙහි ඇලීමයි. මේ දෘෂ්ටියෙහි ඇලීමයි.</p>
<p><a class="apz" id="apz135.4"></a>“මේ බිය මත්තෙහි බලන්නේ” යන්නෙහි භය යනු ජාතිභය, ජරාභය, ව්‍යාධිභය, මරණභය, රාජභය, චොරභය, ගිනිභය, ජලභය, අත්තානුවාදභය, පරානුවාදභය, දණ්ඩ භය, දුර්ගතිභය, රැල බිය, කිඹුල් බිය, සුළි බිය, වන සතුන්ගේ බිය, දිවි පැවැත්මේ බිය, නින්දා බිය, දුර්ගති බිය, තැති ගැන්ම, ලොම් කෙළින් සිටීම සිතෙහි හදිසි බිය, මේ බිය මත්තෙහි දකින්නේ යනු මේ භය මත්තෙහි බලන්නේ දකින්නේ පරීක්ෂාකරන්නේ කඟවේනා අඟමෙන් තනිව හැසිරෙන්නේය. එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv136"></a>(18-16)</p>
<p><a class="apz" id="apz136.1"></a>“කාමයෝ විචිත්‍රය, මධුරය, සිත් අලවන්නේයයි” යන්නෙහි ‘කාමයෝ’ නම් ප්‍රකට වශයෙන් කාම දෙකොටසෙකි. වස්තුකාමද ක්ලේශ කාමද යනුයි. (මහානිද්දෙසයේ (1) 1 (ii) 2-3 ඡෙද යොදාගත යුතුයි.) “විචිත්‍රය” යනු (ii) නානා වර්ණ රූපයෝ, නානාවර්ණ ගන්ධයෝ නානාවර්ණ ශබ්දයෝ නානාවර්ණ රසයෝ නානා වර්ණ ස්පර්ශයෝ, ඉෂ්ටවූ මධුරවූ යනුයි.</p>
<p><a class="apz" id="apz136.2"></a>මෙය භාග්‍යවතුන් වහන්සේ විසින් වදාරණ ලදී. “මහණෙනි, කාමගුණයෝ පසක් වෙති. කවර පසක්ද ඉෂ්ටවූ කාන්තවූ, මනවඩන්නාවූ කාමය දෙන්නාවූ ඇතුළුම් කටයුතුවූ ඇසින් දකින්නාවූ රූපයෝද, කණින් අසන්නාවූ ශබ්දයෝද නාසයෙන් ආඝ්‍රානය කරන්නාවූ සුවඳද දිවින් දැන ගන්නාවූ රසයෝද, කයින් දැනගන්නාවූ ස්පර්ශයෝද යනු, මහණෙනි, මේ පස් වැදෑරුම් කාමගුණයෝ වෙති. මේ පංචකාම ගුණයන් නිසා සැපය සොම්නස උපදියි. මෙය කාම සුවයයි කියයි. මෙය සැපතට පීඩා කරණ සැපයයි. නූගතුන්ගේ සැපයයි. විපත් ඇති කරවන සැපයයි. මෙය නොසෙවිය යුතුයි, නොවැඩිය යුතුයි, බහුල වශයෙන් නොකටයුතුයි. මේ සැපතට බියවිය යුතුයයි කියමි.</p>
<p><a class="apz" id="apz136.3"></a>“සිත් අලවන” යන්නෙහි සිත නම් යම් සිතක් මන නම් වේද? මානස නම් වේද, සතුටු කරවත්, “විරූප රූපයෙන් සිත ඇදගනිත්” යනු ‘සිත සතුටු කරවත්.’ යනු නොයෙක් වර්ණ ඇති රූපයන්ගෙන් එනම් (මෙහි 18-16) 1 (ii) යොදාගත යුතුයි.) නොයෙක් වර්ණ ඇති ස්පර්ශයන්ගෙන් සිත ඇදගනිත්, සතුටු කරවත් යනුයි. කාම ගුණයන්හි ආදීනව දැක යනු</p>
<p><a class="apz" id="apz136.4"></a>මෙය භාග්‍යවතුන් වහන්සේ විසින් දෙශනාකරණ ලදී. “මහණෙනි, මෙහි ඇතැම් කුල පුත්‍රයෙක් යම් ශිල්පයකින් ජීවත් වේද, එනම්, ගොවිතැනින් හෝ ගවයන් රැකීමෙන් හෝ රජයේ නිලදැරීමෙන් හෝ වෙනින් ශිල්ප හැදෑරීමෙන් හෝ ශීතලට මුහුණපාමින්, උෂ්ණයට මුහුණපාමින් ඇටමැස්සෝය මදුරුවෝය. වාතය, අව්වය, දීර්ඝ ජාතීන්ගේ ස්පර්ශය යන මේවායේ ස්පර්ශය ලබන්නේ බඩගින්නෙන් හා පිපාසයෙන් පෙළෙන්නේ වෙයි.</p>
<p><a class="apz" id="apz136.5"></a>“මහණෙනි, මෙය කාමයන්ගේ මෙලොව ආදීනවයයි (ii) කාමහේතුවෙන්, කාමය නිමිත්තෙන් දුක් ගොඩක් ඇති වෙයි. මහණෙනි, එසේ වෙහෙසෙන්නාවූ ගැටෙන්නාවූ, වෑයම් කරන්නාවූ ඒ කුලපුත්‍රයාගේ ඒ භොගයෝ වැඩීමට නොපැමිණෙත්, හෙතෙම ශොක කරයි. ක්ලාන්ත වෙයි. ලෙහි අතගසා හඬයි. සිහි මුලාවට පැමිණෙයි. ‘මාගේ උත්සාහය හිස්ය, මාගේ ව්‍යායාමය නිෂ්ඵලවූයේ යයි සිතයි. මහණෙනි, මෙයද කාමයන්ගේ මෙලොව ආදීනව යයි, කාම හේතුවෙන් කාම නිදානයෙන් ඇතිවන දුක් ගොඩයි.</p>
<p><a class="apz" id="apz136.6"></a>“මහණෙනි, මෙසේ උත්සාහ කරණ ගැටෙන වෑයම් කරණ ඒ කුල පුත්‍රයාගේ භොගයෝ දියුණුවට පැමිණෙත්. එකල්හි හෙතෙම ඒ භොගයන්ගේ ආරක්ෂාව සැලසීමට දුකක් දොම්නසක් විඳියි. කෙසේ මාගේ භොගයෝ රජවරු පැහැර නොගන්නාහුද සොරු පැහැර නොගන්නාහුද, ගින්නෙන් විනාශ නොවන්නාහුද, ජලයෙන් ගසාගෙන නොයන්නාහුද, ප්‍රිය නොවූවෝ පැහැර ගෙන නොයන්නාහු දැයි, ඔහු ආරක්ෂාව ඇති කරයි. එසේ ආරක්‍ෂාව ඇති කල්හි ඒ භොගයෝ රජවරු හෝ ගනිත් සොරු හෝ පැහැර ගනිත්, ගින්නෙන් හෝ විනාශවෙත් ජලයෙන් හෝ ගසාගෙන යත්, අප්‍රිය හෝ (දායාද වශයෙන්) ගනිත්. හෙතෙම ශොක කරයි. මහණෙනි, මෙයද කාමයන්ගේ මෙලොව ආදීනවයයි. දුක්ගොඩයි කාමහේතුවෙන් (මෙහි 5 (ii) යොදාගත යුතුයි.)</p>
<p><a class="apz" id="apz136.7"></a>“මහණෙනි, නැවතද කාමහේතුවෙන් කාම නිමිත්තෙන් රජවරුද රජුන් හා විවාද කරත්, ක්ෂත්‍රියයෝද ක්ෂත්‍රියයන් හා විවාද කරත්, බ්‍රහ්මණයෝද බ්‍රාහ්මණයන් හා විවාද කරත්, ගෘහපතීහු ගෘහපතින් හා විවාද කරත් මවද පුතා සමග විවාද කරයි. පුතාද මව සමග විවාද කරයි. පියාද පුතා සමග විවාද කරයි. පුතාද පියා සමග විවාද කරයි. සහෝදරයාද සහෝදරිය සමග විවාද කරයි. සහෝදරියද සහෝදරයා සමග විවාද කරයි. යහළුවාද යහළුවා සමග විවාද කරයි. ඔව්හු එහි කලහ, විග්‍රහ, විවාදයට පැමිණියාහු ඔවුනොවුන් අතින්ද. ගල්කැටාදියෙන්ද දඬු මුගුරුවලින්ද, ගසාගනිත්. ආයුධ වලින්ද ගසාගනිත්. ඔව්හු එහිදී මරණයටද පැමිණෙත්. මරණය සමාන දුකටද පැමිණෙත්. මහණෙනි, මෙයද කාමයන්ගේ මෙලොව විපාකයයි. කාම හේතුවෙන් කාම නිදානයෙන් කාම නිමිත්තෙන් ඇතිවන දුක් ගොඩයි.</p>
<p><a class="apz" id="apz136.8"></a>“මහණෙනි, නැවතද කාමහේතුවෙන්, කාමනිදානයෙන් කාම නිමිත්තෙන් කඩු, සම්ගෙන, දුනු හියවුරු ගෙන දෙපසට බෙදී යුදයට පැමිණෙත්. ඊතලවලින් විදින කල්හි කඩු ආදිය බබළන කල්හි, ඊතලවලින් විදිත්. ආයුධ වලින් විදිත්. කඩුවෙන්ද හිස සිඳිත්. ඔවුහු එහි මරණයටද පැමිණෙත්. මරණය සමාන දුකටද පැමිණෙත් මහණෙනි, (ii) මෙයද කාමයන්ගේ මෙලොව ආදීනවයයි කාමහේතුවෙන්, කාම නිදානයෙන් කාමනිමිත්තෙන් ඇති වන දුක් ගොඩයි.</p>
<p><a class="apz" id="apz136.9"></a>“මහණෙනි, නැවතද කාමහේතුවෙන් කාමනිදානයෙන් කාම නිමිත්තෙන් කඩු සම් ගෙන, දුනු හියවුරු ගෙන අටලු හා දිය අගල්වලින් පනිත්. ඊවලින් විදින කල්හි ආයුධ විසි කරණ කල්හි කඩු බබළන කල්හි ඊතලවලින් විදිත්, ආයුධ විසි කරත්. කාරම් ආදියද ඉසිත්. ගින්නෙන්ද මඩිත් කඩුවෙන්ද හිස සිඳිත්. ඔව්හු එහි මරණයටද පැමිණෙත්. මරණය සමාන දුකටද පැමිණෙත්. මහණෙනි, මෙයද (මෙහි (18-16) 8 (ii) යොදාගත යුතුයි.)</p>
<p><a class="apz" id="apz136.10"></a>“මහණෙනි, නැවතද කාමහේතුවෙන් කාම නිදානයෙන් කාම නිමිත්තෙන් ගෘහ සන්ධි බඳිත්. මංකොල්ලකෑම කරත්. ගෙවල් කීපයක් හැර ගෙයක් බිඳ ධනය පැහැර ගනිත්. උවදුරුද කරත්. පරදාර කර්මයද කරත්. ඒ ඔහු රජවරු අල්ලා නොයෙක් කම්කටොළු කරවත්, කසවලින්ද තලවත්, වේවැල්වලින්ද තලවත්, අඩක් පැලු දණ්ඩෙන්ද තලවත්, අතද කපවත් (මහා නිද්දේසයේ (7-7) (2) ‘පය කපයි’ යන තැන සිට යොදාගත යුතුයි.) කඩුවෙන් හිස සිඳවත්, ඔව්හු එහිදී මරණයටද පැමිණෙත්, මරණය සමාන දුකටද පැමිණෙත්. මහණෙනි, මෙයද කාමයන්ගේ මෙලොව ආදීනවයයි.</p>
<p><a class="apz" id="apz136.11"></a>“නැවතද මහණෙනි, කාමයන්ගේ හේතුවෙන් කයින් දුසිරිතෙහි හැසිරෙත්. වචනයෙන් දුසිරිතෙහි හැසිරෙත්, සිතින් දුසිරිතෙහි හැසිරෙත්, ඔව්හු කයින් දුසිරිතෙහි හැසිර වචනයෙන් දුසිරිතෙහි හැසිර සිතින් දුසිරිතෙහි හැසිර, කායයාගේ බිඳීමෙන් මරණින්මතු අපාය නම්වූ නපුරු ගති ඇති නපුරුසේ වැටෙන නරකයෙහි උපදිත් මහණෙනි මෙයද කාමයන්හි පරලොව ආදීනවයයි කාමහේතුවෙන් කාමනිදානයෙත් කාමනිමිත්තෙන් ඇතිවන දුක් ගොඩයි.</p>
<p><a class="apz" id="apz136.12"></a>“කාමගුණයන්හි දැක” යනු කාමගුණයන්හි ආදීනව දැක යනු දැක, සමකොටබලා තීරණයකොට, ප්‍රකට කොට යනුයි කාමගුණයන්හි ආදීනව දැක කඟවේනා අඟ මෙන් තනිව හැසිරෙන්නේය යනුයි. එහෙයින් ඒ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv137"></a>(18-17)</p>
<p><a class="apz" id="apz137.1"></a>“විපතද, කඩුවද, උපද්‍රවද, රෝගයද, හුලද යන මේ භය” යනු භාග්‍යවතුන් වහන්සේ විසින් මෙය දෙශනා කරණලදී. “මහණෙනි, භය යන මෙය කාමයන්ට අනික් නමකි. ‘දුක’ යන මෙය කාමයන්ට අනික් නමකි. මහණෙනි, ‘රෝගය’ යන මෙය කාමයන්ට අනික් නමකි. ‘ගඩුව’ යන මෙය කාමයන්ට අනික් නමකි. මහණෙනි, හුල යන මෙය කාමයන්ට අනික් නමකි. සංකය යනු කාමයන්ට මේ අනික් නමකි. මහණෙනි, භය යනු කාමයන්ට මේ අනික් නමකි.</p>
<p><a class="apz" id="apz137.2"></a>“කුමක් හෙයින් භයයයි කාමයන්ට අනික් නමක් වේද? කාමරාගයෙන් රත්වූයේ, ඡන්ද රාගයෙන් බැඳුනේ මෙලොව භයින්ද නොමිදෙයි. පරලොව භයින් නොමිදෙයි. එහෙයින් ‘භය යනු කාමයන්ට මේ අනික් නමකි. මහණෙනි, කවර හේතුවකින් රෝගයයිද ගණ්ඩයයිද සල්ලයයිද සංගයයිද සංකයයිද ශබ්භයයිද කාමයන්ට මේ අනික් නම් වෙත්ද?</p>
<p><a class="apz" id="apz137.3"></a>“මහණෙනි, කාමරාගයෙහි ඇළුන ඡන්දරාගයෙහි බැඳුන මේ සත්වතෙම මේ ලොකයෙහි ගර්භයෙන්ද නොමිදෙයි පරලොව ගර්භයෙන්ද නොමිදෙයි. එහෙයින් ගර්භය (මවුකුස) යනු කාමයන්ට මේ අනික් නමකි.</p>
<p><a class="apz" id="apz137.4"></a>“භයය, දුකය, රෝග, සංගය, යන කාමයක් වේද පෘථග්ජන සත්වතෙම යම් තැනෙක වේද, මේ කාමභය කියත්” සැපය යන ස්වරූපයෙන් බැස ගත්තේ නැවත මවු කුසකට පැමිණෙයි. මහණෙනි, යම් හෙයකින් මහණතෙම කෙලෙස් තවන වීර්ය ඇත්තේ මේ පලිය දුක ඉක්මවා සිට අන්‍යවූ ජාතිජරාවෙන් යුක්ත සැලෙන්නාවූ සත්වයා බලයි යනුයි. “මේ භය කාමගුණයෙහි දැක යනු මේ භය කාමගුණයෙහි දැකබලා සමකොට තීරණය කොට, ප්‍රකටකොට යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv138"></a>(18-18)</p>
<p><a class="apz" id="apz138.1"></a>“සීතයද උෂ්ණයද බඩගින්නද පිපාසයද, යන කරුණු දෙකකින් ශීතලවෙයි. අභ්‍යන්තර ධාතු කැළඹීම වශයෙන් ශීතලවෙයි. බාහිර ඍතු වශයෙන් ශීතලවෙයි. ‘උෂ්ණ’ යනු කරුණු දෙකකින් උෂ්ණයවෙයි අභ්‍යන්තර ධාතු කැළඹීම් වශයෙන් හෝ උෂ්ණයවෙයි. බාහිර ඍතු වශයෙන් හෝ වෙයි. ‘ක්ෂුධා’, යයි බඩගින්නට කියයි. පිපාසයයි ජලය බීමේ කැමැත්තට කියයි.</p>
<p><a class="apz" id="apz138.2"></a>“වාතයෝ” නම් පෙරදිගවාතය, බටහිරදිගවාතය, උතුරුදිගවාතය දකුණුදිගවාතය, ධූලිසහිතවාතය, ධූලිරහිත වාතය, ශීතවාතය, උෂ්ණවාතය, ස්වල්පවාතය, මහාවාතය, ඉතා මහත්වාතය, කාලවාතය, වෙරම්බවාතය, සුවණ්ණ වාතය තල්කොළවාතය, (විජිනිපතේ) පවන් ගැසීමෙන් ඇතිවන වාතය, යනුයි.</p>
<p><a class="apz" id="apz138.3"></a>“අව්ව” යනු සූර්යතාපයට කියයි. ‘ඩැහැලේබොන මැස්සෝ’ යනු පිංගලයයි කියන ඇටමැස්සන්ට කියයි ‘දීර්ඝ ජාතියයි’ සර්පයන්ට කියයි. මේ සියල්ල මැඩ පවත්වා යනු යටපත්කොට, මැඩ, කඟවේනෙකුගේ අඟමෙන් තනිව හැසිරෙන්නේය යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv139"></a>(18-19)</p>
<p><a class="apz" id="apz139.1"></a>“හස්තිනාගතෙම රංචුව අත්හැර” යන්නෙහි ‘නාග’ යනු හස්තිනාගයාට කියයි. පසේ බුදුන් වහන්සේද නාග නම්වෙයි. කවර කරුණකින් පසේ බුදුන් වහන්සේ නාග නම් වනසේක්ද? වැරදි නොකරණ බැවින් නාගනම් වේ. ‘නොයානුයි’ නාගනම් ‘පැමිණේනුයි’ නාගනමි. කෙසේ ඒ පසේ බුදුන්වහන්සේ වැරදි නොකරණ බැවින් නාගනම්වේද? වැරදියයි කෙලෙස් ඇති කරවන, නැවත භවයක් ඇති කරවන සසරදුක් විපාකදෙන, නැවත ජරාමරණය දෙන ලාමකවූ අකුශල ධර්මයන්ට කියයි. කිසිවරදක් ලොකයෙහි නොකෙරේද, සියලු බන්ධනයන් ලිහා දමා එහි නොඇලේද, අටලෝදහමින් කම්පා නොවන එබඳුවූ උන්වහන්සේට නාගයයි කියයි. මෙසේ ඒ පසේ බුදුන්වහන්සේ වරද නොකරණ බැවින් නාගනම්වේ.</p>
<p><a class="apz" id="apz139.2"></a>“කෙසේ ඒ පසේ බුදුන්වහන්සේ නොයේනුයි නාග නම්වනසේක්ද? ඒ පසේ බුදුන්වහන්සේ ඡන්දයෙන් අගතියට නොයයි ‘ද්වෙෂයෙන් අගතියට’ නොයයි මොහයෙන් අගතියට නොයයි. රාගවශයෙන් නොයයි ද්වෙෂ වශයෙන් නොයයි, මොහ වශයෙන් නොයයි, මානවශයෙන් නොයයි, දෘෂ්ටි වශයෙන් නොයයි. උද්ධච්ච වශයෙන් නොයයි. විචිකිච්ඡා වශයෙන් නොයයි, අනුසය වශයෙන් නොයයි. වර්ගවූ කර්මයන්ගෙන් නොයයි. ගමන් නොකරයි. මෙසේ ඒ පසේ බුදුන්වහන්සේ නොයේනුයි නාග නමි.</p>
<p><a class="apz" id="apz139.3"></a>“කෙසේ ඒ පසේ බුදුන්වහන්සේ නොපැමිණේනුයි නාගනම්වනසේක්ද? සෝවාන් මාර්ගයෙන් යම්කෙලෙස් ප්‍රහීනද ඒ කෙලෙස් නැවත ආපසු නොපැමිණෙයි. සකෘදාගාමි මාර්ගයෙන් යම්කෙලෙස් ප්‍රහීනද ඒ කෙලෙස් නැවත ආපසු නොපැමිණෙයි. අනාගාමි මාර්ගයෙන් අර්හත් මාර්ගයෙන් යම් කෙලෙස් ප්‍රහීනවූවාහුද, ඒ කෙලෙස් නැවත ආපසු නොපැමිණෙයි මෙසේ ඒ පසේ බුදුන්වහන්සේ නොපැමිණේනුයි නාග නමි.</p>
<p><a class="apz" id="apz139.4"></a>“අත්හැර” යනු රංචුව අත්හැර යනුයි. යම්සේ ඒ පසේ බුදුන්වහන්සේ රංචුව අත්හැර තනිව වනයමැද හැසිරෙයි ඉරියව් පවත්වයි, පවතියි පාලනය කරයි. යැපෙයි. පසේ බුදුන්වහන්සේද ගණයා අත්හැර තනිව වනයෙහිවූ ඈතවනයෙහි සුදුසුවූ ස්වල්ප ශබ්දය ඇති ස්වල්ප ඝොෂය ඇති මිනිසුන්ගෙන් තොර මිනිසුන්ගේ රහස් කටයුතුවලට යොග්‍ය සෙනසුන් සේවනය කරයි. උන්වහන්සේ තනිවයයි තනිව සිටියි. තනිව හිඳගනියි, තනිව නිදයි, තනිව ගමට පිඬු පිණිස හැසිරෙයි, තනිව ආපසු පැමිණෙයි, තනිව රහසිගතව වැඩහිඳියි, තනිව සක්මන අධිෂ්ඨානකරයි, තනිව හැසිරෙයි, තනිව සයනය කරයි, ඉරියව් පවත්වයි, පාලනයකරයි.</p>
<p><a class="apz" id="apz139.5"></a>“හටගත් කඳ ඇත්තේ මහත් පියුම් විල ඇත්තේ” යනු යම්සේ ඒ හස්තිනාගතෙම සත්රියන් හෝ අටරියන් හෝ හටගත් කඳ ඇත්තේවෙයි. පසේ බුදුන්වහන්සේද අසෙඛවූ ශීලරාශියෙන් (සිල්කඳින්) අසෙඛවූ සමාධි රාශියෙන්, අසෙඛවූ ප්‍රඥා රාශියෙන්, අසෙඛවූ විමුක්ති රාශියෙන් අසෙඛවූ විමුක්ති ඥාන දර්ශන රාශියෙන්, යන හටගත් කඳ ඇත්තේවෙයි. යම්සේ ඒ ඇත්රජතෙමේද මහත් පියුම් විල ඇත්තේවේද, එමෙන්ම පසේ බුදුන්වහන්සේද සප්ත බොධ්‍යංග නමැති පියුම් විලෙන් යුක්තවූයේ වෙයි. සතිසම් බොජ්ක්ධංග පියුම් විලෙන්, ධම්මවිචය සම්බොජ්ක්ධංග පියුම් විලෙන්, පීතිසම්බොජ්ක්ධංග පියුම් විලෙන්, පස්සද්ධි සම්බොජ්ක්ධංග පියුම් විලෙන්, සමාධිසම්බොජ්ක්ධංග පියුම්විලෙන් උපෙඛා සම්බොජ්ක්ධංග පියුම්විලෙන් යුක්තවෙයි. යම්සේ ඒ හස්තිනාගයා කැමතිතාක්කල් වනයෙහි වාසය කරයි. පසේ බුදුන්වහන්සේද කැමතිතාක්කල් වනයේ වාසය කරයි. පළමු වන ධ්‍යානයෙන්ද කැමතිතාක් කල් වාසයකරයි. දෙවන ධ්‍යානයෙන්ද කැමතිතාක්කල් වාසය කරයි. තුන්වන සතරවන ධ්‍යානයන්ගෙන්ද කැමතිතාක්කල් වනයෙහි වාසයකරයි. මෛත්‍රීචෙතො විමුක්තියෙන්ද කැමතිතාක්කල් වනයෙහි වාසයකරයි කරුණා චෙතො විමුක්තියෙන්ද, මුදිතා චෙතො විමුක්තියෙන්ද උපෙක්ඛා චෙතො විමුක්තියෙන්ද කැමති තාක්කල් වනයෙහි වාසය කරයි. ආකාශානඤ්චායතන සමාපත්තියෙන්ද විඤ්ඤාණඤ්චායතන සමාපත්තියෙන්ද, ආකිඤ්චඤ්ඤායතන සමාපත්තියෙන්ද, නෙවසඤ්ඤා නාසඤ්ඤායතන සමාපත්තියෙන්ද, නිරොධ සමාපත්තියෙන්ද ඵලසමාපත්තියෙන්ද කැමතිතාක්කල් වනයෙහි වාසයකරයි, යනුයි. එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv140"></a>(18-20)</p>
<p><a class="apz" id="apz140.1"></a>“සමූහයා සමග ඇලීමෙහි සාමායික චිත්ත විමුක්තිය සිදුනොවන්නකි.” යනු භාග්‍යවතුන් වහන්සේ මෙය වදාළහ. ‘ආනන්දය, යම්පමණ කල් මහණතෙම සමූහයා සමග එක් වූයේ සමූහය සමග ඇළුනේ සමූහයා සමග ඇලීමෙහි යෙදුනේ ගණයා සමග ඇලීමෙහි යුක්තවූයේවේද, යම් ඒ නෙක්ඛම්ම සුඛය, පවිවේක සුඛය, උපසම සුඛය සම්බොධි සුඛය, ඔහුට පහසුවෙන් ලැබිය හැකි වන්නේයයි, නිදුක්ව ලැබිය හැකි වන්නේයයි කරදර නැතිව ලැබිය හැකි වන්නේයයි යන මේ කාරණය විද්‍යමාන නොවේ. ‘ආනන්දය යම් ඒ භික්ෂුවක් තනිවූයේ ගණයාගෙන් වෙන්වූයේ වාසය කෙරේද, මේ භික්ෂුව සාමායික චිත්ත විමුක්තියට පැමිණ වාසය කරන්නේයයි කැමතිවිය යුතුයි. අසමායික භාවයට යොග්‍ය නොවේය යන කාරණය විද්‍යමාන වේ.</p>
<p><a class="apz" id="apz140.2"></a>“ආදිත්‍යබන්ධූන් වහන්සේගේ වචනය අසා” යන්නෙහි ආදිත්‍යයයි සූර්යයාට කියයි. සූර්යයාද ගොත්‍රයෙන් ගෞතමය, පසේ බුදුන්වහන්සේද ගොත්‍රයෙන් ගෞතමය, ඒ පසේ බුදුන්වහන්සේ සූර්යයාගේ ගොත්‍ර ඇත්තේවෙයි. නෑයාවෙයි. ‘ආදිත්‍ය බන්ධූන් වහන්සේගේ වචනය අසා’ යනු ආදිත්‍ය බන්ධූන් වහන්සේගේ වචනය දෙශනාව, අනුසන්ධිය, අසා, ඉගෙණ, දරායනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p class="endsection">දුතියො වග්ගො.</p>
<h2>3. තතියවග්ගො</h2>
<p><a class="msdiv" id="msdiv141"></a>(18-21)</p>
<p><a class="apz" id="apz141.1"></a>“දෘෂ්ටි නමැති කටු ඉක්මවූයේය” යන්නෙහි දෘෂ්ටි කටුයයි විසිවැදෑරුම් ආත්ම දෘෂ්ටියට කියයි. මේ ලොකයෙහි ආර්යයන් නොදක්නාවූ ආර්ය ධර්මයෙහි අදක්ෂවූ, ආර්ය ධර්මයෙහි නොහික්මුනාවූ, සත්පුරුෂ ධර්මයෙහි අදක්ෂවූ සත්පුරුෂ ධර්මයෙහි නොහික්මුනාවූ නූගත් පෘථග්ජනතෙම රූපය ආත්මය වශයෙන් බලයි. ආත්මය රූපවත්යයි කියා හෝ සිතයි. ආත්මය කෙරෙහි රූපය ඇත්තේය කියා සිතයි. රූපය කෙරෙහි ආත්මය ඇත්තේයයි සිතයි. වේදනාව, සංඥාව, සංස්කාර, විඤ්ඤාණය, ආත්ම වශයෙන් බලයි. ආත්මය විඥානවත්ය කියා හෝ ආත්මය කෙරෙහි විඤ්ඤාණය ඇත්තේ කියා හෝ විඤ්ඤාණය කෙරෙහි ආත්මය ඇත්තේය කියා හෝ යම් මෙබඳු දෘෂ්ටි ගැන්මක්, දෘෂ්ටි වනයක්, දෘෂ්ටි කාන්තාරයක්, දෘෂ්ටි කපුරු කටුවක්, දෘෂ්ටි කම්පාවක්, දෘෂ්ටි සංයෝජනයක්, ගැන්මක්, ප්‍රතිෂ්ඨාවක් ඇතුළුවීමක්, වැරදි මාර්ගයක්, බොරුවක්, තීර්ථායතනයක්, වරදවාගැන්මක්, වියර්යාස ග්‍රහණයක්, මිථ්‍යා ග්‍රහණයක්, යන මේ යම්තාක් දෙසැට දෘෂ්ටියක්වේද, මේ දෘෂ්ටි නපුරු කටුවයි, ‘ඉක්මවූයේය’ යනු දෘෂ්ටිකවූ ඉක්මවූයේය. වෙන් කළේය, යනුයි.</p>
<p><a class="apz" id="apz141.2"></a>“මාර්ගයට පැමිණ නියමයට පැමිණියේය” යනු නියමය යයි සතර ආර්ය මාර්ගයෝ කියත්. සතර ආර්ය මාර්ගයට පැමිණියේ නියාමයට පැමිණියේ. ස්පර්ශකළේ, ප්‍රත්‍යක්ෂකළේ යනුයි. ‘මාර්ගය’ යනු ආර්ය අෂ්ටාංගික මාර්ගයට කියයි. හේ කෙසේද? සම්‍යක් දෘෂ්ටිය, සම්‍යක් සංකල්පය, සම්‍යක් වචනය, සම්‍යක් කර්මාන්තය, සම්‍යක් ආජීවය, සම්‍යක් ව්‍යායාමය, සම්‍යක් ස්මෘතිය, සම්‍යක් සමාධිය යනුයි. මාර්ගය ලැබුයේ, පැමිණියේ යනුයි.</p>
<p><a class="apz" id="apz141.3"></a>“අනුන්ගෙන් නොදැන උපන් ඥානය ඇත්තේවෙමි. ඒ පසේ බුදුන්වහන්සේට ඥානය උපන්නේය, පහළවූයේය, ඇතිවූයේය, යනුයි. “සිහිඇතිව දැනගන්නේ” යනු ඒ පසේ බුදුන් වහන්සේ පරනෙය්‍ය නොවනසේක. පරප්‍රත්‍ය නොවන සේක. සිහිමුලා නොවූයේ අනුන් අයත්දේ දැනගනියි. සියලු සංස්කාරයෝ අනිත්‍යයයි ඥානය උපන්නේය. ඇතිවූයේය, පක්ෂ වූයේය. සියලු සංස්කාරයෝ දුක්යයි, සියලු ධර්මයෝ අනාත්මයයි යම්කිසි හේතුවකින් උපන් යම් ධර්මයක් ඇද්ද, ඒ සියල්ල නිරුද්ධිය පිණිස පවත්නේයයි අනුන්ගෙන් නොදැන සිහිමුලා නොව දැනගනියි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv142"></a>(18-22)</p>
<p><a class="apz" id="apz142.1"></a>“නිල්ලොපවූයේ, කුහක නැත්තේ පිපාස නැත්තේ” යන්නෙහි නිල්ලොපයයි තෘෂ්ණාව නැතිවීමට කියයි. යම් රාගයක් ඇද්ද ඇලීමක් ඇද්ද අභිධ්‍යාවක් ලෝභයක් ඇද්ද, අකුසල මූලයක් ඇද්ද ඒ ලොලුප්ප නම් තෘෂ්ණාව ඒ පසේ බුදුන් වහන්සේගේ ප්‍රහීනය, මුලින් උපුටා දැම්මේය අග සිඳි තල් ගසක් මෙන් කරණ ලද්දේය සම්පූර්ණ අභාවයට පමුණුවනලදී නැවත නූපදනා බවට පමුණුවනලදී. එහෙයින් පසේ බුදුන් වහන්සේ තෘෂ්ණා නැතිසේක. කුහක නැතිසේක. (මහා නිද්දේශයේ (10-5) 2 (ii) යෙදිය යුතුයි.)</p>
<p><a class="apz" id="apz142.2"></a>ඒ පසේබුදුන් වහන්සේගේ මේ තුන් කුහනවස්තුහු ප්‍රහීනයහ. මුලින් සිඳුනාහ. සන්සිඳුනාහ. ඉපදීමට අයොග්‍ය වූහ. ඥානය නමැති ගින්නෙන් දැවුනාහ. එහෙයින් ඒ පසේ බුදුන් වහන්සේ කුහක නැතිසේක. පිපාස නැතිසේක යනුයි පිපාසය යයි තෘෂ්ණාවට කියයි. යම් රාගයක් ඇද්ද, ඇලීමක් ඇද්ද අභිධ්‍යාවක් ලෝභයක් අකුශල මූලයක් ඇද්ද, එයයි. ඒ පිපාසය නම් වූ තෘෂ්ණාව ඒ පසේ බුදුන් වහන්සේ ගේ ප්‍රහීනය මුලින් සිඳුනේය. අගසිඳි තල්ගසක්මෙන් කරණ ලදී. සම්පූර්ණ අභාවයට පමුණුවනලදී. නැවත නූපදනා බවට පමුණුවනලදී. එහෙයින් පසේබුදුන් වහන්සේ කුහක නැත්තේ පිපාසය නැත්තේ යයි කියයි.</p>
<p><a class="apz" id="apz142.3"></a>“මක්ඛ” යනු මකු ගතියක් මකුවීම්බවක් ඇද්ද එයයි ‘කසට’ යනු රාගය කසටකි. ද්වෙෂය කසටකි. මොහය කසටකි ක්‍රොධය බද්ධ වෛරය මකු ගුණය ගුණවතුන් හා සමතත්වය සිතීම, සියලු අකුශල රැස්කිරීම් කසටකි. හෙතෙම දුකෙහි නොදැනීම ඇත්තේ වෙයි දුක ඇතිවීමේ හේතුව නොදැනීම ඇත්තේ වෙයි. දුක්ඛ නිරොධයෙහි හේතුව නොදැනීම ඇත්තේවෙයි. දුක්ඛ නිරොධයට ගමන් කිරීමේ ප්‍රතිපදාවෙහි නොදැනීම ඇත්තේ වෙයි. පූර්වාන්තයෙහි නොදැනීම ඇත්තේ වෙයි. අපරාන්තයෙහි නොදැනීම ඇත්තේ වෙයි. පූර්වාපරාන්තයෙහි නොදැනීම ඇත්තේ වෙයි. ප්‍රතීත්‍ය සමුත්පාද ධර්මයන්හි නොදැනීම ඇත්තේ වෙයි. මෙබඳු නොදැනීම, නොදැක්ම, අවබොධ නොකිරීම, වැරදිසේ ගැනීම, ඇතිසේ නොදැක්ම, ප්‍රත්‍යක්ෂ නොකිරීම, මෝඩබව, දුර්වලබව යහපත් සිහියෙන් තොරබව, අවිද්‍යා නමැති සැඩවතුර, අවිද්‍යානුසය, මැඩගෙන අවිද්‍යාව මතුවීම, අවිද්‍යාමූලය, මොහය, අකුශලමූලය යනුයි. ඒ පසේ බුදුන් වහන්සේගේ මකු ගුණයද කසටද මෝහයද වමාරා දමනලදී. නැතිකරණලදී ප්‍රහීනය, මුලින් සිඳුනේය, ශාන්තය, සන්සිඳුනේය. ඉපදීමට අයොග්‍යය ඥානය නමැති ගින්නෙන් දැවුනේය යනුයි.</p>
<p><a class="apz" id="apz142.4"></a>“ආශා” යනු තෘෂ්ණාවට කියයි. යම් රාගයක් ඇද්ද, අභිධ්‍යාවක් ලොභයක් අකුශල මූලයක් ඇද්ද එයයි. ‘සියලු ලෝකයෙහි’ යනු සියලු අපාය ලෝකයෙහි, සියලු මනුෂ්‍ය ලෝකයෙහි, සියලු දිව්‍යලෝකයෙහි, සියලු ධාතුලෝකයෙහි, සියලු ආයතන ලෝකයෙහි, ආශාරහිතවූයේ යනුයි. “සියලු ලොකයෙහිවී” යනු සියලු ලෝකයෙහි ආශාරහිතව, තෘෂ්ණා රහිතව, පිපාස රහිතව කඟවේනාගේ අඟමෙන් තනිව හැසිරෙන්නේය යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv143"></a>(18-23)</p>
<p><a class="apz" id="apz143.1"></a>“පාප මිත්‍රයන් දුරුකරන්නේ” යන්නෙහි පාප සහාය යනු යම් සහායයෙක් (මිත්‍රයෙක්) දශ වැදෑරුම් මිත්ථ්‍යා දෘෂ්ටියෙන් යුක්තවූයේද, (ii) දුන් දෙයෙහි විපාක නැත. යාග වශයෙන් දුන් දෙයෙහි විපාක නැත. පිදූ දෙයෙහි විපාක නැත. යහපත්ව කළ යහපත්ව නොකළ කර්මයන්ගේ ඵල විපාකයක් නැත. මෙලොව නැත. පරලොව නැත. මවු නැත. පියා නැත, ඔපපාතික සත්වයෝ නැත. ලොකයෙහි මනාව පිළිපන් යහපත් ගමන් ඇති, ශ්‍රමණ බ්‍රාහ්මණයෝ නැත. යමෙක් මේ ලොවද, පරලොවද තෙමේ මනාකොට දැන ප්‍රත්‍යක්ෂකොට ප්‍රකාශ කෙරේද, (iii) මේ පාපසහාය නමි.</p>
<p><a class="apz" id="apz143.2"></a>“යමෙක් පාප සහායයා දුරුකරන්නේය” යනු පාප සහායයා ඇතිකරන්නේය. වර්ජනය කරන්නේය යනුයි. ‘අනර්ථය දක්නා විෂම දෙයෙහි ඇළුන යනු’ යම් ඒ සහායයෙක් දශවස්තුක මිථ්‍යාදෘෂ්ටියෙන් යුක්තවූයේ (මෙහි (ii) යෙදිය යුතුයි.) ප්‍රකාශ කෙරේද මේ අනර්ථය දක්නේ යනුයි.</p>
<p><a class="apz" id="apz143.3"></a>“විෂම දෙයෙහි ඇළුන” යනු විෂමවූ කායකර්මයෙහි ඇළුන, විෂමවූ වාග් කර්මයෙහි ඇළුන, විෂමවූ මනඃ කර්මයෙහි ඇළුන විෂමවූ ප්‍රාණඝාතයෙහි ඇළුන, විෂමවූ අදත්තාදානයෙහි ඇළුන, විෂමවූ කාම මිථ්‍යාචාරයෙහි ඇළුන, විෂමවූ බොරු කීමෙහි ඇළුන විෂමවූ කේළාම් කීමෙහි ඇළුන විෂමවූ ඵරුෂ වචනයෙහි ඇළුන විෂමවූ හිස් වචන කීමෙහි ඇළුන, විෂමවූ දැඩි ලෝභයෙහි ඇළුන, විෂමවූ අනුන් විනාශ කරමියි අදහසෙහි ඇළුන, විෂමවූ මිත්ථ්‍යාදෘෂ්ටියෙහි ඇළුන, විෂමවූ සංස්කාරයන්හි ඇළුන, විෂමවූ පඤ්චකාම ගුණයන්හි ඇළුන, විෂමවූ පංචනීවරණ ධර්මයන්හි ඇළුන, ගැළුනාවූ, පැමිණියාවූ යනුයි.</p>
<p><a class="apz" id="apz143.4"></a>“තෙමේ ප්‍රමාදයෙහි යුක්තවූවහු සේවනය නොකරන්නේය. යන්නෙහි ‘යුක්තවූයේ’ යනු යමෙක් කාමයන් සොයාද විශෙෂයෙන් සොයාද (ii) එය චරිතකොට ඇත්තේ එය බහුලකොට ඇත්තේ එය ගරුකොට ඇත්තේ, එයට නැමුනේ එයට බරවූයේ එහි ඇළුනේ එය අධිපතිකොට ඇත්තේ, හෙතෙමේද කාමයෙහි ඇළුනේ එහි අධිපතිකොට ඇත්තේ, හෙතෙමේද කාමයෙහි ඇළුනේ යනුයි. (iii) යමෙක් තෘෂ්ණා වශයෙන් රූපය සොයයිද ශබ්ද, ගන්ධ, රශ, ස්පර්ශ සොයයි. (මෙහි (ii) යෙදිය යුතුයි.) යමෙක් තෘෂ්ණා වශයෙන් ශබ්දය සොයයිද, ගන්ධ, රස ස්පර්ශ ලබාද (මෙහි (ii) යෙදිය යුතුයි.) හෙතෙමේද තෘෂ්ණා වශයෙන් රූපය පරිභොග කරයි, ශබ්දය, ගන්ධය, රසය, ස්පර්ශය පරිභොග කරයි. (මෙහි (ii) යෙදිය යුතුයි.) ප්‍රමාදවූයේය යනුයි ප්‍රමාදය කියයුතුයි.</p>
<p><a class="apz" id="apz143.5"></a>“කාය දුශ්චරිතයෙහි හෝ වාග් දුශ්චරිතයෙහි හෝ මනස් දුශ්චරිතයෙහි හෝ පංචකාම ගුණයෙහි හෝ සිත යෙදවීමක් ඇද්ද, කුශල ධර්මයන්ගේ වැඩීම පිණිස, නොසකස්ව වැඩකිරීම, නිතර ක්‍රියා නොකිරීම, නිමවා ක්‍රියා නොකිරීම, පසුබට බව, බහාතැබූ කැමැත්ත ඇති බව බහා තැබූ කාර්ය ඇති බව, සේවනය නොකිරීම, නොවැඩීම, බහුල වශයෙන් නොකිරීම, අධිෂ්ඨාන නොකිරීම, නොයෙදීම ප්‍රමාදය යනුයි. යම් මෙබඳුවූ ප්‍රමාදයක් ප්‍රමාද බවක් ඇද්ද මෙය ප්‍රමාදයයයි කියයි. “තමා සේවනය නොකරන්නේය” යනු තමා සේවනය නොකරන්නේය, නොහැසිරෙන්නේය. ප්‍රමාදය පිණිස නොපවත්නේය. යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv144"></a>(18-24)</p>
<p><a class="apz" id="apz144.1"></a>“බහුශ්‍රැතවූ ධර්මධරවූ (මිත්‍රයා) භජනය කරයි” යනු මිත්‍රයා බහුශ්‍රැතවූයේ වේද, රැස්කළ ඇසූ පිරූ තැන් ඇත්තේ වේද, යම් ඒ ධර්මයෝ මුල පිරිසිදුවූ මැද පිරිසිදුවූ අග පිරිසිදුවූ අර්ථ සහිතවූ ව්‍යඤ්ජන සහිතවූ සියල්ල සම්පූර්ණවූ පිරිසිදුවූ බ්‍රහ්මචර්යාව ප්‍රකාශ කරන්නේද, එබඳුවූ වචනයෙන් පුරුදු කළ සිතින් මෙනෙහි කරණලද දෘෂ්ටියෙන් අවබොධ කරණ ලද ධර්මයෝ බොහෝකොට දරාගත්තාහු වෙත්. යනුයි. ‘ධර්මධර’ යනු සූත්‍රය, ගෙය්‍යය වෙය්‍යාකරණය, ගාථාය, උදානය, ඉතිවුත්තකය, ජාතකය, අබ්භූත ධම්මය, වෙදල්ලය, යන ධර්මයන් දරයි. බහුශ්‍රැතවූ ධර්මධරවූ මිත්‍රයා භජනය කරන්නේය සේවනය කරන්නේය යනුයි.</p>
<p><a class="apz" id="apz144.2"></a>“මහත් ප්‍රතිභානය ඇති මිත්‍රයා” යනු මිත්‍රයා ශීලයෙන් මහත්වූයේ වේද, සමාධියෙන්, ප්‍රඥාවෙන්, විමුක්තියෙන් විමුක්ති ඥාන දර්ශනයෙන්, මහත්වූයේද ඔහුයි. ප්‍රතිභානය (වැටහීම) ඇති යනු පර්යාප්තියෙහි ප්‍රතිභානය ඇත්තේද, පරිපුච්ඡාවෙහි ප්‍රතිභානය ඇත්තේද, අධිගමයෙහි ප්‍රතිභානය ඇත්තේද යනුයි.</p>
<p><a class="apz" id="apz144.3"></a>“පර්යාප්තියෙහි වැටහීම කවරේද? මෙහි ඇතැම් පුද්ගලයකුට සූත්‍රය, ගෙය්‍යය, වෙය්‍යා කරණය, ගාථාව උදානය, ඉතිවුත්තකය, ජාතකය, අබ්භූත ධම්මය, වෙදල්ලය, යන මේ ධර්මයන් හදාරණ ලද්දේ වේද, ඒ පර්ය්‍යාප්තිය නිසා වැටහේද, මේ පර්ය්‍යාප්ති වැටහීමයි.</p>
<p><a class="apz" id="apz144.4"></a>පරිපුච්ඡා වැටහීම කවරේද? මෙහි ඇතැම් පුද්ගලයෙක් අර්ථයෙහිද, න්‍යායයෙහිද ලක්ෂණයෙහිද, කාරණයෙහිද ස්ථානයෙහිද ඔහුගේ ප්‍රශ්න ඇසීම වෙයි. ඔහුගේ ප්‍රශ්න ඇසීම නිසා වැටහෙයි (මේ ප්‍රශ්න ඇසීමේ) පරිපුච්ඡා වැටහීමයි.</p>
<p><a class="apz" id="apz144.5"></a>අධිගම වැටහීම කවරේද? මෙහි ඇතැම් පුද්ගලයෙකුට සතර සතිපට්ඨානයෝ වැටහීම (ලැබීම) ඇතිවෙත් සතර සම්‍යක් ප්‍රධානයෝ සතර ඍද්ධිපාදයෝ පඤ්චෙන්ද්‍රියෝ පංචබලයෝ, සප්තබොධ්‍යංගයෝ, ආර්ය අෂ්ටාංගික මාර්ගය සතර ආර්ය මාර්ග, සතර ශ්‍රාමාණ්‍ය පල සතර ප්‍රතිසම්භිදා ෂට් අභිඥා යන මෙයින් යුක්තවූයේ ඔහුට අර්ථය වැටහුනේ වෙයි. ධර්මය වැටහුනේවේ. නිරුක්තිය වැටහුනේ වෙයි අර්ථය දැනගත් කල්හි අර්ථ වැටහුනේ වෙයි. ධර්මය දැනගත් කල්හි ධර්මය වැටහුනේ වෙයි. නිරුක්තිය දැනගත් කල්හි නිරුක්තිය වැටහුනේ වෙයි. මේ තුන් ඥාන ප්‍රතිභාන ප්‍රතිසම්භිදා ඇත්තේ වෙයි. ඒ පසේ බුදුන් වහන්සේ මේ ප්‍රතිභානයෙන් හා ප්‍රතිසම්භිදාවෙන් යුක්තවූයේ පැමිණියේ උපන්නේ යුක්තවූයේ වෙයි. එහෙයින් ඒ පසේ බුදුන් වහන්සේ ප්‍රතිභානයෙන් යුක්ත සේක.</p>
<p><a class="apz" id="apz144.6"></a>“යමෙකුට පර්ය්‍යාප්තිය නැද්ද ප්‍රශ්න විචාරීම නැද්ද අධිගමය නැද්ද, ඕහට කුමක් වැටහෙන්නේද, අර්ථයන් දැන සැකය දුරුකොට” යනු ආත්මාර්ථය දැන පරාර්ථය දැන උභයාර්ථය දැන මෙලොව අර්ථය දැන පරලොව අර්ථය දැන පරමාර්ථය දැන මනාකොට දැන සමකොට බලා තීරණයකොට ප්‍රකටකොට යනුයි. සැකය දුරු කරන්නේය. යනු බැහැර කරන්නේය ඉවත් කරන්නේය. සම්පූර්ණ අභාවයට පමුණුවන්නේ යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv145"></a>(18-25)</p>
<p><a class="apz" id="apz145.1"></a>“ක්‍රීඩාවද රතියද ලොකයෙහි කාමගුණයද” යන තැන්හි ‘ක්‍රීඩාව නම්’ ක්‍රීඩා දෙකකි. කායික ක්‍රීඩාවද වාචසික ක්‍රීඩාවද යනුයි. (මහා නිද්දේසයේ (14-12) 6 ඡෙදයේ වාචසික ක්‍රීඩාවයි යන තැනට යොදාගත යුතුයි.)) ‘රතිය’ යනු නොකළකිරීමට මේ අනික් නමකි, ‘කාම සුඛය’ යනු භාග්‍යවතුන් වහන්සේ විසින් මෙය වදාරණ ලදී. ‘මහණෙනි, මේ කාමගුණ පසෙකි. ඒ පස කවරේද? ඇසින් දැනගන්නා (ii) ඉෂ්ටවූ කාන්තවූ මනාපවූ ප්‍රිය රූපවූ කාමය ගෙනදෙන්නාවූ ඇළුම් කටයුතුවූ (iii) රූපයෝද, කණින් දැනගන්නා (මෙහි (ii) යොදාගත යුතුයි.) ශබ්දයෝද, නාශයෙන් දැනගන්නා මෙහි (ii) යොදා ගත යුතුයි.) ගන්ධයෝද, දිවෙන් දැන ගන්නා (මෙහි (ii) යොදාගත යුතුයි) රසයෝද කයින් දැනගන්නා (මෙහි (ii) යොදාගත යුතුයි) ස්පර්ශයෝද යන මොව්හු මහණෙනි, පංචකාම ගුණයෝ නම් වෙති. මහණෙනි යම්හෙයකින් මේ පඤ්චකාම ගුණයන් නිසා සැපයක් සොම්නසක් උපදීද මේ කාම සුඛයයි කියයි. ලොකය යනු මනුෂ්‍ය ලොකයෙහි යනුයි.</p>
<p><a class="apz" id="apz145.2"></a>“අලංකාර නොකොට බලාපොරොත්තු නැතිව” යනු ලොකයෙහි ක්‍රීඩාවද, කාමරතියද, කාම සැපයද අලංකාර නොකොට බලාපොරොත්තු රහිතව දුරුකොට බැහැරකොට, සංසිඳවා, සම්පූර්ණ අභාවයට පමුණුවා යනුයි.</p>
<p><a class="apz" id="apz145.3"></a>“සැරසීම්වලින් වෙන්වූයේ සත්‍යවාදීවූයේ” යන තැන්හි සැරසීම් නම් සැරසීම් දෙකකි. (මහා නිද්දේශයේ ‘අලංකාර නම්’ යන තැන සිට යොදාගත යුතුයි.) මේ පැවිද්දන්ගේ සැරසීම් වෙති. “සත්‍යවාදී” යනු ඒ පසේ බුදුන් වහන්සේ සත්‍යය කියන්නේ ඇදහීම් ඇති කථා ඇත්තේ විශ්වාස කළ හැකි කථා ඇත්තේ වෙයි. සැරසීම් වලින් ඈත්වූයේ වෙන්වූයේ නික්මුනේ සීමා නොකළ සිතින් වාසය කරයි යනුයි. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv146"></a>(18-26)</p>
<p><a class="apz" id="apz146.1"></a>“පුත්‍රයාද, භාර්යාවද, පියාද, මවද” යන තැන්හි පුත්‍රයෝ නම් පුත්‍රයෝ සතර දෙනෙකි. තමාගෙන් උපන් පුත්‍රයාය. ක්ෂෙත්‍රයෙන්, උපන් පුත්‍රයාය, හදාගත් පුත්‍රයාය. අතවැස්සාය යනුයි. ‘දාර’ යනු භාර්යාවට කියයි, ‘පියා’ යනු යම් ඒ ඇතිකළ පියතෙමේයි, ‘මව’ යනු ඉපදවූ මව යනුයි.</p>
<p><a class="apz" id="apz146.2"></a>“ධනයන්ද ධාන්‍යද වධ බන්ධනයන්ද” යනු හිරණ්‍ය ස්වර්ණ, මුතු මැණික්, වෛඩූර්ය පබළු, රන්රිදී, ලෝහිතංක, මැසිරි ගල්, යනුයි, ‘ධාන්‍ය’ යනු ‘පුබ්බන්න’ ‘අපරන්නයෝ’ වෙති. පුබ්බන්න නම් හැල් ආදී ධාන්‍යයෝයි. අපරන්න නම් පලා ආදියයි. ‘නෑයෝ’ නම් නෑයෝ සතර කොටසකි. ඥාති බන්ධු, ගෝත්‍ර බන්ධු, මිත්‍ර බන්ධු, ශිල්ප බන්ධු යනුයි.</p>
<p><a class="apz" id="apz146.3"></a>“කාමයෝ දුරුකොට යන්නෙහි” කාමයෝ නම් ප්‍රකට වශයෙන් කාමයෝ දෙකොටසක් වෙති, එනම් වස්තු කාමයෝද, ක්ලේශ කාමයෝද, යනුයි. (මහා නිද්දෙසයේ (1-1) (ii) 2-3 ඡෙද යෙදිය යුතුයි. 1523-1524 පිටු) කාමයන් දුරුකොට යනු වස්තු කාමයන් විශේෂයෙන් දැන ක්ලේශ කාමයන් දුරුකොට, බැහැර කොට. සම්පූර්ණ අභාවයට පමුණුවා යනුයි. සෝවාන් මාර්ගයෙන් යම් කෙලෙස් ප්‍රහීන වූවාහුද, ඒ කෙලෙස් නැවත නොපැමිණෙත්, ආපසු නොඑත්. සකෘදාගාමි මාර්ගයෙන් යම් කෙලෙස් ප්‍රහීනවූවාහුද, අනාගාමි මාර්ගයෙන් යම් කෙලෙස් ප්‍රහීනවූවාහුද අර්හත් මාර්ගයෙන් යම් කෙලෙස් ප්‍රහීන වූවාහුද ඒ කෙලෙස් නැවත නොපැමිණෙත්. ආපසු නොඑත් යනුයි. එහෙයින් ඒ පසේ බුදුන්වහන්සේ ප්‍රකාශ කළහ.</p>
<p><a class="msdiv" id="msdiv147"></a>(18-27)</p>
<p><a class="apz" id="apz147.1"></a>“මෙය ඇලීමකි, ස්වල්ප සැපයක් ඇත්තේය.” යන්නෙහි ‘ඇලීම’ යනු හෝ බිලිය යනු හෝ ආමිසය යනු හෝ මෙය පඤ්චකාම ගුණයෝ නම් වෙති. මහණෙනි, මේ පඤ්චකාම ගුණයන් නිසා සැපත උපදියි, සොම්නස උපදියි, මෙය කාම සුඛයයි කියයි. මේ සැපය ස්වල්පය, මේ සැපය ටිකය, මේ සැපය ලාමකය, මේ සැපය පහත්ය, මේ සැපය දුක්ය, යනුයි “මෙය ඇලීමකි මෙහි සැපය ස්වල්පය” මෙහි බොහෝ දුක් ඇත්තාහ යනු භාග්‍යවතුන් වහන්සේ විසින් කාමයෝ අල්පශ්වාද (මහා නිද්දෙසයේ (1-3) 2 (ii) යෙදිය යුතුයි 1527-1528 පිටු)</p>
<p><a class="apz" id="apz147.2"></a>“මෙය ගල හෝ ගිලීම යයි නුවණැත්තේ දැන” යනු “ගිලීම” හෝ බිලිය හෝ ආමිසය හෝ එල්බීම හෝ බන්ධනය හෝ මෙය පඤ්චකාම ගුණයන්ට විශෙෂ නම් වෙති ‘ඉති’ (මෙයි) යනු පද සන්ධියයි, පද ගැලපීමයි පද පිරවීමයි, අකුරු සම කිරීමයි පහසුසේ කීමට සැලැස්වීමයි යනුයි ‘නුවණැත්තේ’ යනු පණ්ඩිතවූ, ප්‍රඥාවත්, බුද්ධිමත්, ඥානය ඇති විභාවීවූ, මෙධාවී යනුයි. මෙය ‘ගිලීම’ යයි දැන යනු නුවණැත්තේ ගිලීමයයි දැන, බිලිය යයි දැන, ආමිෂයයි දැන එල්බීමයයි දැන, බන්ධනයයි දැන පළිබොධය යයි දැන, සම කොට බලා තීරණය කොට ප්‍රකට කොට යනුයි. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv148"></a>(18-28)</p>
<p><a class="apz" id="apz148.1"></a>“සංයෝජනයන් (බැඳීම්) දුරුකොට” යනු සංයෝජනයෝ දශයක් වෙති. කාම රාග සංයෝජනය, ප්‍රතිඝ සංයෝජනය, මාන සංයෝජනය, දෘෂ්ටි සංයෝජනය විචිකිච්ඡා සංයෝජනය, ශීලව්‍රත පරාමාශ සංයෝජනය, භවරාග සංයෝජනය, ඊර්ෂ්‍යා සංයෝජනය, මාත්සර්ය සංයෝජනය, අවිද්‍යා සංයෝජනය යනුයි. ‘සංයෝජනයන් දුරුකොට’ යනු දශ සංයෝජනයන් දුරුකොට, බැහැර කොට, සංසිඳීමකොට, සම්පූර්ණ අභාවයට පමුණුවා යනුයි.</p>
<p><a class="apz" id="apz148.2"></a>“මත්ස්‍යයා සලිලයෙහි දැල බිඳගෙන ගියාක් මෙන්” යන්නෙහි ‘දැලයයි’ නූල් දැලට කියයි. ‘සලිල’ යයි ජලයට කියයි. ‘අම්බුතරී’ යයි මත්ස්‍යයාට කියයි. දැල බිඳ, දෙබේකොට වාසය කරයි. ඉරියව් පවත්වයි, පවතියි, පාලනය කරයි, යැපෙයි. එපරිද්දෙන්ම තෘෂ්ණා දැලද, දෘෂ්ටි දැලද යන දැල් දෙක සිඳ යන්නෙහි (මමත්වය යනු “දැලයයි” වෙනස් කොට (මහා නිද්දෙසයේ (2-6) 1 (ii) (iii) යෙදිය යුතුයි.) ඒ පසේ බුදුන් වහන්සේගේ තෘෂ්ණා ජාලය ප්‍රහීනය, දෘෂ්ටි ජාලය සංසිඳුනේය, තෘෂ්ණා ජාලය ප්‍රහීන කළ බැවින් දෘෂ්ටි ජාලය සංසිඳවූ බැවින්, ඒ පසේ බුදුන්වහන්සේ රූපයෙහි නොඇලෙයි ශබ්දයෙහි නොඇලෙයි, ගන්ධයෙහි නොඇලෙයි, දැකී, ඇසූ මුත (නාසය, දිව, සිරුර යන මෙයින්) දැනගත් ධර්මයන්හි නොඇලෙයි, නොගැටෙයි, නික්මුනේ, ඉවත් කළේ, වෙන්වූයේ සීමා නොකළ සිතින් වාසය කරයි.</p>
<p><a class="apz" id="apz148.3"></a>“ගින්නෙන් දැවුන තැනට ගිනි ආපසු නොඑන්නාක් මෙන්” යනු යම්සේ ගින්න තණ, දර ආදිය දවන්නේ නොනැවතී යයිද, එසේම ඒ පසේ බුදුන් වහන්සේගේ සෝවාන් මාර්ගයෙන් යම් කෙලෙස් ප්‍රහීනද, ඒ කෙලෙස් නැවත ආපසු නොපැමිණෙයි සකෘදාගාමි මාර්ගයෙන්, අනාගාමි මාර්ගයෙන් අර්හත් මාර්ගයෙන් යම් කෙලෙස් ප්‍රහීනද, ඒ කෙලෙස් නැවත නොපැමිණෙයි. ආපසු නොඑයි එහෙයින් ඒ පසේබුදුන් වහන්සේ ප්‍රකාශකළහ.</p>
<p><a class="msdiv" id="msdiv149"></a>(18-30)</p>
<p><a class="apz" id="apz149.1"></a>“යට බලාගත් ඇස් ඇත්තේ පාද ලොලත්වය නැත්තේ යනු විහිදවූ ඇස් ඇත්තේ වේද, (මහා නිද්දෙසයේ (14-8) 1 යෙදිය යුතුයි.) කෙසේ පාද ලොලත්වය ඇත්තේ වේද, මෙහි ඇතැම් පුද්ගලයෙක් පාද ලොලත්වයෙන් යුක්තවූයේ වේද, (මහා නිද්දෙසයේ (14-11) 2 යෙදිය යුතුයි.) ගුප්ත වූ ඉන්ද්‍රිය ඇත්තේ ආරක්ෂා කළ මනස ඇත්තේ යනු ඒ පසේ බුදුන් වහන්සේ ගුප්තවූ ඉන්ද්‍රිය ඇත්තේ වෙයි ඇසින් රූපය දැක නිමිති ගන්නේ නොවෙයි. හැඩහුරුකම් ගන්නේ නොවෙයි, යම් කරුණකින් මේ චක්ඛුන්ද්‍රිය අසංවරව වාසය කරන්නහුට දැඩි ලෝභය දොම්නස යන ලාමක අකුශල ධර්මයෝ ඔහු අනුව යන්නාහුද එය සංවරය පිණිස පිළිපදියි චක්ඛුන්ද්‍රිය රකියි. චක්ඛුන්ද්‍රියයෙහි සංවරයට පැමිණෙයි. කණින් ශබ්දය අසා නාසයෙන් සුවඳ ආඝ්‍රානය කොට දිවින් රසය විඳ කයින් ස්පර්ශය ස්පර්ශ කොට, සිතින් ධර්මය දැන නිමිති ගන්නේ නොවෙයි. හැඩහුරුකම ගන්නේ නොවෙයි යම් කරුණකින් මේ මනින්ද්‍රිය අසංවරව වාසය කරන්නහුට අභිධ්‍යාව (දැඩි ලෝභය) දොම්නස යන ලාමක අකුශල ධර්මයෝ ඔහු අනුව යන්නාහුද එය සංවරය පිණිස පිළිපදියි. මනෙන්ද්‍රිය රකියි, මනෙන්ද්‍රියයෙහි සංවරයට පැමිණෙයි. ආරක්ෂා කළ මනස ඇත්තේ යනු ආරක්ෂා කළ ගෝපනය කළ මනස ඇත්තේ යනුයි. කෙලෙස් වශයෙන් ගත්තේ දාහයට පැමිණෙනු ලබන්නේ යනු මෙය ආයුෂ්මත් මහ මුගලන් තෙරුන් වහන්සේ විසින් ප්‍රකාශ කරණ ලදී. අනවස්සුත පරියාය නම්වූ කෙලෙස් වශයෙන් නොගන්නා ධර්ම ක්‍රමය ප්‍රකාශ කරන්නෙමි. අනවස්සුත පරියාය නම්වූ එය අසව්, මනාකොට කියන්නෙමි” “එසේය ඇවැත්නියි” ඒ භික්ෂූහු ආයුෂ්මත් මහ මුගලන් තෙරුන් වහන්සේට පිළිවදන් ඇස්වූහ.</p>
<p><a class="apz" id="apz149.2"></a>“ආයුෂ්මත් මහ මුගලන් තෙරුන් වහන්සේ මෙය ප්‍රකාශ කළහ. ඇවැත්නි කෙසේ අවස්සුත වේද (කාමාශාවෙහි ගිජුවේද) ඇවැත්නි, මේ ශාසනයෙහි භික්ෂුව ඇසින් රූපය දැක (ii) ප්‍රිය රූපයෙහි ඇලේද, අප්‍රිය රූපයෙහි සිත දූෂ්‍යවේද මනාකොට මෙනෙහි නොකළ සිතින් වාසය කෙරේද, මඳ සිතිවිලි ඇත්තේවේද, චෙතො විමුක්තියද ප්‍රඥා විමුක්තියද තත්වූ පරිදි නොදනීද, යම් තැනෙක උපන් යම් ඒ ලාමක අකුශල ධර්මයෝ ඉතිරි නොකොට නිරුද්ධවේද, (iii) කණින් ශබ්ද අසා, ප්‍රිය ශබ්දයෙහි (මෙහි (ii) යෙදිය යුතුයි.) නාසයෙන් සුවඳ දැන ප්‍රිය සුවඳෙහි (මෙහි (ii) යෙදිය යුතුයි.) දිවෙන් රසය දැන ප්‍රිය රසයෙහිද (මෙහි (ii) යෙදිය යුතුයි.) කයින් ස්පර්ශය කොට ප්‍රිය ස්පර්ශයෙහි (මෙහි (ii) යෙදිය යුතුයි.) මනසින් ධර්මය දැන ප්‍රිය රූපවූ ධර්මයන්හි (මෙහි (ii) යෙදිය යුතුයි.) ඇවැත්නි, ඒ භික්ෂුව ඇසින් දක්නා රූපයන්හි (iv) කාමාශාවෙන් ගිජුවූයේ වෙයි. (v) කණින් අසන ශබ්දයන්හි (මෙහි (iv) යෙදිය යුතුයි.) දිවෙන් විඳගන්නා රසයන්හි (මෙහි (iv) යෙදිය යුතුයි) කයින් විඳගන්නා සර්පශයන්හි (මෙහි (iv) යෙදිය යුතුයි.) මනසින් දැනගන්නා ධර්මයන්හි කාමාසාවෙන් ගිජුවූයේ වෙයි. මෙසේ වාසය කරන්නාවූ ඒ භික්ෂුව වෙත ඇසින්ද (vi) මාරයා පැමිණෙයි. මාරයා ඉඩ ලබන්නේද වෙයි. මාරයා ආරම්මනය ලබන්නේ වෙයි. (vii) ඒ භික්ෂුව වෙත කණින්ද (මෙහි (vi) යෙදිය යුතුයි.) ඒ භික්ෂුව වෙත නාසයෙන්ද (මෙහි (vi) යෙදිය යුතුයි.) ඒ භික්ෂුව වෙත දිවෙන්ද (මෙහි (vi) යෙදිය යුතුයි.) ඒ භික්ෂුව වෙත කයින්ද (මෙහි (vi) යෙදිය යුතුයි.) ඒ භික්ෂුව වෙත මනසින්ද (මෙහි (vi) යෙදිය යුතුයි.)</p>
<p><a class="apz" id="apz149.3"></a>“ඇවැත්නි, යම්සේ බටවලින් කළ ගෙයක් හෝ උණ වලින් කළ ගෙයක් හෝ කොටස්වූයේ ඉතා පැරණිවූයේ ඇත්තේවේද, පෙරදිගින්ද පුරුෂයෙක් පත්තුවූ ගිනි හුලක්, ගෙන එහි පැමිණෙන්නේද, ගින්න එහි ඉඩක් ලබන්නේය. ගින්න අරමුණක් ලබන්නේය, බටහිර දිගින්ද, උතුරු දිගින්ද, දකුණු දිගින්ද යට දිශාවෙන්ද, උඩ දිශාවෙන්ද පුරුෂයෙක්තෙම පත්තුවූ ගිනි හුලක් ගෙන එහි පැමිණෙන්නේද, ඒ ගින්න ඉඩක් ලබන්නේමය, ගින්න අරමුණක් ලබයි, මහණෙනි, එපරිද්දෙන්ම මෙසේ වාසය කරන්නාවූ භික්ෂුව වෙත (මෙහි 2 (vi) යෙදිය යුතුයි.)</p>
<p><a class="apz" id="apz149.4"></a>“ඇවැත්නි, රූපයෝ (ii) මෙසේ වාසය කරන්නාවූ භික්ෂුව මැඩගනියි (iii) භික්ෂුව රූපයන් නොමඩියි. ශබ්දයෝ (ii) යොදන්න) භික්ෂුව ශබ්දයන් නොමඩියි ගන්ධයෝ (ii) යොදන්න) භික්ෂුව ගන්ධයන් නොමඩියි. රසයෝ (ii) යොදන්න) භික්ෂුව රසයන් නොමඩියි. ස්පර්ශයෝ (ii) යොදන්න) භික්ෂුව ස්පර්ශයන් නොමඩියි.</p>
<p><a class="apz" id="apz149.5"></a>“මහණෙනි, රූපයෝ (ii) ඒ භික්ෂුව මැඩියේයයි මෙය කියයි (iii) ශබ්දයෝ (මෙහි (ii) යොදන්න) ගන්ධයෝ (මෙහි (ii) යොදන්න) රශයෝ (මෙහි (ii) යොදන්න) ස්පර්ශයෝ (මෙහි (ii) යොදන්න) කෙලෙස් ඇතිකරණ, නැවත භවයක් දෙන, දුක්විපාක ඇති නැවත ජරාමරණදෙන ලාමක අකුශල ධර්මයෝ නොමැඩියාහුවෙති. මහණෙනි, මෙසේ වනාහි අවස්සුත වූයේ වෙයි.</p>
<p><a class="apz" id="apz149.6"></a>“ඇවැත්නි, කෙසේ අනවස්සුතවූයේවේද? ඇවැත්නි, මෙහි භික්ෂුව ඇසින් රූපය දැක ප්‍රිය රූපයයි නොඇලේද, අප්‍රිය රූපයෙහි නොසතුටු නොවේද (ii) එළඹ සිටි කය පිළිබඳ සිහියෙන් වාසය කෙරේද, අප්‍රමාණවූ සිතින් චිත්ත විමුක්තියද ප්‍රඥා විමුක්තියද තත්වූ පරිද්දෙන් දැනගනියි. යම් තැනක ඔහුගේ ලාමක අකුශල ධර්මයෝ ඉතිරි නොකොට නිරුද්ධවෙත්. ඇවැත්නි මේ භික්ෂුව අනවස්සුතයයි කියයි. (iii) ඇසින් හැඳිනගන්නා රූපයන්හි අනවස්සුතවූයේ වෙයි. (iv) මාරයා අවකාශය නොලබයි. මාරයා ආරම්මනය නොලබන්නේ වෙයි. (v) මෙසේ වසන්නාවූ භික්ෂුව රූපයන් මැඩපවත්වයි. රූපයෝ භික්ෂුව නොමඩිත්, මහණෙනි, මේ භික්ෂුව රූපය මැඩියේයයි කියයි. කණින් ශබ්දය, නාසයෙන් ගන්ධය, දිවෙන් රසය, කයින් ස්පර්ශය, සිතින් ධර්මය (යනුද යොදාගත යුතුයි) ලාමකවූ කෙලෙස් ඇති කරන්නාවූ, නැවත භවයක් දෙන්නාවූ, නැවත ජරාමරණ දෙන්නාවූ, දුක්විපාක දෙන්නාවූ කිසිම ක්ලේශයකින් නොමැඩියේවෙයි මහණෙනි, මෙසේ වනාහි අනවස්සුතවූයේ වෙයි. නොදැවෙන්නේ යනු රාගයෙන් උපන් දාහයෙන් නොදැවෙන්නේ, ද්වෙෂයෙන් උපන් දාහයෙන් නොදැවෙන්නේ, මොහයෙන් උපන් දාහයෙන් නොදැවෙන්නේ එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv150"></a>(18-31)</p>
<p><a class="apz" id="apz150.1"></a>“ගිහි ලකුණු බැහැරකොට” යනු ගිහිලකුණු අත්හැර, ගිහිලකුණු බැහැරකොට, නික්ම සන්සිඳුවා, යනුයි.</p>
<p><a class="apz" id="apz150.2"></a>“වැසුන කොළ ඇති පරසතු රුක මෙන්” යනු ඒ කොවිලාර නම් පරසතු රුක වැසුන සෙවන ඇත්තේ හටගත් කොළ ඇත්තේවේද, එමෙන්ම ඒ පසේ බුදුන් වහන්සේ සම්පූර්ණ පාත්‍රසිවුරු දැරුවේ යනුයි. කාෂාය වස්ත්‍ර ඇත්තේ ගිහිගෙන් නික්ම යනු ඒ පසේ බුදුන් වහන්සේ සියලු ගෘහවාස පලිබොධය සිඳ ඥාති පලිබොධය සිඳ, මිත්‍රයන්ගේ හා යහළුවන්ගේ පලිබොධය සිඳ රැස්කිරීමේ පලිබොධය සිඳ හිසකේ රැවුල් බැහැරකොට කසාවත් හැඳ ගිහිගෙයින් නික්ම අනගාරිය නම් ශාසනයෙහි පැවිදිව කිසි ක්ලේශයක් හෝ කිසිවක් නැති බවට පැමිණ තනිව හැසිරෙයි. වාසය කෙරෙයි, ඉරියව් පවත්වයි, පවතියි, පාලනය කරයි, යැපෙයි, එහෙයින් ඒ පසේ බුදුන් වහන්සේ ප්‍රකාශ කළහ.</p>
<p class="endsection">තතියො වග්ගො.</p>
<h2>4. චතුත්ථවග්ගො</h2>
<p><a class="msdiv" id="msdiv151"></a>(18-32)</p>
<p><a class="apz" id="apz151.1"></a>“රසයන්හි ගිජුකම නොකරන්නේ ලොල් නොවූයේ” යන්නෙහි ‘රසය’ නම් (මහානිද්දෙසයේ (10-7) 4 යෙදිය යුතුයි.)</p>
<p><a class="apz" id="apz151.2"></a>“යම්දේ කෙරෙහි ඇළුනාවූ, ගැළුනාවූ, මූර්ඡාවූ, බැස ගත්තාවූ, ඒ රසතෘෂ්ණාව ඒ පසේ බුදුන් වහන්සේගේ ප්‍රහීනය, මුලිනුපුටන ලද්දේය. අගසිඳි තල්ගසක්මෙන් කරණලදී. සම්පූර්ණ අභාවයට පමුණුවන ලදී. නැවත නූපදනා බවට පමුණුවනලදී. එහෙයින් ඒ පසේ බුදුන් වහන්සේ සිහිනුවණින් විමසා ආහාරය වළඳයි. සෙල්ලම් පිණිස නොවේ, තරුණ මදාදීමද වැඩීමට නොවේ. සැරසීම පිණිස නොවේ, අලංකාර පිණිස නොවේ, යම්තාක් මේ ශරීරයාගේ පැවැත්ම පිණිස, යැපීම පිණිස බඹසරට පිහිට පිණිස, ‘මෙසේ පුරාණ වෙදනාව දුරුකරමි, අළුත් වෙදනාව නූපදවන්නෙමි මෙය මාගේ ජීවිත යාත්‍රාව පිණිස වන්නේය. නිරවද්‍යවූ ඵාසු විහරණය වන්නේයයි’ කියාදවේ. මෙසේ රසතෘෂ්ණාවෙන් ඈත්වූසේක. වෙන්වූසේක, නික්මුනේ, මිදුනේ සීමා නොකළ සිතින් වාසය කරයි.</p>
<p><a class="apz" id="apz151.3"></a>“ලොල්නොවූයේ” යනු ‘ලොලුප්ප’ යයි තෘෂ්ණාවට කියයි යම් රාගයක් ඇද්ද ඇලීමක් ඇද්ද අභිධ්‍යාවක් ලොභයක් අකුශල මූලයක් ඇද්ද එයයි. ඒ ලොලුප්පනම් තෘෂ්ණාව පසේ බුදුන් වහන්සේගේ ප්‍රහීනය, මුලිනුපුටන ලද්දේය. අගසිඳි තල්ගසක්මෙන් කරණලදී. සම්පූර්ණ අභාවයට පමුණුවනලදී, නැවත නූපදනාබවට පමුණුවන ලදී. එහෙයින් පසේ බුදුන්වහන්සේ තෘෂ්ණාව දුරුකළ සේක. ‘අන්‍යයන් පොෂණය නොකරන්නේ සපදාන චාරීවූයේ’ යනු ඒ පසේ බුදුන්වහන්සේ තමන්ම පොෂණය කරයි. හැසිරෙයි. අන්‍යයා පොෂණය නොකරන්නේය ක්ෂීණාශ්‍රවවූයේය. වමාරණ ලද ද්වෙෂය ඇත්තේය. ඔහුට මම බ්‍රාහ්මණයායයි කියමි.</p>
<p><a class="apz" id="apz151.4"></a>“සපදානචාරීවූයේ” යනු ඒ පසේ බුදුන් වහන්සේ පෙරවරු කාලයෙහි හැඳ පොරවා පාත්‍රසිවුරුගෙන ගමට හෝ නියම්ගමට හෝ පිඬු පිණිස හැසිරෙයි. රැකුනාවූ කයින් රැකුනාවූ වචනයෙන් රැකුනාවූ සිතින් මෙනෙහි කළ සිහියෙන්, සංචරණය කරණ ලද ඉන්ද්‍රියයන්ගෙන් යටබලාගත් ඇස් ඇතිව යහපත් ඉරියව්වලින් යුක්තව පිළිවෙලින් කුලයක් පාසා පිඬු පිණිස හැසිරෙයි. එබැවින් සපදානචාරීනමි.</p>
<p><a class="apz" id="apz151.5"></a>“කුලයක් පාසා නොබැඳුන සිත් ඇත්තේ” යනු කරුණු දෙකකින් බැඳුන සිත් ඇත්තේවෙයි. තමා හෝ පහත්තැන තබන්නේ අනුන් හෝ උසස් තැන තබන්නේ බැඳුනසිත් ඇත්තේ වෙයි තමා හෝ උසස් තැන තබන්නේ අනුන් හෝ පහත් තැන තබන්නේ බැඳුන සිත් ඇත්තේ වෙයි. කෙසේ තමා පහත් තැන තබන්නේ අන්‍යයා උසස් තැන තබන්නේ බැඳුන සිත් ඇත්තේවේද (මහානිද්දෙසයේ (14-15) 4 ‘නැවත කරුණු දෙකකින්’ යන තැන සිට යොදා ගත යුතුයි.) මෙසේ තමා උසස් තැන තබා අන්‍යයා පහත් තැන තබා බැඳුන සිත් ඇත්තේ වෙයි.</p>
<p><a class="apz" id="apz151.6"></a>“කුලයක් (ගෙදරක්) පාසා නොබැඳුන සිත් ඇත්තේවෙයි” යනු ඒ පසේ බුදුන් වහන්සේ කුලපලි බොධයෙන් නොබැඳුන සිත් ඇත්තේවෙයි ගණ පලිබොධයෙන් නොබැඳුන සිත් ඇත්තේවෙයි. ආවාස පලිබොධයෙන් නොබැඳුන සිත් ඇත්තේවෙයි. චීවර පලිබොධයෙන් නොබැඳුන සිත් ඇත්තේවෙයි. පිණ්ඩපාත පලිබොධයෙන් නොබැඳුන සිත් ඇත්තේවෙයි. සෙනාසන පලිබොධයෙන් නොබැඳුන සිත් ඇත්තේවෙයි. ගිලන්පස බෙහෙත් පිරිකර පලිබොධයෙන් නොබැඳුන සිත් ඇත්තේ වෙයි, යනුයි. එහෙයින් ඒ පසේ බුදුන්වහන්සේ ප්‍රකාශ කළසේක.</p>
<p><a class="msdiv" id="msdiv152"></a>(18-33)</p>
<p><a class="apz" id="apz152.1"></a>“සිතින් පඤ්චනීවරණයන් හැර” යනු ඒ පසේබුදුන් වහන්සේ කාමච්ඡන්ද නීවරණය (ii) දුරුකොට බැහැර කොට සංසිඳුවා සම්පූර්ණ අභාවයට පමුණුවා (iii) ව්‍යාපාද නීවරණය (මෙහි (ii) යෙදිය යුතුයි) ථිනමිද්ධ නීවරණය (මෙහි (ii) යෙදිය යුතුයි) උද්ධච්ච කුක්කුච්ච නීවරණය (මෙහි (ii) යෙදිය යුතුයි.) විචිකිච්චා නීවරණය (මෙහි (ii) යෙදිය යුතුයි.) කාමයන්ගෙන් වෙන්වූ අකුශල ධර්මයන්ගෙන් වෙන්ව විතර්ක සහිතවූ විචාර සහිතවූ විවේකයෙන් හටගත් ප්‍රීති සුඛය ඇති ප්‍රථම ධ්‍යානයට පැමිණ වාසය කරයි.</p>
<p><a class="apz" id="apz152.2"></a>“චිත්තොපක්ලේශයන් දුරුකොට” යනු රාගය, සිතට උපක්ලේශයකි. ද්වෙෂය සිතට උපක්ලේශයකි. මොහය සිතට උපක්ලේශයකි ක්‍රොධය සිතට උපක්ලේශයකි. බද්ධ වෛරය සිතට උපක්ලේශයකි. (උපක්ලේශය යනු යොදා (3-4) 3 ‘ගුණමකුකම’ යන තැන සිට යෙදිය යුතුයි.) සියලු අකුශල රැස්කිරීම් සිතට උපක්ලේශයකි. සියලු චිත්තොපක්ලේශයන් දුරුකොට බැහැරකොට සංසිඳුවා, සම්පූර්ණ අභාවයට පමුණුවා යනුයි.</p>
<p><a class="apz" id="apz152.3"></a>“නොඇළුනේ ස්නේහ දොෂය සිඳ” යන්නෙහි ‘නොඇළුනේ’ යනු නිශ්‍රය (ඇලීම්) දෙකකි, තෘෂ්ණානිශ්‍රයද, දෘෂ්ටි නිශ්‍රයද යනුයි. (මමත්වය යනු ‘නිශ්‍රයයයි’ වෙනස්කොට (මහා නිද්දේශයේ (2-6) 1 (ii) (iii) යෙදිය යුතුයි.) ‘ස්නේහ දොෂය’ යනු ස්නේහ දෙකකි. තෘෂ්ණා ස්නේහයද දෘෂ්ටිස්නේහයද යනුයි... (මමත්වය යනු ‘ස්නෙහයයි’ වෙනස් කොට (මහානිද්දේශයේ (2-6) 1 (ii) (iii) යෙදිය යුතුයි)</p>
<p><a class="apz" id="apz152.4"></a>“ද්වෙෂ” යනු යම් චිත්තයාගේ ක්‍රොධයක් ඇද්ද, වෛරයක් ඇද්ද, ප්‍රතිවිරොධයක් ඇද්ද, කෝපයක් ප්‍රකෝපයක් සම් ප්‍රකෝපයක්, ද්වෙෂයක්, ප්‍රදොෂයක්, සම් ප්‍රදොෂයක්, චිත්තයාගේ නොසන්සුන් බවක්, කෝපයක්, කිපීම් බවක් ද්වෙෂයක් ද්වෙෂවීම් බවක්, ව්‍යාපාදයක්, ව්‍යාපාදවීම් බවක් චිත්තයාගේ ක්‍රොධයක්, බද්ධවෛරයක්, කෝපයක්, විරොධයක්, ප්‍රතිවිරොධයක් චණ්ඩ බවක් කඳුළු නැගීමක්, සිතේ නොසතුටුබවක් ඇද්ද, එයයි ඒ පසේ බුදුන් වහන්සේ තෘෂ්ණා ස්නේහයද දෘෂ්ටි ස්නේහයද ද්වෙෂයද සිඳ විශේෂයෙන් සිඳ සන්සිඳුවා සම්පූර්ණ අභාවයට පමුණුවා ඇසෙහි නොඇළුනේ, කණෙහි නොඇළුනේ නාසයෙහි, දිවෙහි කයෙහි නොඇළුනේ දැකි, ඇසූ මුතයෙන් ගත් දැනගතයුතු ධර්මයන්හි, නොඇළුනේ නොපැමිණියේ නොගැළුනේ, නික්මුනේ වෙන්වූයේ සීමානොකළ සිතින් වාසයකරයි යනුයි. එහෙයින් ඒ පසේබුදුන්වහන්සේ ප්‍රකාශ කළහ.</p>
<p><a class="msdiv" id="msdiv153"></a>(18-34)</p>
<p><a class="apz" id="apz153.1"></a>“මුලින්ම සොම්නස් දොම්නස් දෙකද සැප දුක් දෙකද බහාතබා” යනු ඒ පසේබුදුන් වහන්සේ සැපයාගේද ප්‍රහාණයෙන් දුක්ඛයාගේද ප්‍රහාණයෙන් මුලින්ම සොම්නස් දොම්නස් දෙක අස්තයට පමුණුවා දුක් නොවූ සුව නොවූ උපෙක්ෂාව හා සිහියෙන් පිරිසිදුවූ චතුර්ථධ්‍යානයට සමවැද වාසය කරයි.</p>
<p><a class="apz" id="apz153.2"></a>“පිරිසිදුවූ උපෙක්ෂාවද සමථයද ලැබ” යනු යම් සතරවන ධ්‍යානයෙහි උපෙක්ෂාවක් ඇද්ද, චිත්තයාගේ එකඟකමක් ඇද්ද, එක් අරමුණක පිහිටි බවක් ඇද්ද, සිතේ නොවිසුරණ බවක් ඇද්ද, සමාධින්ද්‍රිය, සමාධි බලය, සම්‍යක් සමාධියක් ඇද්ද යනුයි. සතරවන ධ්‍යානයෙහි උපෙක්ෂාව හා එකඟකම පිරිසිදුවූවාහු බබලන්නාහු කෙලෙස් නැතිවූවාහු මෘදුවූවාහු කර්මයට යොග්‍යව සිටියාහු තෘෂ්ණා රහිතවූවාහු පිරිසිදු වූවාහු වෙති. පිරිසිදුවූ උපෙක්ෂාවද සමථයද ලැබ යනු චතුර්ථධ්‍යානයෙහි උපෙක්ෂාවද සමථයද ලැබ යනුයි එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv154"></a>(18-35)</p>
<p><a class="apz" id="apz154.1"></a>“පරමාර්ථයට පැමිණීම පිණිස පටන්ගත් වීර්ය ඇත්තේ” යනු පරමාර්ථය යයි අමෘතවූ නිර්වාණයට කියයි. යම් ඒ යමක් සියලු සංස්කාරයන් සංසිඳවූයේ සියලු උපධීන් බැහැර කළේ, තෘෂ්ණාව ක්ෂයකළේ විරාගනම්වූ නිරොධ නම්වූ නිර්වාණය යනුයි. පරමාර්ථයට පැමිණීම පිණිස එය ලැබීම පිණිස අධිගමය පිණිස, ස්පර්ශ කිරීම පිණිස ප්‍රත්‍යක්ෂ කිරීම පිණිස, අකුශල ධර්මයන්ගේ ප්‍රහානය පිණිස, කුශල ධර්මයන් ගැනීම පිණිස, උත්සාහයෙන්, දැඩි පරාක්‍රමයෙන් කුශල ධර්මයන්හි බහා නොතැබූ ධෛර්ය ඇතිව පටන්ගත් වීර්ය ඇතිව වාසය කරයි.</p>
<p><a class="apz" id="apz154.2"></a>“ඒ පසේබුදුවරයා නූපන් ලාමකවූ අකුශල ධර්මයන්ගේ නොඉපදීම පිණිස (ii) කැමැත්ත ඇතිකරයි. වෑයම් කරයි වීර්ය පටන්ගනියි. සිත දැඩිකොට තවයි (iii) උපන් ලාමකවූ අකුශල ධර්මයන්ගේ දුරුකිරීම පිණිස (මෙහි (ii) යෙදිය යුතුයි) නූපන් කුශල ධර්මයන්ගේ ඉපදීම පිණිස (මෙහි (ii) යෙදිය යුතුයි.) කුශලධර්මයන්ගේ පැවැත්ම පිණිස, වෙනස් නොවීම පිණිස, වැඩිවීම පිණිස, මහත් බව පිණිස භාවනාව සම්පූර්ණ කිරීමෙන් (මෙහි (ii) යෙදිය යුතුයි) මෙසේද නොපසුබට සිත් ඇත්තේ කුසීත නොවූ පැවැත්ම ඇත්තේ වෙයි.</p>
<p><a class="apz" id="apz154.3"></a>“නැවතද ඒකාන්තයෙන් සමද නහරද ඇටද ඉතිරි වේවා, මස් ලේ (වියලේවා) යම් ඒ පුරුෂ ශක්තියෙන්, පුරුෂ බලයෙන් පුරුෂ පරාක්‍රමයෙන් පැමිණිය යුත්ත එසේ නොපැමිණ වීර්යයේ තැබීම නොවන්නේයයි (ii) සිත දැඩි කොට ගනියි. තබයි, මෙසේද නොපසුබස්නා සිත් ඇත්තේ කම්මැලි නොවූ පැවතුම් ඇත්තේ යනුයි.</p>
<p><a class="apz" id="apz154.4"></a>“යම්තාක් මාගේ දැඩිව නොගෙන ආශ්‍රවයන්ගෙන් සිත මිදෙන්නේද, ඒතාක් මේ ආසනයෙන් නොනැගිටින්නෙමියි (මෙහි 3 (ii) යෙදිය යුතුයි.) ඒතාක් මම මේ සක්මනින් නොබසින්නෙමි. යම්තාක් දැඩිව නොගෙන ආශ්‍රවයන්ගෙන් සිත නොමිදේද ඒතාක් විහාරයෙන් නොනික්මෙන්නෙමි (මහානිද්දේශයේ (3-3) 3 ‘සක්මනෙන්’ යන තැන සිට යෙදිය යුතුයි. 1576 පිට)</p>
<p><a class="apz" id="apz154.5"></a>“මේ පෙරවරු කාලයෙහි (ii) ආර්ය ධර්මය ලබන්නෙමි. මනාකොට ගෙනෙන්නෙමි. (මෙහි 3 (ii) යෙදිය යුතුයි.) ප්‍රත්‍යක්ෂ කරන්නෙමියි මේ මධ්‍යාහ්න කාලයෙහි (මෙහි (ii) සවස් කාලයෙහි (මෙහි (ii) (iii) පෙරබත් කාලයෙහි (මෙහි (ii) පසුබත් කාලයෙහි (මෙහි (ii) පූර්ව යාමයෙහි (මෙහි (ii) මධ්‍යම යාමයෙහි (මෙහි (ii) වර්ෂා කාලයෙහි (මෙහි (ii) ග්‍රීෂ්ම කාලයෙහි (මෙහි (ii) පූර්ව වයස් කොටසෙහි (මෙහි (ii) මධ්‍යම වයස් කොටසෙහි (මෙහි (ii) අන්තිම වයස් කොටසෙහි (මෙහි (ii) දැඩි උත්සාහ ඇත්තේ වීර්ය බලයෙන් යුක්තවූයේ යනු ඒ පසේ බුදුන් වහන්සේ දැඩිව ගැනීම් ඇතිසේක.</p>
<p><a class="apz" id="apz154.6"></a>“කුශල ධර්මයන්හි ස්ථිර ගැනීම් ඇතිසේක. කාය සුචරිතයෙහි, වචී සුචරිතයෙහි, දාන සංවිභාගයෙහි සීල සමාදානයෙහි උපොසථ වාසයෙහි, මවුන් පිදීමෙහි, පියන් පිදීමෙහි, ශ්‍රමණයන් පිදීමෙහි, බ්‍රාහ්මණ (කෙලෙස් රහිතයන්) පිදීමෙහි, යන එක්තරා අධි කුශල ධර්මයන්හි යුක්තවූයේ යනුයි.</p>
<p><a class="apz" id="apz154.7"></a>“වීර්ය බලයෙන් යුක්තවූයේ” යනු ඒ පසේ බුදුන් වහන්සේ ධෛර්ය බලයෙන්ද, වීර්ය පරාක්‍රමයෙන්ද ප්‍රඥාවෙන්ද යුක්තවූයේ, පැමිණියේ, උපන්නේ වෙයි යනුයි. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv155"></a>(18-36)</p>
<p><a class="apz" id="apz155.1"></a>“විවේකයෙන් යුක්තව ධ්‍යානයෙහි යෙදෙන්නේ” යනු ඒ පසේබුදුන් වහන්සේ විවේකයෙන් යුක්තවූයේ වෙයි. විවේකයෙහි ඇළුනේ වෙයි. අධ්‍යාත්මයෙහි චිත්ත සමථයෙහි යෙදුනේ, දුරුනොකළ ධ්‍යාන ඇත්තේ විදර්ශනාවෙන් යුක්තවූයේ ශුන්‍යාගාරයෙහි ධ්‍යානය කරන්නේ, ධ්‍යානයෙහි ඇළුනේ එක් නිශ්චයක යෙදුනේ පදාර්ථය ගරුකළේ විවේකවූ ධ්‍යානය ආශ්‍රය කළේ වෙයි.</p>
<p><a class="apz" id="apz155.2"></a>“ඒ පසේ බුදුන් වහන්සේ කරුණු දෙකකින් ධ්‍යානයෙහි යෙදෙයි. නූපන් හෝ ප්‍රථම ධ්‍යානයාගේ දැඩිව ගැනීමෙහි යුක්තවූයේ නූපන් හෝ ද්විතීය ධ්‍යානයාගේ දැඩිව ගැනීමෙහි, තෘතීය ධ්‍යානයාගේ චතුර්ථධ්‍යානයාගේ දැඩිව ගැනීමෙහි යුක්තවූයේනුයි. මෙසේද ධ්‍යානයෙහි යෙදෙයි. නැවතද උපන් ප්‍රථම ධ්‍යානය ආසෙවනය කරයි, වඩයි, බහුල කරයි, උපන් හෝ ද්විතීයධ්‍යානය, උපන් හෝ තෘතීයධ්‍යානය උපන් හෝ චතුර්ථ ධ්‍යානය ආසේවනය කරයි, වඩයි, බහුල කරයි, මෙසේ ධ්‍යානයෙහි යෙදෙයි.</p>
<p><a class="apz" id="apz155.3"></a>“ධර්මයන්හි නිතර යෙදෙන්නේ ධර්මයෙහි හැසිරෙන්නේ” යන්නෙහි ධර්මයෝ යනු සතර සතිපට්ඨානයෝ සතර සම්‍යක් ප්‍රධාන පඤ්චෙන්ද්‍රිය පංචබල සප්තබොධ්‍යංග ආර්ය අෂ්ටාංගික මාර්ගය යනුයි. අනුධර්මයෝ කවරහුද සම්‍යක් ප්‍රතිපදාව අනුලොම ප්‍රතිපදාව, අවිරුද්ධ ප්‍රතිපදාව, අන්වර්ථ ප්‍රතිපදාව, ධර්මානු ධර්ම ප්‍රතිපදාව, ශීලයන් සම්පූර්ණ කිරීම් බව ඉන්ද්‍රියයන්හි වැසුන දොර ඇති බව, භොජනයන්හි ප්‍රමාණය දන්නා බව නිදිවර්ජිත කිරීමෙහි යෙදීම, සිහිනුවණ යෙදීම, යනු මේ අනු ධර්මයෝ යයි කියත්. ‘නිත්‍යයෙන්’ යනු නිත්‍යයෙන් සතතයෙන් නිරන්තරයෙන් ඊතලයෙන්, ඊතලයසේ දිය රැල්ලෙන් දිය රැල්ලසේ අතරක් නැතිසේ පවත්නා, පෙර බත් කාලයෙහි පසුබත් කාලයෙහි, පූර්ව යාමයෙහි, පශ්චිමයාමයෙහි, ආලෝක කාලයෙහි හෝ සඳ රැසෙහි හේමන්තයෙහි, ග්‍රීෂ්මයෙහි පෙර වයස්කොටසෙහි, මධ්‍යම වයස් කොටසෙහි, පශ්චිම වයස් කොටසෙහි හැසිරෙයි, ඉරියව් පවත්වයි, පාලනය කරයි, යැපෙයි.</p>
<p><a class="apz" id="apz155.4"></a>“භවයන්හි ආදීනවය කල්පනා කොට” යනු සියලු සංස්කාරයෝ අනිත්‍යයයි භවයන්හි ආදීනවය කල්පනා කොට, සියලු සංස්කාරයෝ දුක්යයි සියලු ධර්මයෝ අනාත්ම යයි භවයන්හි ආදීනවය කල්පනාකොට යම් කිසි හේතු ප්‍රත්‍යයකින් උපන් ධර්මයක් ඇද්ද ඒ සියල්ල නිරුද්ධි පිණිස පවත්නේයයි භවයන්හි ආදීනවය කල්පනා කරන්නේ යනුයි. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv156"></a>(18-37)</p>
<p><a class="apz" id="apz156.1"></a>“අප්‍රමාදවූයේ තෘෂ්ණාක්ෂය ප්‍රාර්ථනා කරන්නේ” යන්නෙහි තෘෂ්ණා නම් රූප තෘෂ්ණා ශබ්ද, ගන්ධ, රස, ස්පර්ශ ධර්ම තෘෂ්ණා යනුයි. ‘තෘෂ්ණාක්ෂය’ යනු රාගක්ෂය, ද්වෙෂක්ෂය, මොහක්ෂය, ගතික්ෂය, උත්පත්තික්ෂය,</p>
<p>ප්‍රතිසන්ධික්ෂය, භවක්ෂය, සංසාරක්ෂය වට්ටක්ෂය, කැමතිවන්නේ බලාපොරොත්තුවන්නේ, ආශාකරන්නේ, යනුයි.</p>
<p><a class="apz" id="apz156.2"></a>ඒ පසේබුදුන් වහන්සේ සකස්ව කටයුතු කරණ සේක. නිතර කටයුතු කරණ සේක. කුශල ධර්මයන්හි අප්‍රමාදවූ සේක. කෙලතොළු නොවුයේ ඇසූ පිරූ තැන් ඇත්තේ සිහි ඇත්තේ යන තන්හි කෙළතොළු නොවූයේ යනු ඒ පසේ බුදුන්වහන්සේ පණ්ඩිතවූයේ නුවණැත්තේ, බුද්ධි ඇත්තේ ඥාන ඇත්තේ විභාවීවූයේ, මෙධාවීවූයේ යනුයි.</p>
<p><a class="apz" id="apz156.3"></a>“ඇසූ පිරූ තැන් ඇත්තේ” යනු ඒ පසේබුදුන් වහන්සේ ශ්‍රැතවත් වූයේ ශ්‍රැතධරවූයේ, රැස්කළ බොහෝ ඇසූ පිරූ තැන් ඇත්තේ වෙයි. යම් ඒ ධර්මයෝ මුල පිරිසිදුද, මැද පිරිසිදුද, අග පිරිසිදුද, අර්ථසහිත, ව්‍යඤ්ජන සහිත, සියල්ල සම්පූර්ණවූ පිරිසිදුවූ, බ්‍රහ්මචරියාව ප්‍රකාශ කෙරෙද්ද, එබඳු ධර්මයෝ බොහෝකොට අසන ලද්දේ වෙයි, දරණ ලද්දේ වචනයෙන් පුරුදු කරණ ලද්දේ සිතින් විමසා බලන ලද්දේ දෘෂ්ටියෙන් අවබොධ කරණ ලද්දේ වෙයි.</p>
<p><a class="apz" id="apz156.4"></a>“සිහි ඇත්තේ” යනු ඒ පසේ බුදුන් වහන්සේ සිහි ඇත්තේ වෙයි. උතුම්වූ සිහියෙන් හා නුවණින් යුක්තවූ බැවින් කොට බොහෝ කල්වූ දේද කියා බොහෝ කල්වූ දේද, සිහිකරයි.</p>
<p><a class="apz" id="apz156.5"></a>“සංඛාත ධර්ම හෙවත් ඥානයෙන් නියමය දන්නේ ප්‍රධන්වීර්ය ඇත්තේ” යන්නෙහි සංඛාත ධර්මයෝයයි ඥානයට කියත්. යම් ප්‍රඥාවක් ඇද්ද දැනීමක් (මහා නිද්දේසයේ (3-1) 3 යොදාගත යුතුයි.) අමොහය ධම්මවිචය, සම්‍යක් දෘෂ්ටිය නම් වේද එයයි. ඒ පසේබුදුන් වහන්සේ සංඛාත ධර්මයෙන් යුක්තවූයේ (ii) ඥානධර්මයෙන් යුක්තවූයේ තුලින ධර්මයෙන් යුක්තවූයේ විභූත ධර්මයෙන් යුක්තවූයේ සියලු සංස්කාරයෝ අනිත්‍යයයි සංඛාත ධර්මයෙන් යුක්තවූයේ (මෙහි (ii) යොදාගත යුතුයි) යම්කිසි හේතු ප්‍රත්‍යයකින් උපන් ධර්මයක් ඇද්ද ඒ සියල්ල නිරුද්ධිය පිණිස පවත්නේයයි සංඛාත ධර්ම ඇත්තේ (මෙහි (ii) යොදාගත යුතුයි.)</p>
<p><a class="apz" id="apz156.6"></a>“නැවතද, ඒ පසේබුදුන් වහන්සේගේ ස්කන්ධයෝ කෙටි වූහ. ධාතු කෙටිවූහ. ආයතනයෝ කෙටිවූහ. ගතීහු කෙටිවූහ. උත්පත්තීහු කෙටි වූහ. ප්‍රතිසන්ධීහු කෙටිවූහ. භවයෝ කෙටිවූහ. සංසාරයෝ කෙටිවූහ. වට්ටයෝ කෙටිවූහ.</p>
<p><a class="apz" id="apz156.7"></a>“නැවතද ඒ පසේබුදුන් වහන්සේ ස්කන්ධයන්ගේ කෙළවර සිටි සේක. ධාතු කෙළවර සිටි සේක, ආයතන කෙළවර සිටි සේක, ගති කෙළවර සිටි සේක, උත්පත්ති කෙළවර සිටි සේක, ප්‍රතිසන්ධි කෙළවර සිටි සේක, භව කෙළවර සිටි සේක, සංසාර කෙළවර සිටිසේක, වට්ටය කෙළවර සිටිසේක, සංස්කාර කෙළවර සිටි සේක, අන්තිම භවයෙහි සිටිසේක. පසේ බුදුන් වහන්සේට ජාති මරණ සංසාරයක් නැත, පුනර්භවයක් නැත, ඒ කාරණයෙන් පසේබුදුන්වහන්සේ සංඛාත ධර්මයෙන් (ඥානයෙන්) යුක්තසේක.</p>
<p><a class="apz" id="apz156.8"></a>“නිශ්චය ඇත්තේ” යනු නියමයයි සතර ආර්ය මාර්ගයට කියයි. සතර ආර්ය මාර්ගයෙන් යුක්තවූයේනුයි නියත නමි. නියාමයට පැමිණියේ සම්ප්‍රාප්තවූයේ අධිගත වූයේ දැක්කේ ප්‍රත්‍යක්ෂ කළේ යනුයි.</p>
<p><a class="apz" id="apz156.9"></a>“පධානයෙන් යුක්තවූයේ” යනු පධානයයි වීර්යයට කියයි. යම් චිත්තයාගේ වීර්යාරම්භයක් ඇද්ද නික්මීමක් පරාක්‍රමයක් උද්‍යෝගයක් උත්සාහයක් උත්සාහ බවක් ඇද්ද ශක්තියක් ලිහිල් නොවූ උත්සාහයක් ඇද්ද බහා නොතැබූ කැමැත්තක් ඇද්ද බහා නොතැබූ වීර්යයක් ඇද්ද, ධෛර්ය දැඩිව ගැණීමක් ඇද්ද, වීර්ය විරියින්ද්‍රිය විරිය බලය, සම්මාවායාමය, යන මෙයද යනුයි. ඒ පසේ බුදුන් වහන්සේ මේ වීර්යයෙන් යුක්තවූයේ පැමිණියේ වෙයි එහෙයින් ඒ පසේ බුදුන් වහන්සේ වීර්යයෙන් යුක්ත සේක. එහෙයින් ඒ පසේ බුදුන් වහන්සේ ප්‍රකාශ කළහ.</p>
<p><a class="msdiv" id="msdiv157"></a>(18-38)</p>
<p><a class="apz" id="apz157.1"></a>“ශබ්දයන්හි සන්ත්‍රාස නොවූ සිංහයා මෙන්” යනු යම්සේ මෘගරාජවූ සිංහයා ශබ්දයන්හි සන්ත්‍රාස නොවූයේ උත්‍රාස නොවූයේ, බිය නොවූයේ, පලා නොයන්නේවේද,</p>
<p><a class="apz" id="apz157.2"></a>“දැලෙහි නොබැඳෙන වාතය මෙන්” යන්නෙහි වාතය නම් පෙරදිග, වාතය බටහිර දිග වාතය, උතුරුදිග වාතය, දකුණු දිග වාතය, ධූලි සහිත වාතය, ධූලි රහිත වාතය, ශීතල වාතය, උෂ්ණ වාතය, ස්වල්ප වාතය, මහත් වාතය, පක්ෂ වාතය තල්පතින් ඇතිකරවන වාතය, විජිනිපතේ වාතය යනුයි. “දැල” යනු නූල් දැලට කියයි. යම්සේ වාතය දැලෙහි නොබැඳේද නොගැටේද, නොදනීද, එමෙන් තෘෂ්ණා ජාලයද දෘෂ්ටි ජාලයද යන මේ දැල් දෙක (මමත්වය යනු දැල යයි වෙනස්කොට (මහානිද්දේශයේ (2-6) 1 (ii) (iii) යොදාගත යුතුයි) ඒ පසේ බුදුන් වහන්සේගේ තෘෂ්ණා දැල ප්‍රහීනය, දෘෂ්ටි දැල සංසිඳුනේය, තෘෂ්ණා දැල ප්‍රහීනවූ බැවින් දෘෂ්ටි දැල සංසිඳුන බැවින් ඒ පසේ බුදුන් වහන්සේ (ii) රූපයෙහි නොගැටෙයි. ශබ්දයෙහි නොගැටෙයි, ගන්ධයෙහි රසයෙහි ස්පර්ශයෙහි නොගැටෙයි. දැකි ඇසූ මුත වශයෙන් ගත් දැනගත යුතු ධර්මයන්හි නොගැටෙයි, නොගනියි. නොබඳියි. නික්මුනේ, වෙන්වුනේ, සීමා නොකළ සිතින් වාසය කරයි.</p>
<p><a class="apz" id="apz157.3"></a>“ජලය හා නොගැටෙන පියුම මෙන්” යන්නෙහි පියුමයයි නෙළුම් මලට කියයි. තොයයයි ජලයට කියයි. යම්සේ නෙළුම් මල දිය හා නොගැටෙද, එමෙන්ම ඇලීම් දෙක එනම් තෘෂ්ණා ඇලීම්ද දෘෂ්ටි ඇලීම්ද නොඇළුනේය. (මමත්වය යනු ඇලීමයයි වෙනස්කොට (මහා නිද්දෙසයේ (2-6) 1 (ii) (iii) යොදාගත යුතුයි.) ඒ පසේ බුදුන් වහන්සේගේ තෘෂ්ණාලෙපය ප්‍රහීනය දෘෂ්ටිලෙපය සන්සිඳුනේය තෘෂ්ණාලෙපය ප්‍රහීනවූ බැවින් දෘෂ්ටිලෙපය සන්සිඳුන බැවින් ඒ පසේබුදුන් වහන්සේ රූපයෙහි නොඇලෙයි (මෙහි 2 (ii) යෙදිය යුතුයි) දැකි, ඇසූ මුත වශයෙන් ගත්, දැනගත යුතු ධර්මයන්හි නොඇලෙයි නොඇළුනේ, නොඑරුනේ, නික්මුනේ, වෙන්වූයේ මිදුනේ, සීමානොකළ සිතින් වාසයකරයි, යනුයි. එහෙයින් ඒ පසේබුදුන් වහන්සේ ප්‍රකාශකළහ.</p>
<p><a class="msdiv" id="msdiv158"></a>(18-39)</p>
<p><a class="apz" id="apz158.1"></a>“දළ බලයකොට ඇති සිංහතෙම (තිරිසනුන්) මැඩ හැසිරේද” යනු යම්සේ මෘග රාජවූ සිංහයා දළ බලයකොට ඇත්තේ දළ ආයුධකොට ඇත්තේ සියලු තිරිසන් ගත ප්‍රාණීන් මැඩපවත්වා යටපත්කොට වාසය කෙරේද, ඉරියව් පවත්වාද, පාලනය කෙරේද යැපේද, පසේබුදුන් වහන්සේද, ප්‍රඥාව බලයකොට ඇත්තේ ප්‍රඥාව ආයුධකොට ඇත්තේ බලයකොට ඇත්තේ සියලු ප්‍රාණය ඇති පුද්ගලයන් ප්‍රඥාවෙන් මැඩපවත්වා යටපත් කොට හැසිරෙයි, ඉරියව් පවත්වයි, පාලනය කරයි, යැපෙයි.</p>
<p><a class="apz" id="apz158.2"></a>“වනයෙහි දුර සෙනසුන් සේවනයකරයි” යනු යම්සේ මෘග රාජවූ සිංහයා මහ වනයෙහි වනය මැද හැසිරේද, වාසය කෙරේද, ඉරියව් පවත්වාද, පවතීද, පාලනය කෙරේද, යැපේද, පසේබුදුන් වහන්සේද වනයෙහි දුරවූ අල්ප ශබ්ද ඇති අල්ප ඝෝෂා ඇති, මිනිසුන්ගෙන් තොර මිනිසුන්ගේ රහස් කටයුතුවලට යොග්‍ය විවේකයට සුදුසු සෙනසුන් සේවනය කරයි.</p>
<p><a class="apz" id="apz158.3"></a>හෙතෙම තනිව යයි, තනිව සිටියි, තනිව හිඳියි, තනිව සයනය කරයි, තනිව ගමට පිඬු පිණිස හැසිරෙයි. තනිව ආපසු එයි, තනිව රහසිගතව වැඩහිඳියි, තනිව සක්මනට බැස ගනියි තනිව හැසිරෙයි. වාසය කරයි. ඉරියව් පවත්වයි. පවතියි. පාලනය කරයි. යැපෙයි යනුයි. එහෙයින් පසේබුදුන් වහන්සේ ප්‍රකාශ කළසේක.</p>
<p><a class="msdiv" id="msdiv159"></a>(18-40)</p>
<p><a class="apz" id="apz159.1"></a>“මෛත්‍රීයද, කරුණාවද, මුදිතාවද, උපෙක්ෂාවද සුදුසු කාලයෙහි වඩන්නේ” යනු ඒ පසේබුදුන් වහන්සේ මෛත්‍රී සහගත සිතින් එක් දිශාවක් පතුරුවා වාසයකරයි. එසේ දෙවන දිශාවද, එසේ තුන්වන දිශාවද, එසේ සතරවන දිශාවද මෙසේ උඩද යටද සරසද යන සියලු ලෝකය පතුරුවා වාසය කරයි, උපෙක්ෂා සහගත සිතින් විපුලවූ මහද්ගතවූ අප්‍රමාණවූ අවෛරයෙන් අව්‍යාපාදයෙන්, පතුරුවා වාසය කරයි.</p>
<p><a class="apz" id="apz159.2"></a>“සියලු ලොකයා විසින් විරුද්ධ නොවනු ලබන්නේ” යනු මෛත්‍රීය වඩනලද බැවින් (ii) යම් ඒ පෙරදිග වැසි සත්වයෝ වෙද්ද ඔව්හු විරුද්ධ නොවූවාහු වෙති. යම් ඒ බටහිර දිග වැසි සත්වයෝ වෙද්ද, යම් ඒ උතුරුදිග වැසි සත්වයෝ වෙද්ද, යම් ඒ දකුණුදිග වැසි සත්වයෝ වෙද්ද, යම් පූර්ව අනුදිග සත්වයෝවෙද්ද, යම් බටහිර අනුදිග සත්වයෝ වෙද්ද යම් උතුරු අනුදිග සත්වයෝ වෙද්ද, යම් දකුණු අනුදිග සත්වයෝ වෙද්ද, යම් යටදිශාවෙහි සත්වයෝ වෙද්ද, යම් මතු දිශාවෙහි සත්වයෝ වෙද්ද, යම් දශදිසාවෙහි සත්වයෝ වෙද්ද, ඔව්හු අවිරුද්ධවූවාහු වෙති. කරුණාව වඩනලද බැවින්, මුදිතාව වඩනලද බැවින්, උපෙක්ෂාව වඩනලද බැවින් පෙරදිග සත්වයෝ (මෙහි (ii) යෙදිය යුතුයි) යම් ඒ දශ දිශාවෙහි සත්වයෝ වෙද්ද, ඔව්හු අවිරුද්ධ වූවාහු වෙති.</p>
<p><a class="apz" id="apz159.3"></a>“සියලු ලෝකයා විසින් විරුද්ධ නොවනු ලබන්නේ” යනු සියලු ලෝකයා විසින් විරුද්ධ නොවනු ලබන්නේ, වෛර නොවනු ලබන්නේ, නොගැටෙනු ලබන්නේ යනුයි. එහෙයින් ඒ පසේබුදුන් වහන්සේ ප්‍රකාශ කළහ.</p>
<p><a class="msdiv" id="msdiv160"></a>(18-41)</p>
<p><a class="apz" id="apz160.1"></a>“රාගයද, ද්වෙෂයද, මොහයද දුරුකොට” යනු රාගය නම් යම් රාගයක් ඇද්ද, ඇලීමක් ඇද්ද, අභිධ්‍යාවක් ලෝභයක් අකුශල මූලයක් ඇද්ද එයයි. ද්වෙෂ යනු යම් චිත්තයාගේ වෛරයක් චණ්ඩ ගතියක් කඳුළුහෙලීමක් නොසතුටු බවක් ඇද්ද එයයි. මෝහය යනු දුකෙහි නොදැනීම, දුක් හේතුව නොදැනීම, නිරෝධයේ නොදැනීම, නිරෝධගාමිනී ප්‍රතිපදාවේ නොදැනීම, අවිද්‍යාව, ඉදිරුව, මොහය, අකුශල මූලය යනුයි.</p>
<p>ඒ පසේබුදුන් වහන්සේ රාගයද, ද්වෙෂයද, මෝහයද දුරුකොට, බැහැරකොට, සන්සිඳුවා, සම්පූර්ණ අභාවයට පමුණුවා යනුයි.</p>
<p><a class="apz" id="apz160.2"></a>“සංයෝජනයන් (බැමි) කඩාදමා” යනු කාම රාග සංයෝජනය ප්‍රතිඝ සංයෝජනය, මෝහ, දෘෂ්ටි, විචිකිච්ඡා භවරාග, මාන උද්ධච්ච අවිද්‍යා සංයෝජනය යනුයි. කඩාදමා යනු දශසංයෝජනයන් කඩාදමා. පලාදමා, බැහැරකොට සංසිඳුවා සම්පූර්ණ අභාවයට පමුණුවා යනුයි.</p>
<p><a class="apz" id="apz160.3"></a>“ජීවිත කෙළවරද සන්ත්‍රාසයට නොපැමිණේ” යනු ජීවිතාවසානයෙහිද තැතිනොගන්නේ, නොසැලෙන්නේ, භය නොවන්නේ, පලා නොයන්නේ ප්‍රහීනකළ භය හා භයට හේතු ඇත්තේ, පහකළ ලොමුඩැහැගැනුම් ඇත්තේ වාසය කරයි. එහෙයින් ඒ පසේබුදුන් වහන්සේ ප්‍රකාශ කළහ.”</p>
<p><a class="msdiv" id="msdiv161"></a>(18-42)</p>
<p><a class="apz" id="apz161.1"></a>“ආත්මාර්ථ කාරණයෙන් භජනය කරත් සේවනය කරත්” යනු ආත්මාර්ථ කාරණයෙන් පරාර්ථ කාරණයන් උභයාර්ථ කාරණයෙන් මෙලොව අර්ථය පිළිබඳ කාරණයෙන් පරලොව අර්ථය පිළිබඳ කාරණයෙන් පරමාර්ථය පිළිබඳ කාරණයෙන් සේවනය කරත්, භජනය කරත් යනුයි.</p>
<p><a class="apz" id="apz161.2"></a>“කරුණක් නැති මිත්‍රයෝ අද දුර්ලභයහ. යනු මිත්‍රයෝ දෙදෙනෙකි. ගිහි මිත්‍රයාය පැවිදි මිත්‍රයාය යනුයි. හේතුවක් නැති, කාරණයක් නැති, මේ මිත්‍රයෝ දෙදෙන දුර්ලභයහ. දුකසේ ලැබිය යුත්තාහ.</p>
<p><a class="apz" id="apz161.3"></a>“අපිරිසිදු මිනිස්සු” යනු ආත්මාර්ථ” සංඥාවෙන් යුක්තවූවෝ යනුයි. ආත්මාර්ථ සංඥාව නම් තමන්ගේ ප්‍රයෝජනය පිණිස, භජනයකරත්, සේවනය කරත්, හැසිරෙත්, පයිරුපාසනය කරත්, ප්‍රශ්න විචාරත් යනුයි. ‘අපිරිසිදු මිනිස්සු’ යනු අපිරිසිදු කාය කර්මයෙන් යුත් මිනිස්සු, අපිරිසිදු වාග් කර්මයෙන් යුත් මිනිස්සු, අපිරිසිදු මනඃකර්මයෙන් යුත් මිනිස්සු යනුයි. අපිරිසිදු අදත්තාදානයෙන්, අපිරිසිදු කාමමිත්ථ්‍යාචාරයෙන් අපිරිසිදු මුසාවාදයෙන්, අපිරිසිදු කේළාම් කීමෙන්, අපිරිසිදු නපුරු වචනකීමෙන්, අපිරිසිදු හිස්වචන කීමෙන්, අපිරිසිදු දැඩි ලොභයෙන්, අපිරිසිදු අනුන් විනාශකරණ සිතිවිල්ලෙන්, යුක්තවූ යනුයි. නැවතද අපිරිසිදු මිථ්‍යාදෘෂ්ටියෙන් යුක්ත බැවින් අපිරිසිදු මිනිස්සු නමි. අපිරිසිදු චෙතනාවෙන් යුක්තවූවෝ අපිරිසිදු මිනිස්සු නමි. අපිරිසිදු ප්‍රාර්ථනාවෙන් යුක්තවූවෝ අපිරිසිදු මිනිස්සු නමි. අපිරිසිදු නොයෙක් ආකාර ලාමකවූ පහත්වූ, ස්වල්පවූ යනුයි. එහෙයින් ඒ පසේ බුදුන්වහන්සේ ‘ආත්මාර්ථ කාරණයෙන් භජනය කරත්, සේවනය කරත්යයි’ ප්‍රකාශ කළහ.</p>
<p class="endsection">චතුත්ථො වග්ගො.</p>
<p class="endsutta">ඛග්ගවිසාණසුත්තනිද්දෙසො නිට්ඨිතො.</p>
<p class="endbook">චූලනිද්දේසය නිමි.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Penny Jordan</span>.</p>
</aside>
</section>
</div>
</body>
</html>