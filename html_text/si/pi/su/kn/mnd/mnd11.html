<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="mnd11">
<article>
<div class="hgroup">
<p class="division">ඛුද්දකනිකාය</p>
<p class="subdivision">මහා නිද්දෙශය</p>
<p class="vagga">අට්ඨකවග්ගො</p>
<h1>11. කලහ විවාද සූත්‍ර නිර්දේශය</h1>
</div>
<p><a class="msdiv" id="msdiv97"></a>(11 - 1)</p>
<p><a class="apz" id="apz97.1"></a>“කලහ විවාදයෝ කොතැනින් හටගන්නෝද” යන තැන්හි කලහ නම් එක් ආකාරයකින් කලහයයි. විවාද යනුද එයමය. කලහය යමක්ද විවාදයත් එයමය. විවාදය යමක්ද කලහයත් එයමය. යලිදු අනික් ආකාරයකින් විවාදය කියයි. කලහයේ මුල් කොටස විවාදය. රජවරුද රජුන් හා විවාද කරත්. ක්ෂත්‍රියයෝද ක්ෂත්‍රියයන් හා විවාද කරත්. බ්‍රාහ්මණයෝද බ්‍රාහ්මණයන් හා විවාද කරත්. ගෘහපතියෝද ගෘහපතීන් හා විවාද කරත්. මවද පුත්‍රයා සමග විවාද කරයි. පුත්‍රයාද මව සමග විවාද කරයි. පියාද පුත්‍රයා සමග විවාද කරයි. පුත්‍රයාද පියා සමග විවාද කරයි. සහෝදරයාද සහෝදරයා සමග විවාද කරයි. සහෝදරයාද සහෝදරිය සමග විවාද කරයි. යහළුවාද යහළුවා සමග විවාද කරයි. මේ විවාදයයි.</p>
<p><a class="apz" id="apz97.2"></a>කලහය කවරේද, ගිහියෝ දණ්ඩෙන් යුක්තව කයින් වචනයෙන් කලහ කරත්. පැවිද්දෝ ඇවැතට පැමිණෙන්නාහු කයින්ද වචනයෙන්ද කලහ කරත්. මේ කලහයයි. “කලහයෝද විවාදයෝද කොතැනින් උපන්නෝද” යනු කලහයෝද විවාදයෝද කොතනින් උපන්නෝද, කොතනින් ඇතිවූවෝද, කොතනින් හටගත්තෝද, කොතනින් පහල වූවෝද, කුමක් නිදාන කොට ඇත්තෝද, කුමකින් ඇති වූවෝද, කුමක් ප්‍රභව කොට ඇත්තෝදැයි කලහයේද විවාදයේද මුල විචාරයි. හේතුව විචාරයි. නිදානය විචාරයි. ඇතිවීම විචාරයි. ප්‍රභවය විචාරයි. ඇතිවීම විචාරයි. ආහාරය විචාරයි අරමුණ විචාරයි. ප්‍රත්‍යය විචාරයි. ඇතිවීම විචාරයි. ඉල්ලයි. බලාපොරොත්තු වෙයි. පහදවයි යනුයි</p>
<p><a class="apz" id="apz97.3"></a>“වැළපීමද ශොකයද මසුරුකමද” යන්නෙහි වැළපීම නම් ඥාතිව්‍යසනයෙන් හෝ පීඩිතවූවහුගේ භොගව්‍යසනයෙන් හෝ පීඩිතවූවහුගේ රෝග ව්‍යසනයෙන් හෝ පීඩිතවූවහුගේ ශීල ව්‍යසනයෙන් හෝ පීඩිතවූවහුගේ දෘෂ්ටි ව්‍යසනයෙන් හෝ පීඩිතවූවහුගේ අනික් අනික් ව්‍යසනයකින් හෝ යුක්තවූවහුගේ ඇඬීම, වැළපීම, ඇඬීම් බව වැළපීම් බව, වචනය, යනුයි.</p>
<p><a class="apz" id="apz97.4"></a>“ශෝකය” යනු ඥාති ව්‍යසනයෙන් හෝ පීඩිතවූවහුගේ භොග, රෝග, සීල, දිට්ඨි ව්‍යසනයෙන් හෝ පීඩිත වූවහුගේ අනික් අනික් හෝ ව්‍යසනයන්ගෙන් පීඩිතවූවහුගේ අනික් අනික් හෝ දුක්ඛ ධර්මයෙන් පීඩිතවූවහුගේ ශෝකයක් ඇද්ද, ශෝක කිරීමක් ඇද්ද, ශෝක කිරීම් බවක් ඇද්ද, ඇතුළත ශෝකයක් ඇද්ද, ඇතුළත මහා ශෝකයක් ඇද්ද, ඇතුළත දාහයක් ඇද්ද ඇතුළත මහා දාහයක් ඇද්ද, සිතට ගෙන කල්පනා කිරීමේ දොම්නසක් ශෝක හුලක් ඇද්ද,</p>
<p><a class="apz" id="apz97.5"></a>“මසුරු කම යනු මසුරුකම් පසකි. (ii) ආවාස මසුරු කම, කුල මසුරු කම, ලාභ මසුරුකම, කීර්ති මසුරුකම, ධර්ම මසුරු කම, යනුයි. (iii) යම් මෙබඳුවූ මසුරුවීමක් ඇද්ද, මසුරුකමක් ඇද්ද, මසුරුවීම් බවක් ඇද්ද, තද මසුරු කමක් ඇද්ද, ඇමිනීමක් ඇද්ද, සිතින් ගැන්මක් ඇද්ද මෙය මසුරුකමයයි කියයි. නැවතද ස්කන්ධයන්ගේ මසුරුකමද මසුරුකමකි ආයතනයන්ගේ මසුරුකමද මසුරුකමකි. ධාතූන්ගේ මසුරුකමද මසුරුකමකි. දැඩිව ගැන්ම මසුරුකමයයි කියයි.</p>
<p><a class="apz" id="apz97.6"></a>“මානයද අතිමානයද කේලාම් කීමද” යන්නෙහි මාන නම් මෙහි ඇතැම් පුද්ගලයෙක් (ii) ජාතියෙන් හෝ ගොත්‍රයෙන් හෝ කුලයෙන් හෝ පැහැ සපුවෙන් හෝ ධනයෙන් හෝ ඉගෙණීමෙන් හෝ කර්මායතනයෙන් හෝ ශිල්පායතනයෙන් හෝ විද්‍යාස්ථානයෙන් හෝ ඇසීමෙහි හෝ වැටහීමෙන් හෝ අනික් අනික් කරුණකින් හෝ (iii) මානය උපදවයි “අතිමානය” යනු මෙහි ඇතැම් පුද්ගලයෙක් ජාතියෙන් හෝ ගොත්‍රයෙන් හෝ (මෙහි (ii) ඡෙදය යෙදිය යුතුයි) හෝ අන්‍යයා පහත්කොට සිතයි “කේලාම් කීම” යනු මෙහි ඇතැම් පුද්ගලයෙක් කේලාම් කියන්නේ වෙයි. (iv) මොවුන්ගේ භෙදය පිණිස මෙතනින් ආසා අතන කියන්නේ වෙයි. ඔවුන්ගේ භෙදය පිණිස අතන අසා මොවුන්ට කියන්නේ වෙයි. මෙසේ සමගිවූවන්ගේ බිඳීම පිණිස හෝ බිඳුනවුන්ට අනුබලදීම පිණිස හෝ වෙන්කිරීමෙහි යෙදුනේ වෙන් කිරීමෙහි ඇළුනේ වෙන්කරණ වචන කියන්නේ වෙයි, මේ කේලමයයි කියයි. කරුණු දෙකකින් කේලම් ඇති කරයි. ප්‍රියවීම කැමැත්තෙන් හෝ බිඳුවන අදහසින් හෝ යනුයි. ප්‍රියවීම කැමැත්තෙන් කෙසේ කේලම් ඇති කරයිද? මොහුට ප්‍රිය වන්නෙමි, මනාප වන්නෙමි, විශ්වාස වන්නෙමි. අබ්භ්‍යන්තරිකයෙක් වන්නෙමි, යහලුවෙක් වන්නෙමි’යි මෙසේ ප්‍රිය කම කැමැත්තෙන් කේලම ඇතිකරයි. (ii) බිඳුවීමේ අදහසින් කෙසේ කේලම ඇතිකරයිද, මොවුහු කෙසේ වෙන්වන්නහුද, ඈත් වන්නහුද වර්ගවන්නහුද බිඳෙන්නහුද දෙපක්ෂයක් වන්නහුද, එකතු නොවන්නාහුද මෙසේ බිඳුවන අදහසින් කේලම් ඇති කරයි.</p>
<p><a class="apz" id="apz97.7"></a>“ඒ ක්ලෙශයෝ කොතනින් උපන්නෝද එය එසේ නම් කියව” කලහයද විවාදයද වැළපීමද ශොකයද මසුරුකමද මානයද අතිමානයද කේලමද යන මේ අට කෙලෙස් කොතැනින් උපන්නෝද කොතැනින් හටගත්තෝද කොතනින් ඇතිවූවෝද කොතනින් පහළවූවෝද? මේ අට කෙලෙස් වල මුල විචාරයි. හේතුව විචාරයි. නිදානය විචාරයි. ඇතිවීම විචාරයි. ප්‍රභවය විචාරයි. පටන්ගැන්ම විචාරයි, ආහාරය විචාරයි, අරමුණ විචාරයි, ප්‍රත්‍යය විචාරයි, ඇතිවීම විචාරයි, හටගැන්ම විචාරයි, යනුයි “ඒවා කොතැනින් උපන්නාහුදැයි එසේනම් කියව” යනු එසේ නම් කියව, දෙශනා කරව, පණවව, තබව, විවෘත කරව, ප්‍රකට කරව ප්‍රකාශ කරව යනුයි.</p>
<p><a class="msdiv" id="msdiv98"></a>(11 - 2)</p>
<p><a class="apz" id="apz98.1"></a>“කලහයෝද විවාදයෝද වැළපීම්ද ශොකයෝද මසුරුකමද ප්‍රිය දෙයින් ඇතිවූවෝය.” යනුනෙහි ප්‍රියයෝ දෙකොටසකි, සත්වයෝද සංස්කාරයෝද යනුයි (ii) ප්‍රියවූ සත්වයෝ කවරහුද, මෙහි යම්බඳු ඔහුගේ වැඩ කැමති, හිත කැමති, පහසුව කැමති මිදීම කැමති, මව හෝ පියා හෝ සහෝදරයා හෝ සහෝදරිය හෝ පුතා හෝ දුව හෝ මිත්‍රයා හෝ යහලුවා හෝ නෑයා හෝ සහලේ නෑයා හෝ ඔහුගේ ඔවුහු වෙද්ද මේ සත්වයෝ ප්‍රියයෝ වෙති ප්‍රියවූ (iii) සංස්කාරයෝ කවරහුද, මනවඩන රූපයෝ මනවඩන ශබ්දයෝ මන වඩන ගන්ධයෝ මනවඩන රශයෝ මනවඩන ස්පර්ශයෝ යනු මේ ප්‍රියවූ සංස්කාරයෝ (iv) ප්‍රියවූ වස්තුව සිඳෙයි යන සැකයෙන්ද කලහ කරත්. සිඳෙද්දීද සිඳුන කල්හිද කලහ කරත්. ප්‍රිය වස්තුව වෙනස් වේය යන සැකයෙන්ද කලහ කරත්, වෙනස් වෙද්දීද කලහ කරත්. වෙනස්වූ පසුද කලහ කරත්. ප්‍රියවූ වස්තුව සිඳේය යන සැකයෙන්ද විවාද කරත්. සිඳෙද්දීද සිඳුන කල්හිද විවාද කරත්. ප්‍රියවූ වස්තුව වෙනස්වේය යන සැකයෙන්ද විවාද කරත්. වෙනස් වෙද්දීද විවාද කරත්. වෙනස්වුන කල්හිද විවාද කරත්. ප්‍රියවූ වස්තුව වෙනස් වේය යන සැකයෙන්ද වැළපෙත්. වෙනස් වෙද්දිද වැළපෙත්, වෙනස්වූ කල්හිද වැළපෙත්, ප්‍රියවූ වස්තුව සිඳේය යන සැකයෙන්ද ශොක කරත්. ප්‍රියවූ වස්තුව සිඳෙන කල්හිද ශොක කරත්, ප්‍රියවූ වස්තුව සිඳුන පසුද ශොක කරත් ප්‍රියවූ වස්තුව ආරක්ෂා කරත්. රැක ගනිත්, මාගේයයි සිතත් මසුරු වෙත්.</p>
<p><a class="apz" id="apz98.2"></a>“මානයද අතිමානයද කේලාම් කීමද” යනු ප්‍රියවූ වස්තුව නිසා මානය උපදවත්. ප්‍රියවූ වස්තුව නිසා අතිමානය උපදවත්. ප්‍රියවූ වස්තුව නිසා කෙසේ මානය උපදවත්ද, මන වඩන රූපයන්ගේ ශබ්දයන්ගේ ගන්ධයන්ගේ රශයන්ගේ ස්පර්ශයන්ගේ ලාභය ඇත්තෝ වෙමු. අනික් මොවුහු මන වඩන රූපයන්ගේ ශබ්දයන්ගේ ගන්ධයන්ගේ රශයන්ගේ ස්පර්ශයන්ගේ ලාභය නැත්තෝය මෙසේ ප්‍රිය වස්තුව නිසා මානය උපදවත්. ප්‍රිය වස්තුව නිසා අතිමානය කෙසේ ඇති වේද, අපි මන වඩන රූපයන්ගේ ශබ්දයන්ගේ ගන්ධයන්ගේ රශයන්ගේ ස්පර්ශයන්ගේ ලාභය ඇත්තෝ වෙමු. අනික් මොවුහු මන වඩන්නාවූ රූපයන්ගේ ශබ්දයන්ගේ ගන්ධයන්ගේ රශයන්ගේ ස්පර්ශයන්ගේ ලාභය නැත්තෝය. මෙසේ ප්‍රියවූ වස්තුව නිසා අතිමානය උපදවත්.</p>
<p><a class="apz" id="apz98.4"></a>“කේලම” යනු මෙහි ඇතැම් කෙනෙක් කේලාම් කියන්නේ වෙයි. මොවුන්ගේ භෙදය පිණිස මෙයින් අසා අසවල් තැන කියන්නේ වෙයි. ( (11-1) 6 (iv) ඡෙද යෙදිය යුතුයි.) මෙසේ බිඳවීමේ බලාපොරොත්තුවෙන් කේලාම් කියයි.</p>
<p><a class="apz" id="apz98.5"></a>“කලහ විවාදයෝ මසුරුකමින් යුක්ත වෙති” යනු කලහයද විවාදයද වැළපීමද ශෝකයද මානයද අතිමානයද කේලමද යන මේ කෙලෙස් සිත මසුරු කමෙහි යෙදුනේය.</p>
<p><a class="apz" id="apz98.6"></a>“විවාදය ඇති කල්හි කේලම ඇති කරයි.” යනු විවාදය ඇතිවූ කල්හි හටගත් කල්හි පහළවූ කල්හි කේලම ඇති කරත්. මොවුන්ගේ බිඳීම පිණිස මෙතනින් අසා අතන කියත්. අසවලුන්ගේ භෙදය පිණිස එතනින් අසා මෙතන කියන්නේ වෙයි. මෙසේ සමගිවූවන්ගේ බිඳීම පිණිස බිඳුනවුන්ට අනුබල දීම පිණිස වෙන්වීම බලාපොරොත්තු වන්නේ වෙන්වීමෙහි ඇලුනේ වෙන්වීමෙහි බැඳුනේ වෙන් කරන්නාවූ වචන කියන්නාහු වෙත් මෙය කේලමයයි කියත්. නැවතද කරුණු දෙකකින් කේලම් ඇති කරත්. ( (11 1) 6 (iv) සිට ඡෙදය යෙදිය යුතුයි.)</p>
<p><a class="msdiv" id="msdiv99"></a>(11 - 3)</p>
<p><a class="apz" id="apz99.1"></a>“ලොකයෙහි ප්‍රියවූ වස්තූන්ට නිදානය කවරේද” යනු ප්‍රියයෝ කුමක් මුල්කොට ඇත්තෝද, කොතැනින් උපන්නෝද, කොතනින් ඇතිවූවෝද, කොතනින් පහල වූවෝද නිදානය කෙසේද, ඇතිවීම කෙසේද, ඉපදීම කෙසේද, ප්‍රභවය කෙසේදැයි ප්‍රියයන්ගේ මුල විචාරයි ( (11-1) 7 ඡෙදයේ හේතුව විචාරයි යන තැන සිට යෙදිය යුතුයි.) ඇතිවීම විචාරයි. ඉල්ලයි. බලාපොරොත්තු වෙයි යනුයි.</p>
<p><a class="apz" id="apz99.2"></a>“යම් කෙනෙක් ලොකයෙහි ලොභයෙන් හැසිරෙද්ද, යන්නෙහි යම් කෙනෙක් යනු ක්ෂත්‍රියයෝද, බ්‍රාහ්මණයෝද වෛශ්‍යයෝද, ශුද්‍රයෝද, ගිහියෝද, පැවිද්දෝද, දෙවියෝද, මිනිස්සුද යනුයි. (ii) “ලොභය” යනු යම් ලොභයක්, ලොභී බවක් ඇලීමක් අභිධ්‍යාවක් අකුශල මූලයක් ඇද්ද එයයි. (iii) “හැසිරෙත්” යනු වාසය කරත්. ඉරියව් පවත්වත්, පවතිත්, පාලනය කරත්, යැපෙත් යනුයි.</p>
<p><a class="apz" id="apz99.3"></a>“ආශාවද නිෂ්ඨාවද කොතනින් ඇතිවූවෝද” යන්නෙහි ආශාවද නිෂ්ඨාවද කොතනින් ඇතිවූවෝද, කොතනින් උපන්නෝද, කොතනින් හටගන්නෝද, කොතනින් පහළ වූවෝදැ’යි ආශාවේද නිෂ්ඨාවේද මුල විචාරයි. යනුයි. “යම් දේවල් මිනිසාට පිහිට පිණිස වෙත්” යනු යම් දේවල් මිනිසාගේ පිහිට පිණිස වෙද්ද, ආලොකය පිණිස වෙද්ද, ආරක්ෂාව පිණිස වෙද්ද, සරණය පිණිස වෙද්ද, නිෂ්ඨාව පරායනය පිණිස වෙද්ද යනුයි.</p>
<p><a class="msdiv" id="msdiv100"></a>(11 - 4)</p>
<p><a class="apz" id="apz100.1"></a>“ලොකයෙහි ප්‍රියවූ වස්තූන් ඡන්දය නිදානකොට ඇත්තෝය,” යන්නෙහි ඡන්ද නම් කාමයන්හි යම් කාමාශාවක් ඇත්තේ කාම රාගයක් ඇත්තේ කාම බැඳීමක් ඇත්තේ, කාම තෘෂ්ණාවක් ඇත්තේ, කාම සෙනහස ඇත්තේ කාම දාහය ඇත්තේ කාම මූර්ඡාව ඇත්තේ කාමයෙහි බැසගත්තේද කාම ඔඝය කාම යොගය කාම උපාදානය කාමච්ඡන්ද නීවරණයද යනුයි. නැවතද කැමතිවීම් පසෙකි. සෙවීමේ කැමැත්ත, ලැබීමේ කැමැත්ත, පරිභොග කිරීමේ කැමැත්ත රැස් කිරීමේ කැමැත්ත, වියදම් කිරීමේ කැමැත්ත යනුයි. සෙවීමේ කැමැත්ත කවරේද, මෙහි ඇතැම් පුද්ගලයෙක් ගැලුනේ ප්‍රයෝජන කැමැත්තේ ආශාව ඇත්තේ රූපයන් සොයයි. ශබ්දයන්, ගන්ධයන්, රශයන් ස්පර්ශයන් ලබයි. මේ සෙවීමේ කැමැත්තයි. ලැබීමේ කැමැත්ත කවරේද? මෙහි ඇතැම් පුද්ගලයෙක් ගැලුනේම ප්‍රයෝජන කැමැත්තේ ආශාව ඇත්තේ රූපයන් ලබයි. ශබ්දයන්, ගන්ධයන්, රශයන්, ස්පර්ශයන්, ලබයි මේ ලැබී මේ කැමැත්තයි. පරිභොග කිරීමේ කැමැත්ත කවරේද, මෙහි ඇතැම් පුද්ගලයෙක් ගැලුනේ ප්‍රයෝජන කැමැත්තේ ආශා ඇත්තේ රූපයන් පරිභොග කරයිද, ශබ්දයන් ගන්ධයන් රශයන් ස්පර්ශයන් පරිභොග කරයිද, මේ පරිභොග කැමැත්තයි. රැස්කිරීමේ කැමැත්ත කවරේද, මෙහි ඇතැම් පුද්ගලයෙක් ගැලුනේ ප්‍රයෝජන ඇත්තේ ආශා ඇත්තේ විපතකදී පිහිට වන්නේයයි ධනය රැස් කරයි. මේ රැස් කිරීමේ කැමැත්තයි. වියදම් කිරීමේ කැමැත්ත කවරේද, මෙහි ඇතැම් පුද්ගලයෙක් ගැලුනේ ප්‍රයෝජන ඇත්තේ ආශා ඇත්තේ ඇතරුවන්ටද අසරුවන්ටද රියැදුරන්ටද දුනු ගත්තවුන්ටද පාබල සෙනඟටද මොවුහු මා රකිත්. ආරක්ෂා කෙරෙත්. පිරිවරත් යයි ධනය වියදම් කරයි. මේ වියදම් කිරීමේ කැමැත්තයි. “ප්‍රියවූදේ” යනු ප්‍රිය කරුණු දෙකකි. සත්වයෝ හෝ සංස්කාරයෝ හෝ යනුයි. ( (11-2) 1, (ii) (iii) ඡෙද යෙදිය යුතුයි.) ලෝකයෙහි ප්‍රියවූ දේ කැමැත්ත නිදාන කොට ඇත්තේය යනු ප්‍රිය වස්තු කැමැත්ත නිදානකොට ඇත්තේය. කැමැත්තෙන් උපන්නේය. කැමැත්ත ජාති කොට ඇත්තේය. කැමැත්තෙන් ප්‍රභවය යනුයි</p>
<p><a class="apz" id="apz100.2"></a>“ලෝකයෙහි යම් කෙනෙක් ලොභයෙන් හැසිරෙද්ද” යන්නෙහි යම් කෙනෙක් යනු ක්ෂත්‍රියයෝද බ්‍රාහ්මණයෝද වෛශ්‍යයෝද ශුද්‍රයෝද ගිහියෝද පැවිද්දෝද දෙවියෝද මිනිස්සුද යනුයි. ලොභයෙන් යනු යම් ලොභයක් වේද, ලෝභී බවක් වේද, ඇලීමක් වේද, ඇලීම් බවක් වේද, දැඩි ලෝභයක් වේද, අකුශල මූලයක් ඇද්ද එයයි. “හැසිරෙත්” යනු හැසිරෙත්. වාසය කෙරෙත්. ඉරියව් පවත්වත්. පවතිත්. පාලනය කරත්. යැපෙත් යනුයි. ලෝකයෙහි යනු ( (3-4) 6 ඡෙදය යෙදිය යුතුයි.)</p>
<p><a class="apz" id="apz100.3"></a>“ආශාවද නිෂ්ඨාවද මෙයින් නිදානය” යනු යම් රාගයක් ඇද්ද යම් ඇලීමක් ඇද්ද, දැඩිලොභයක් ඇද්ද, අකුශලමූලයක් ඇද්ද එයයි. “නිෂ්ඨා” යනු මෙහි ඇතැම් පුද්ගලයෙක් රූපය සොයන්නේ රූපය ලබයි. රූපය කෙළවර කොට ඇත්තේ වෙයි. ශබ්ද-ගන්ධ-රශ ස්පර්ශයන් කුලය, ගණය, ආවාසය, ලාභය, කීර්තිය, ප්‍රශංසාව, සැපයත චීවරය, පිණ්ඩපාතය, සෙනාසනය, ගිලන්පස බෙහෙත් පිරිකර, සූත්‍රාන්තය, විනය, අභිධර්මය, ආරඤ්ඤිකාංගය, පිණ්ඩපාතිකාංගය, පාංශුකුලිකාංගය, තෙචීවරිකාංගය, සපදානචාරිකාංගය, ඛලුපච්ඡාභත්තිකාංගය, නෙසජ්ජිකාංගය, යථාසන්තතිකාංගය, ප්‍රථමධ්‍යානය, ද්විතීයධ්‍යානය, තෘතීයධ්‍යානය, චතුර්ථධ්‍යානය, ආකාශානඤ්චායතන සමාපත්තිය, විඤ්ඤානඤ්චායතන සමාපත්තිය ආකිඤ්චඤ්ඤායතන සමාපත්තිය, නෙවසඤ්ඤානාසඤ්ඤායතන සමාපත්තිය, සොයන්නේ නෙවසඤ්ඤානාසඤ්ඤායතන සමාපත්තිය ලබයි. නෙවසඤ්ඤානාසඤ්ඤායතන සමාපත්තියෙහි නිෂ්ඨාවට ගියේ වෙයි.</p>
<p><a class="apz" id="apz100.4"></a>“ආශාවෙන් කෙත සීසායි. ආශාවෙන් බිජුවට වපුරයි. ධනය රැස් කරන්නාවූ වෙළෙන්දෝ ආශාවෙන් මුහුදෙහි යත්. යම් ආශාවකින් නිෂ්ඨාවට ගියේද මාගේ ඒ ආශාව සමෘද්ධ වෙයි.” ආශාවේ සමෘද්ධියට නිෂ්ඨාවයයි කියනු ලැබේ. ආශාවද නිෂ්ඨාවද මෙයින් උපන්නේය යනු ආශාවද නිෂ්ඨාවද මෙයින් හටගත්තේය. කැමැත්ත නිදානකොට ඇත්තේය. කැමැත්තෙන් හටගත්තේය. කැමැත්ත ජාතිකොට ඇත්තේය කැමැත්ත ප්‍රභවකොට ඇත්තේය යනුයි “යම් දෙයක් මිනිසාගේ පිහිට පිණිස වෙද්ද යනු යමක් මිනිසාගේ පිහිට පිණිස වෙද්ද ආරක්ෂා ස්ථානයක් වෙද්ද, නිෂ්ඨාවක් වෙද්ද යනුයි.</p>
<p><a class="msdiv" id="msdiv101"></a>(11 - 5)</p>
<p><a class="apz" id="apz101.1"></a>“ලොකයෙහි කැමැත්ත කොහින් උපන්නේද” යනු කැමැත්ත කොහින් උපන්නේද, කොහින් හටගත්තේද, කොහින් පහළවූයේද, යනුවෙන් කැමැත්තේ මුල විචාරයි. (11-1) 7 ඡෙදයේ හේතුව විචාරයි යන තැන සිට යෙදිය යුතුයි.) ඇතිවීම විචාරයි ඉල්වයි බැසගනියි, පහදවයි යනුයි.</p>
<p><a class="apz" id="apz101.2"></a>“විනිශ්චයද කොහින් උපන්නේද” යනු විනිශ්චය කොහින් උපන්නේද, කොහින් ඇතිවූයේද, කොහින් පහළවූයේද, කුමක් ප්‍රභවකොට ඇත්තේද යනුවෙන් විනිශ්චයයන්ගේ මුල විචාරයි (11-1) 7 ඡෙදයේ හේතුව විචාරයි යන තැන සිට යෙදිය යුතුයි) ඇතිවීම විචාරයි ඉල්වයී බැස ගනියි යනුයි</p>
<p><a class="apz" id="apz101.3"></a>ක්‍රොධයද මුසාවාදයද කෙසේදැයි සැකයද” යන්නෙහි ක්‍රොධය නම් (10-3) 1 ඡෙදය යෙදිය යුතුයි) මොස වජ්ජයයි මුසාවාදයට කියයි “කථං කථ” යනු සැකයට කියයි යනුයි. යම් ඒ ධර්මයෝ ශ්‍රමණයන් වහන්සේ විසින් දෙශනා කරණ ලදී, යනු යම් ඒ ධර්මයක් ක්‍රොධයෙන්ද මුසාවාදයෙන් ද එකට උපන්නාහුද මිශ්‍රවූවාහුද එකට නිරුද්ධ වූවාහුද එක වස්තුකවූවාහුද, එකම අරමුණක් වූවාහුද මොවුහු යම් ඒ ධර්මයෝයයි කියත්, ශ්‍රමණයන් වහන්සේ විසින් කියනලදී යනු සමිත පාපීවූ ශ්‍රමණයන් වහන්සේ විසින් බාහිත පාපීවූ බිඳුන කෙලෙස් මුල් ඇති සියලු අකුශල මූලයන් මිදුනාවූ බ්‍රාහ්මණ නම්වූ භික්ෂූන් වහන්සේ විසින් කියන ලදී. දෙශනා කරණ ලදී. පණවන ලදී. තබන ලදී. විවෘත කරණ ලදී. බෙදන ලදී. ප්‍රකට කරණ ලදී, ප්‍රකාශ කරණ ලදී, යනුයි.</p>
<p><a class="msdiv" id="msdiv102"></a>(11 - 6)</p>
<p><a class="apz" id="apz102.1"></a>“ලොකයෙහි සුඛ වෙදනාවද දුඃක්ඛ වෙදනාවද යමක්යයි කියද්ද” යන්නෙහි සුඛවෙදනාව නම් සැප වෙදනාව ඉෂ්ට වස්තුවයි. දුක්ඛ වෙදනා නම් දුක් වෙදනාව අනිෂ්ට වස්තුවයි ලොකයෙහි යමක්යයි කියද්ද” යනු යමක් කියද්ද, යමක් ප්‍රකාශ කරද්ද, යමක් ව්‍යවහාර කරද්ද යනුයි.</p>
<p><a class="apz" id="apz102.2"></a>“ඒ නිසා කැමැත්ත උපදියි” යනු සැප වේදනාව දුක් වේදනාව නිසා සුවදුක් නිසා සොම්නස් දොම්නස් නිසා ඉටු අනිටු නිසා අනුනය (මිත්‍රත්වය) ප්‍රතිඝ (කෝපය) නිසා කැමැත්ත ඇතිවෙයි. පහළවෙයි, හටගනී, යනුයි</p>
<p><a class="apz" id="apz102.3"></a>“රූපයන්හි භවයද විභවයද දැක” යන්නෙහි රූපයන්හි යනු සතර මහාභූතයෝද සතර මහා භූතයන්ගේ උපාදාය රූපද යනුයි. රූපයන්ගේ ඇතිවීම කවරේද, යමක් රූපයන්ගේ ඇතිවීම වේද හටගැනීම වේද, නිපදීම වේද, පහළවිම වේද, මේ රූපයන්ගේ ඇතිවීමයි. රූපයන්ගේ විභවය (නැතිවීම) කවරේද, යමක් රූපයන්ගේ හීනවීම වේද, විනාශය වේද, බිඳීම වේදත අනිච්චතාව වේද, අතුරුදහන්වීමක් වේද, මේ රූපයන්ගේ විනාශයයි. “රූපයන්හි භවයද විභවයද දැක” යනු රූපයන්හි ඇතිවීමද නැතිවීමද දැක සමකොට බලා තීරණයකොට ප්‍රකටකොට යනුයි.</p>
<p><a class="apz" id="apz102.4"></a>“සත්වතෙමේ ලොකයෙහි විනිශ්චය කරයි” යන්නෙහි විනිශ්චය යනු විනිශ්චය දෙකකි. තෘෂ්ණා විනිශ්චයද දෘෂ්ටි විනිශ්චයද යනුයි. තෘෂ්ණා විනිශ්චය කෙසේ කෙරේද? මෙහි ඇතැම් පුද්ගලයෙකුට නූපන් ලොභයෝ නූපදිත්ද, උපන් ලොභයෝ පිරිහීමට යෙද්දත ඔහුට මේ අදහස වෙයි මට කවර උපායකින් නූපන් භොගයෝ නූපදිද්ද උපන් භොගයෝ පිරිහීමට යෙද්ද යනුයි. ඔහුට මේ අදහස වෙයි. ප්‍රමාදයට හේතුවූ මත් ද්‍රව්‍ය සේවනය කරන්නාවූ මට නූපන් භොගයෝ නූපදිත්, උපන් භොගයෝ පිරිහීමට යෙද්ද නොකල්හි විථිසංචාරය කිරීමෙහි යෙදුනාවූ මට නූපන් භොගයෝ නූපදිත්, උපන් භොගයෝ පිරිහීමටයෙත්, නෘත්‍යබැලීමට යාමෙහි යෙදුනාවූ දූ කෙළියෙහි යෙදුනාවූ පාපමිත්‍රයන් ඇසුරු කිරීමෙහි යෙදුනාවූ මට නූපන් භොගයෝ නූපදිද්ද, උපන් භොගයෝ පිරිහීමට යෙද්ද, අලසකමෙහි යෙදුනාවූ මාගේ නූපන් භොගයෝ නූපදිත්, උපන් භොගයෝ පිරිහීමට යෙත්යයි, මෙසේ නුවණ මෙහෙයා භොගයන්ගේ පිරීහිම් මුඛ සය සේවනය නොකරයි. මෙසේද තෘෂ්ණා විනිශ්චය කරයි. යලිදු හෝ සීසෑමෙන් හෝ වෙළඳාමෙන් හෝ ගවයන් බැලීමෙන් හෝ දුනු ශිල්පාදියෙන් හෝ රජුට සේවය කිරීමෙන් හෝ වෙනින් අනික් ශිල්පයකින් හෝ කාලය ගෙවයි. මෙසේද තෘෂ්ණා විනිශ්චය කරයි. කෙසේ දෘෂ්ටි විනිශ්චය කෙරේද,</p>
<p><a class="apz" id="apz102.5"></a>“ඇස ඇතිවූ කල්හි මාගේ ආත්මය උපන්නේයයි දනියි. ඇස අතුරුදන්වූ කල්හි මාගේ ආත්මය අතූරුදන් වූයේ මාගේ ආත්මය වෙන්වූයේයයි දනියි. මෙසේද දෘෂ්ටි විනිශ්චය කරයි. කණ, නාසය, දිව, කය, රූපය, ශබ්දය, ගන්ධය, රශය, ස්පර්ශය උපන් කල්හි මාගේ ආත්මය උපන්නේයයි දනියි. ස්පර්ශය අතුරුදහන්වූ කල්හි මාගේ ආත්මය අතුරුදහන්වූයේය. මාගේ ආත්මය වෙන්වූයේයයි දනියි මෙසේද දෘෂ්ටි විනිශ්චය කරයි, උපදවයි, ඇතිකරයි, පහළ කරයි. “සත්වයා” යනු සත්වයා නරයා, මානවයා (1-7) (ii) ඡෙදය යෙදිය යුතුයි) මනුජයා යනුයි, “ලොකයෙහි” යනු අපාය ලොකයෙහි (මෙහි (3-4) 6 ඡෙදය යොදාගත යුතුයි) ආයතන ලොකයෙහි යනුයි.</p>
<p><a class="msdiv" id="msdiv103"></a>(11 - 7)</p>
<p><a class="apz" id="apz103.1"></a>“ක්‍රොධයද, මුසාවාදයද කෙසේදැයි සැකයද, යනු මෙබඳුවූ සිතේ වෛරයක් ක්‍රොධයක් (මෙහි (10-7) 3 ක්‍රොධයක් යන තැන සිට යොදාගත යුතුයි.) එයයි “මොසවජ්ජ” යයි මුසාවාදයට කියයි. දැඩි සැකය යනු විචිකිච්ඡාවට කියයි. ඉෂ්ට වස්තුව නිසාද ක්‍රොධය ඇතිවෙයි. අනිෂ්ට වස්තුව නිසාද ක්‍රොධය ඇතිවෙයි. ඉෂ්ට වස්තුව නිසාද, මුසාවාදය ඇතිවෙයි. අනිෂ්ට වස්තුව නිසාද මුසාවාදය උපදියි. ඉෂ්ට වස්තූව නිසාද කෙසේදැයි සැකය උපදියි. අනිෂ්ට වස්තුව නිසාද කෙසේදැයි සැකය උපදියි. අනිෂ්ට වස්තුව නිසා කෙසේ ක්‍රොධය ඇතිවේද? ප්‍රකෘතියෙන්ම අනිෂ්ට වස්තුව නිසා ක්‍රොධය ඇතිවෙයි. මට අවැඩක් කළේයයි ක්‍රොධය ඇතිවෙයි. මට අවැඩ පිණිස හැසිරේයයි ක්‍රොධය ඇතිවෙයි. මට අවැඩ පිණිස හැසිරෙන්නේ යයි ක්‍රොධය ඇතිවෙයි. මාගේ හිතවතාට අවැඩක් කළේයයි මාගේ හිතවතාට අවැඩක් කෙරේයයි මාගේ හිතවතාට අවැඩක් කරන්නේයයි මා හා නොමනාප වූවහුට වැඩ පිණිස හැසුරුනේය. හැසිරෙයි, හැසිරෙන්නේයයි ක්‍රොධය උපදියි. මෙසේ අනිෂ්ට වස්තුව නිසා ක්‍රොධය උපදියි. කෙසේ ඉෂ්ට වස්තුව නිසා ක්‍රොධය ඇතිවේද? ඉෂ්ට වස්තුව සිඳේය යන සැකයෙන්ද ක්‍රොධය උපදියි. සිඳෙද්දීද ක්‍රොධය උපදියි. සිඳුන කල්හිද ක්‍රොධය උපදියි. ඉෂ්ට වස්තුව වෙනස් වේය යන සැකයෙන්ද ක්‍රොධය උපදියි. වෙනස් වෙද්දීද ක්‍රොධය උපදියි. වෙනස්වූ කල්හිද ක්‍රොධය උපදියි. මෙසේ ඉෂ්ට වස්තුව නිසා ක්‍රොධය හටගනියි. අනිෂ්ට වස්තුවනිසා කෙසේ මුසාවාදය ඇතිවේද, මෙහි ඇතැම් පුද්ගලයෙක් හිරගේවල බැඳීමෙන් හෝ බන්ධනයෙන් මිදීම පිණිස දැන දැන බොරු කියයි. රැහැන් වලින් බැඳුනේ හෝ මාංචු ආදියෙන් බැඳීමෙන් හෝ වේවැලින් බැඳීමෙන් හෝ වැලෙන් බැදීමෙන් හෝ ඇතුළුකොට බැඳීමෙන් හෝ වට කොට බැඳීමෙන් හෝ ගම් නියම්ගම්, නගර ජනපද රටවල් බැඳීමෙන් හෝ ජනපද බන්ධනයෙන් හෝ බැඳුනේ ඒ බන්ධනයෙන් මිදීම පිණිස දැන දැන බොරු කියයී. මෙසේ අනිෂ්ට වස්තුව නිසා බොරු කියයි. ඉෂ්ටවස්තුව නිසා කෙසේ මුසාවාදය උපදීද, මෙහි ඇතැම් පුද්ගලයෙක් මනවඩන රූපයන් නිසා දැන දැන බොරු කියයි. මනවඩන ශබ්ද නිසා මනවඩන සුවඳ නිසා මනවඩන රශයන් නිසා මනවඩන ස්පර්ශයන් නිසා සිවුරු නිසා, පිණ්ඩපාතය නිසා, සෙනාසනයන් නිසා, ගිලන්පස බෙහෙත් පිරිකර නිසා දැන දැන බොරු කියයි මෙසේ ඉෂ්ට වස්තුව නිසා දැන දැන බොරු කියයි. කෙසේ ඉෂ්ට වස්තුව නිසා කෙසේදැයි සැකය උපදීද, මෙහි ඇතැම් පුද්ගලයෙක් කෙසේ ඇස් රෝගයෙන් මිදෙන්නෙමියි කන් රෝගයෙන් මිදෙන්නෙමියි නාසා රෝගයෙන් මිදෙන්නෙමියි දිවේ රෝගයෙන් මිදෙන්නෙමියි, කාය රෝගයෙන් මිදෙන්නෙමියි හිසේ රෝගයෙන් මිදෙන්නෙමියි, මුඛ රෝගයෙන් මිදෙන්නෙමියි දත් රෝගයෙන් මිදෙන්නෙමියි මෙසේ අනිෂ්ට වස්තුව නිසා කෙසේ දැයි යන සැකය උපදියි. කෙසේ ඉෂ්ට වස්තුව නිසා කෙසේදැයි යන සැකය උපදීද. මන වඩන රූපයන් ලබන්නෙම්දෝ, නොලබන්නෙම්දෝයි මන වඩන ශබ්දයන් ලබන්නෙම්දෝ නොලබන්නෙම්දෝ, මනවඩන සුවඳ ලබන්නෙම්දෝ, නොලබන්නෙම්දෝ, මන වඩන ස්පර්ශයන් ලබන්නෙම්දෝ නොලබන්නෙම්දෝ, කුලය, ගණය, ආවාසය, ලාභය, කීර්තිය, ප්‍රශංසාව, සුඛය, චීවරය, පිණ්ඩපාතය, සේනාසන ගිලන්පස බෙහෙත් පිරිකරදැයි, මෙසේ ඉෂ්ට වස්තුව නිසා කෙසේදැයි සැකය උපදියි යනුයි</p>
<p><a class="apz" id="apz103.2"></a>“මේ ධර්මයෝ දෙක දෙක ඇති කල්හි” යනු ඉෂ්ටානිෂ්ටයන් ඇති කල්හි සුඛ දුක්ඛයන් ඇති කල්හි සොම්නස් දොම්නස් ඇතිකල්හි ඉෂ්ටානිෂ්ට ඇති කල්හි අනුකූල බව හා විරොධය ඇතිකල්හි විද්‍යමාන කල්හි යනුයි.</p>
<p><a class="apz" id="apz103.3"></a>“කෙසේ දැයි සැක ඇති තැනැත්තේ ඥානපථයෙහි හික්මෙන්නේය.” යන්නෙහි ඥානයද, ඥානපථයයි. ඥානයාගේ ආරම්මනයද ඥානපථයයි. ඥානය සමග එකට ඇතිවන්නාවූ ධර්මයෝද ඥානපථයයි. යම්සේ ආර්‍ය්‍ය මාර්ගය ආර්‍ය්‍ය පථය නම් වේද, දේව මාර්ගය දේවපථය නම් වේද, බ්‍රහ්ම මාර්ගය බ්‍රහ්ම පථය නම්වේද, මෙපරිද්දෙන්ම ඥානයද ඥානපථයයි. ඥානයා ගේ ආරම්මනයද ඥානපථයයි ඥානය සහ එකට උපදින්නා වූ ධර්මයෝද ඥානපථයයි.</p>
<p><a class="apz" id="apz103.4"></a>“හික්මෙන්නේය. යනු ශික්ෂා තුනෙකි. අධිශීල ශික්ෂා අධිචිත්ත ශික්ෂා අධි පඤ්ඤා ශික්ෂා යනුයි. අධිශිලශික්ෂාව කවරේද? මෙහි මහණතෙමේ සිල් ඇත්තේවේද, ස්වල්ප වරදෙහි බිය දක්නාසුළුව ආචාරයෙන් හා ගොචරයෙන් යුක්තවූයේ ප්‍රාතිමොක්ෂ සංවරයෙන් සංවරව වාසය කෙරේද, ශික්ෂා පදයන් සමාදන්ව හික්මේද, කුඩා ශීලස්කන්ධය, මහා සීලස්කන්ධය, සීලයෙහි පිහිටා පළමු හැසිරීම, සංයමය, සංවරය මුඛය ප්‍රමුඛය, අකුශල ධර්මයන්ගේ හික්මීම යනු මේ අධිසීල ශික්ෂාවය. අධිචිත්ත ශික්ෂාව කවරේද, මෙහි මහණ තෙම කාමයන්ගෙන් වෙන්ව අකුශල ධර්මයන්ගෙන් වෙන්ව ( (2-4) 1 (iii) ඡෙදය යෙදිය යුතුයි.) ( (2-4) 2 ඡෙදයේ “අධිපඤ්ඤා ශික්ෂාවයි” යන තැන සිට යෙදියයුතුයි.) මේ දුක් නිරුද්ධ කිරීමට ගමන් කරණ ප්‍රතිපදාවයයි තත්වූ පරිදි දනියි මේ ආශ්‍රවයෝයයි තත්වූ පරිදි දනියි. මේ ආශ්‍රව නිරොධයට ගමන් කරණ ප්‍රතිපදාව යයි තත්වූ පරිදි දනියි. මේ අධි පඤ්ඤා ශික්ෂාවයි.</p>
<p><a class="apz" id="apz103.5"></a>“කෙසේදැයි සැක ඇති තැනැත්තේ ඥානකථාවෙහි හික්මෙන්නේය. යනු සැක ඇති පුද්ගලතෙමේ සැක සහිත වූයේ අදහස් දෙකක් ඇත්තේ විචිකිච්ඡා ඇත්තේ ඥානාධිගමය පිණිස ඥාන ස්පර්ශය පිණීස, ඥානය ප්‍රත්‍යක්ෂ කිරීම පිණීස, අධිශීලයෙහිද හික්මෙන්නේය. අධිචිත්තයෙහිද හික්මෙන්නේය. අධිප්‍රඥාවෙහිද හික්මෙන්නේය. මේ ශික්ෂා තුන මෙනෙහි කරන්නේ හික්මෙන්නේය. දැනගන්නේ හික්මෙන්නේය. නුවණින් සිතාබලන්නේ හික්මෙන්නේය. සිත පිහිටුවන්නේ හික්මෙන්නේය නුවණින් දැනගන්නේ හික්මෙන්නේය.</p>
<p><a class="apz" id="apz103.6"></a>දැනගතයුත්ත දැනගන්නේ හික්මෙන්නේය. විශෙෂයෙන් දැනගතයුත්ත දැනගන්නේ හික්මෙන්නේය. දුරුකළ යුත්ත දුරුකරන්නේ හික්මෙන්නේය. වැඩියයුත්ත වඩන්නේ හික්මෙන්නේය. ප්‍රත්‍යක්ෂකටයුත්ත ප්‍රත්‍යක්ෂ කරන්නේ හික්මෙන්නේය. හැසිරෙන්නේය. සමාදන්ව සිටින්නේය යනුයි.</p>
<p><a class="apz" id="apz103.7"></a>“ශ්‍රමණයන් වහන්සේ විසින් පවත්වන ලද ධර්මය දැන” යනු දැන ජානනය කොට සමකොට බලා තීරණය කොට ප්‍රකටකොට පවත්වනලදී. ප්‍රකාශ කරණ ලදී. දෙශනා කරණලදී. “සියලු සංස්කාරයෝ අනිත්‍යයයි දැන සමකොට බලා ප්‍රකටකොට කියන ලදී. ප්‍රකාශ කරණ ලදී. දෙශනා කරණ ලදී. පණවන ලදී තබන ලදී. විවෘත කරණ ලදී බෙදන ලදී. ප්‍රකාශ කරණ ලදී. සියලු සංස්කාරයෝ දුක්යයි සියලු ධර්මයෝ අනාත්මයයි අවිද්‍යා හේතුවෙන් සංස්කාරයෝ ඇති වේයයි ( (4-5) 4 ඡෙදයයෙදිය යුතුයි) විශෙෂයෙන් දැනගත යුතුයයි මේ ධර්මයෝ දුරු කටයුතු යයී මේ ධර්මයෝ ප්‍රත්‍යක්ෂ කටයුතුයයි සවැදෑරුම් ස්පර්ශායතනයන්ගේ ඇතිවීමද නැතිවීමද ආශ්වාදයද ආදීනවයද නික්මීමද පස්වැදෑරුම් උපාදානස්කන්ධයන්ගේ සතර වැදෑරුම් මහාභූතයන්ගේ, යම්කිසි හේතුවකින් උපන් ධර්මයක් ඇද්ද ඒ සියල්ල නැතිවීම් පිණිස පවත්නේයයි දැන සමකොට බලා තීරණය කොට ප්‍රකටකොට කියන ලදී. දෙශනා කරණ ලදී, පණවනලදී, තබනලදී විවෘත කරණලදී බෙදන ලදී ප්‍රකාශ කරණලදී මෙය භාග්‍යවතුන් වහන්සේ විසින් දෙශනා කරණ ලදී “මහණෙනි, මම මනාකොට දැන ධර්මය දෙශනා කරමි. මනාකොට නොදැන නොවේ මම නිදාන සහිතව ධර්මය දෙශනා කරමි නිදාන රහිතව නොවේ. මම ප්‍රාතිහාර්‍ය්‍ය සහිතව ධර්ම දෙශනා කරමි. ප්‍රාතිහාර්‍ය්‍ය රහිතව නොවේ. නොදැන නොව මනාකොට දැන දෙශනා කරන්නාවූ මාවිසින් නිදාන රහිතව නොව නිදාන සහිතව දෙශනා කරන්නාවූ මාවිසින් ප්‍රාතිහාර්‍ය්‍ය රහිතව නොව ප්‍රාතිහාර්‍ය්‍ය සහිතව දෙශනා කරන්නාවූ මා විසින් අවවාද කටයුතුය අනුශාසනා කටයුතුය. තොපට ප්‍රිතියෙන් කම්නැත. ප්‍රමෝදයෙන් කම් නැත සොම්නසින් කම්නැත භාග්‍යවතුන් වහන්සේ සම්‍යක් සම්බුද්ධය. ධර්මය මනාකොට දෙශනා කරණ ලදී. සංඝයා මනාකොට පිළිපන් සේක. මේ ධර්මය දෙශනා කරද්දී දශ දහසක් ලෝකධාතූහු කම්පිතවූහ. යනුයි.</p>
<p><a class="msdiv" id="msdiv104"></a>(11 - 8)</p>
<p><a class="apz" id="apz104.1"></a>“සැපයද නොසැපයද කොතැනින් ඇතිවූයේද” යනු සැපදුක් කොතනින් හටගත්තෝද කොතනින් උපන්නෝද කොතනින් ඇතිවූවෝද කොතනින් පහළවූවෝද කොතනින් ප්‍රභවවූවෝද හටගැනීම කෙසේද ඇතිවීම කෙසේදැයි සැප දුක් වල මුල විචාරයි. ( (11-1) 7 ඡෙදයේ හේතුව විචාරයි යන තැනසිට යෙදිය යුතුයි.) ඇතිවීම විචාරයි, ඉල්වයී, බලාපොරොත්තුවෙයි යනුයි.</p>
<p><a class="apz" id="apz104.2"></a>“කුමක්වත් නැතිකල්හි මොවුහු නොවෙත්” යනු කුමක්වත් නැති කල්හි විද්‍යමාන නොවන කල්හි සැපදුක් නොවෙත්. නූපදිත්, හටනොගනිත් පහළ නොවෙත් යනුයි විභවයද භවයද යන මේ අර්ථයක් ඇද්ද, යනු සැපදුක්වල ඇතිවීම් කවරේද සැපදුක්වල යම් ඇතිවීමක් ඇද්ද හටගැනීමක් ඇද්ද. පහළවීමක් ඇද්ද මේ සැපදුක්වල ඇතිවීමයි සැප දුක්වල නැතිවීම කවරේද, සැප දුක්වල ක්ෂය යමක්ද විනාශය යමක්ද බිඳීම යමක්ද, අනිත්‍යතාව යමක්ද, අතුරුදහන්වීම යමක්ද, මේ සැපදුක්වල නැතිවීමයි.</p>
<p><a class="apz" id="apz104.3"></a>“යමකින් ඇතිවන්නේ නම් එය මට කියනු මැනවි” යන්නෙහි එය යනු යමක් විචාරම්ද යමක් බලාපොරොත්තු වම්ද, යමකට පහදීම්ද, යනුයි කියනු මැනවි යනු කියනු මැනව, දෙශනා කරණු මැනව, පනවනු මැනව, තබනු මැනව, විවෘත කරණු මැනව, ප්‍රකාශ කරණු මැනව යනුයි යමකින් ඇතිවන්නේ නම් යනු යමක් නිදාන කොට ඇත්තේ නම් යමක් ඇතිවීමකොට ඇත්තේ නම්, යමක් ප්‍රභවකොට ඇත්තේ නම් යනුයි.</p>
<p><a class="msdiv" id="msdiv105"></a>(11 - 9)</p>
<p><a class="apz" id="apz105.1"></a>“සැප දුක් ස්පර්ශය නිදාන කොට ඇත්තේය.” යනු සැප වේදනාව ඇති ස්පර්ශය නිසා සැප වේදනාව උපදියි. යම්බඳු ඒ සුඛ වේදනාව ඇති ස්පර්ශයාගේ නැතිවීමෙන්, එයින් උපන් සුඛ වේදනාව විඳින ස්පර්ශය නිසා උපන් සුඛ වේදනාවක් ඇද්ද එය නිරුද්ධ වෙයි. එය සංසිඳෙයි. දුක් වේදනාව ඇති ස්පර්ශය නිසා දුක් වේදනාව උපදියි. යම්බඳු ඒ දුක්ඛ වේදනාව ඇති ස්පර්ශයාගේ නැතිවීමෙන් එයින් උපන් දුක්ඛ වේදනාව විඳින ස්පර්ශය නිසා උපන් දුක්ඛ වේදනාවක් ඇද්ද එය නිරුද්ධ වෙයි. එය සංසිඳෙයි. සැප නොවූ දුක් නොවූ වේදනාව ඇති ස්පර්ශය නිසා සැප නොවූ දුක් නොවූ වේදනාව උපදියි. යම්බඳු ඒ සැප නොවූ දුක් නොවූ වේදනාව ඇති ස්පර්ශයාගේ නැතිවීමෙන් එයින් උපන් සැප නොවූ දුක් නොවූ වේදනාව නිසා විඳින ස්පර්ශය නිසා උපන් සැප නොවූ දුක් නොවූ වේදනාවක් ඇද්ද එය නිරුද්ධ වෙයි. එය සංසිඳෙයි. “සැප දුක් ස්පර්ශය නිදාන කොට ඇත්තේය” යනු සැප දුක් ස්පර්ශය නිදාන කොට ඇත්තේය. ස්පර්ශයෙන් ඇතිවන්නේය. ස්පර්ශය ජාති කොට ඇත්තේය. ස්පර්ශය ප්‍රභව කොට ඇත්තේය යනුයි.</p>
<p><a class="apz" id="apz105.2"></a>“ස්පර්ශය නැති කල්හි මොවුහු නොවෙත්” යනු ස්පර්ශය නැති කල්හි විද්‍යමාන නොවන කල්හි නැත. නොලැබෙන කල්හි සැප දුක් නොවෙත්. හට නොගනිත්. ඇති නොවෙත්. නූපදිත්, පහළ නොවෙත් යනුයි. “විභවයද භවයද යන මේ අර්ථයක් ඇද්ද” යනු භව දෘෂ්ටියද ස්පර්ශය නිදාන කොට ඇත්තේය. විභව දෘෂ්ටියද ස්පර්ශය නිදානකොට ඇත්තේය. “යන මේ අර්ථයක් ඇද්ද” යනු යම් උතුම් අර්ථයක් ඇද්ද එයයි.</p>
<p><a class="apz" id="apz105.3"></a>“මෙය මෙයින් හටගත්තේයයි කියමි” යන්නෙහි මෙය යනු යමක් විචාරන්නෙහිද, යමක් ඉල්වන්නෙහිද යමක් බලාපොරොත්තු වන්නෙහිද යනුයි (එය) “කියමි” යනු කියමි. ප්‍රකාශ කරමී, දෙශනා කරමි, පනවමි, තබමි, විවෘත කරමි. බෙදමි, ප්‍රකට කරමි, ප්‍රකාශ කරමි, යනුයි. මෙයින් ඇති වූයේය යනු මේ ස්පර්ශය නිදාන කොට ඇත්තේය. ස්පර්ශය ඇතිවීම කොට ඇත්තේය. ස්පර්ශය ජාතිකොට ඇත්තේය. ස්පර්ශය ප්‍රභව කොට ඇත්තේය යනුයි.</p>
<p><a class="msdiv" id="msdiv106"></a>(11 - 10)</p>
<p><a class="apz" id="apz106.1"></a>“ලොකයෙහි ස්පර්ශය කොතැනින් හටගන්නේද” යනු ස්පර්ශය කුමක් නිදාන කොට ඇත්තේද, කොතනින් ඇතිවූයේද, කොතනින් හටගත්තේද, කොතනින් පහළ වූයේද, නිදානය කවරේද, ඇතිවීම කෙසේද, කුමක් ජාති කොට ඇත්තේදැයි ස්පර්ශයාගේ මුල විචාරයි ( (11-1) 7 ඡෙදයේ හේතුව විචාරයි. යනතැන සිට යෙදිය යුතුයි.) ඇතිවීම විචාරයි ඉල්වයි. ආරාධනා කරයි. පහදවයි. යනුයි.</p>
<p><a class="apz" id="apz106.2"></a>“දැඩිව අල්වා ගැණීම කුමකින් ඇතිවූයේද” යනු දැඩිව අල්වා ගැණීම කොතනින් ඇතිවූයේද, පහළවූයේද, හටගත්තේද, කුමක් ජාතිකොට ඇත්තේද, කුමක් ප්‍රභව කොට ඇත්තේද යනුයි.</p>
<p><a class="apz" id="apz106.3"></a>“කුමක් නැති කල්හි මමත්වය නැත්තේද” යන්නෙහි කුමක් නැති කල්හි කුමක් විද්‍යමාන නොවන කල්හි නැත්තේද, නොලැබෙන කල්හි මමත්වය නැත්තේද, නොලැබෙද්ද, ප්‍රහීණවූයේද මුලින් සිඳූනේද, සංසිඳුනේද, ඉපදීමට අයොග්‍ය වූයේද ඥානය නමැති ගින්නෙන් දැවුනේද, යනුයි.</p>
<p><a class="apz" id="apz106.4"></a>“කුමක් ඉක්මවූ කල්හි ස්පර්ශයෝ ස්පර්ශ නොවෙද්ද” යනු කුමක් ප්‍රකට කල්හි කුමක් ඉක්මවූ කල්හි කුමක් වෙන්කළ කල්හි ස්පර්ශයෝ ස්පර්ශ නොවෙද්ද යනුයි.</p>
<p><a class="msdiv" id="msdiv107"></a>(11 - 11)</p>
<p><a class="apz" id="apz107.1"></a>“නාමයද රූපයද නිසා ස්පර්ශය වෙයි” යනු ඇස නිසා රූපයෙහි චක්ඛු විඤ්ඤානය උපදියි. මේ තුන් දෙනාගේ එක්වීමෙන් ස්පර්ශය වේ. ඇසද රූපයෝද රූපයෙහි වේ. චක්ෂු ස්පර්ශය හැර ඒ හා යෙදෙන ධර්මයෝ නාමයෙහි යෙදේ. මෙසේද නාමයද රූපයද නිසා ස්පර්ශය වේ. ඇස නිසා ශබ්දයෙහිද සොත විඤ්ඤානය උපදියි. තුන්දෙනාගේ එක්වීමෙන් ස්පර්ශයයි. කණද ශබ්දයෝද රූපයෙහි වේ. ශ්‍රොත ස්පර්ශය හැර ඒ හා යෙදුන ධර්මයෝ නාමයෙහි යෙදේ මෙසේද නාමයද රූපයද නිසා ස්පර්ශය උපදී. නාසය නිසා ගන්ධයෙහිද ඝාන විඤ්ඤානය උපදී. තුන්දෙනාගේ එක්වීමෙන් ස්පර්ශ යයි. ඝ්‍රානයද ගන්ධයෝද රූපයෙහි වේ. ඝ්‍රාන ස්පර්ශය හැර ඒ හා යෙදුන ධර්මයෝ නාමයෙහි වේ. මෙසේද නාමයද රූපයද නිසා ස්පර්ශය වේ. දිව නිසා රසයෙහිද ජිව්හා විඤ්ඤානය උපදියි. තුන්දෙනාගේ එක්වීමෙන් ස්පර්ශයයි. දිවද රසයෝද රූපයෙහි වේ. ජිව්හා ස්පර්ශය හැර ඒ හා යෙදුන ධර්මයෝ නාමයෙහි වේ. මෙසේද නාමයද රූපයද නිසා ස්පර්ශයයි. කය නිසා ස්පර්ශයෙහිද කාය විඤ්ඤානය උපදියි. තුන්දෙනාගේ එක්වීමෙන් ස්පර්ශයයි. කයද ස්පර්ශයෝද රූපයෙහි වේ. කාය ස්පර්ශය හැර ඒ හා යෙදුන ධර්මයෝ නාමයෙහිවේ. මෙසේද නාමයද රූපයද නිසා ස්පර්ශයයි. මනස නිසා ධර්මයෙහිද මනො විඤ්ඤානය උපදියි. තුන් දෙනාගේ එක්වීමෙන් ස්පර්ශයයි. රූපයෙහි වස්තු රූපයයි. රූපී ධර්මයෝ රූපයෙහිය. මනස්පර්ශය හැර ඒ හා යෙදුන ධර්මයෝ නාමයෙහි වේ. මෙසේද නාමයද රූපයද නිසා ස්පර්ශයයි.</p>
<p><a class="apz" id="apz107.2"></a>“දැඩිව අල්වා ගැණීම ආශාව නිදානකොට ඇත්තේය” යන්නෙහි ආශාව නම් තෘෂ්ණාවට කියයි. (ii) යම් රාගයක් ඇද්ද ඇලීමක් ඇද්ද, (1-3) 4 ඡෙදයේ ‘යම් ළංවීමක් ඇද්ද’ යන තැන සිට යොදනු (iii) “දැඩිව අල්ලා ගැණීම” යන්නෙහි දැඩිව අල්ලා ගැණීම් දෙකකි. තෘෂ්ණාව දැඩිකොට අල්ලා ගැණීමද දෘෂ්ටිය දැඩිකොට අල්ලා ගැණීමද යනුයි. මමත්වය වෙනුවට අල්ලා ගැනීම කියා වෙනස්කර (2-6) 1 (ii) (iii) ඡෙද යෙදිය යුතුයි) (v) දැඩිව අල්ලා ගැණීම් ආශාව නිදානකොට ඇත්තේය” යනු දැඩිව අල්ලා ගැණීම් ආශාව නිදානකොට ඇත්තේය ආශාව හේතුකොට ඇත්තේය. ආශාව කාරණය කොට ඇත්තේය. ආශාව ප්‍රත්‍යය කොට ඇත්තේය. ආශාවෙන් උපන්නේය යනුයි.</p>
<p><a class="apz" id="apz107.3"></a>“ආශාව නැති කල්හි මමත්වයද නැත” යනු ආශාවයයි තෘෂ්ණාවට කියයි. යම් රාගයක් ඇද්ද, ඇලීමක් ඇද්ද, (මෙහි 2 (ii) ඡෙදය යෙදිය යුතුයි.)</p>
<p><a class="apz" id="apz107.4"></a>“මමත්වය” යනු මමත්ව දෙකකි. තෘෂ්ණා මමත්වයද දෘෂ්ටි මමත්වයද යනුයි. (2-6) 1 (ii) (iii) ඡෙදය යෙදිය යුතුයි) “ආශාවනැති කල්හි මමත්වයද නැත” යනු ආශාව නැතිකල්හි විද්‍යමාන නොවන කල්හි නොලැබෙන කල්හි මමත්වයක් නැත විද්‍යමාන නොවෙත්. නොලැබෙත්, ප්‍රහීණය මුලින් සිඳුනේය. ඉපදීමට අයොග්‍යය, ඥානය නැමති ගින්නෙන් දැවුනේය යනුයි.</p>
<p><a class="apz" id="apz107.5"></a>“රූපය ප්‍රකට කල්හි ස්පර්ශයෝ ස්පර්ශ නොකෙරෙත් යන්නෙහි රූපය නම් සතර මහා භූතයෝද සතර මහා භූතයන්ගේ උපාදාය රූපයෝද යනුයි. රූපය ප්‍රකට කල්හි යනු සතරා කාරයකින් රූපය ප්‍රකට වෙයි. දැනීමෙන් ප්‍රකට වීමෙන් තීරණයෙන් ප්‍රකට වීමෙන් ප්‍රහාණයෙන් ප්‍රකටවීමෙන් ඉක්ම වීමෙන් ප්‍රකටවීමෙන් යනුයි. කෙසේ දැනීමෙන් රූපය ප්‍රකට වේද, (iii) රූපය දනියි. කෙසේද යම්කිසි රූපයක් සියලු රූප, සතර මහාභූතයෝද සතර මහා භූතයන්ගේ උපාදාය රූපයෝ යයි දනියි, දකියි. මෙසේ ඥානය (දැනීම) ප්‍රකටවීමෙන් රූපය ප්‍රකට වෙයි. කෙසේ තීරණය ප්‍රකටවීමෙන් රූපය ප්‍රකට වේද, මෙසේ දැනීම ඇතිකොට රූපය තීරණය කරයි. කෙසේද, (iv) අනිත්‍ය වශයෙන් දුක් වශයෙන් රෝග වශයෙන්, ගඩක් වශයෙන්, හුලක් වශයෙන්, පීඩා වශයෙන්, ආබාධවශයෙන් අනුන්ගේ වශයෙන්, විනාශවීම් වශයෙන් උපද්‍රව වශයෙන්, භය වශයෙන්, කරදර වශයෙන් සෙලවීම් වශයෙන්, බිඳීම් වශයෙන් අස්ථිර වශයෙන් පිහිට නොවීම වශයෙන්, ආරක්ෂා නොවීම වශයෙන් හිස් වශයෙන් ශූන්‍ය වශයෙන්, අනාත්ම වශයෙන්, ආදීනව වශයෙන්, විපරිණාම ධර්ම වශයෙන් අසාර වශයෙන් පීඩාවට මුල් වශයෙන් වධක වශයෙන් විනාශ වශයෙන් ආශ්‍රව වශයෙන් සංස්කාර වශයෙන් මාරාමිස වශයෙන් ජාති ධර්ම වශයෙන්, ජරා ධර්ම වශයෙන්, ව්‍යාධි ධර්ම වශයෙන්, මරණ ධර්ම වශයෙන් ශොක පරිදෙව දුක්ඛ දොමනස්ස උපායාස ධර්ම වශයෙන්, කෙලෙස් සහිත ධර්මවශයෙන් ඇතිවීම් වශයෙන් අස්තයට යාම වශයෙන්, අසාර වශයෙන් ආදීනව වශයෙන් නික්මීම් වශයෙන්, තීරණය කරයි මෙසේ තීරණය ප්‍රකට වීමෙන් රූපය ප්‍රකට වෙයි. කෙසේ ප්‍රහාණය ප්‍රකටවීමෙන් රූපය ප්‍රකට වේද, මෙසේ තීරණය කොට රූපයෙහි ඡන්දරාගය දුරුකරයි, සංසිඳවයි, නූපදින බවට පමුණුවයි, භාග්‍යවතුන් වහන්සේ විසින් මෙය වදාරණ ලදී. “මහණෙනි, රූපයෙහි යම් ඡන්ද රාගයක් ඇද්ද, එය දුරු කරව්. මෙසේ ඒ රූපය ප්‍රහීණවූයේ වෙයි මුලින් සිඳ දැමූ තල්ගසක් මෙන් කරණ ලදී. නූපදින බවට පමුණුවන ලදී යනුයි. මෙසේ ප්‍රහාණය ප්‍රකට වීමෙන් රූපය ප්‍රකට වූයේ වෙයි, කෙසේ ඉක්මවීම ප්‍රකටවීමෙන් රූපය ප්‍රකටවූයේ වේද, සතර අරූප සමාපත්තීන් ලැබුවහුට රූපයෝ ප්‍රකට වෙත්. පුරුදුවූවාහු වෙත්. ඉක්මුනාහු වෙත්. වෙන්වූවාහුවෙත්. මෙසේ ඉක්මවීම ප්‍රකටවීමෙන් රූපය ප්‍රකට වෙත්. මේ සතර කාරණයන්ගෙන් රූපය ප්‍රකටවූයේ වෙයි. රූපය ප්‍රකට කල්හි ස්පර්ශයෝ ස්පර්ශ නොකරත්” යනු රූපය ප්‍රකට කල්හි පුරුදු කළ කල්හි ඉක්මුන කල්හි, වෙන්වූ කල්හි ස්පර්ශ පස ස්පර්ශ නොවෙත්. එනම් චක්ඛු සම්ඵස්සය, සොතසම්ඵස්සය, ඝාන සම්පස්සය, ජිවහා සම්පස්සය, කාය සම්ඵස්සය යනුයි.</p>
<p><a class="msdiv" id="msdiv108"></a>(11 - 12)</p>
<p><a class="apz" id="apz108.1"></a>“කෙසේ පිළිපදිනහුට රූපය ඉක්මේද” යන්නෙහි කෙසේ පිළිපදිනහුට යනු කෙසේ පවතින්නහුට කෙසේ ඉරියව් පවත්වන්නහුට කෙසේ පාලනය වන්නහුට කෙසේ යැපෙන්නහුට රූපය ඉක්මේද, වෙන් වෙද විනාශ වේද යනුයි. “සුවදුක්ද කෙසේ නැතිවේද” යනු සැපයද දුකද කෙසේ විනාශවේද, ඉක්මේද වෙන්වේද යනුයි.</p>
<p><a class="apz" id="apz108.2"></a>“යම්සේ වෙනස් වන්නේ නම් එය මට කියනු මැනව” යන්නෙහි එය යනු යමක් විචාරම්ද, යමක් ඉල්ලම්ද, යමක් ආරාධනා කරම්ද, යමක් පහදවම්ද එයයි “මට කියනු මැනවි.” යනු මට කියනු මැනවි. ප්‍රකාශ කරණු මැනවි, දෙශනා කරණු මැනවි, යනුයි. යම්සේ වෙන්වේද, ඉක්මේද, යනුයි.</p>
<p><a class="apz" id="apz108.3"></a>“එය දැනගන්නෙමියයි මට සිත විය” යනු එය දැන ගන්නෙමි. එය අවබොධ කරන්නෙමියි මට සිතක් විය. මට කල්පනාවක් විය. මට දැනීමක් විය යනුයි.</p>
<p><a class="msdiv" id="msdiv109"></a>(11 - 13)</p>
<p><a class="apz" id="apz109.1"></a>“ප්‍රකෘති සංඥාව ඇත්තෝද විකෘති සංඥාවඇත්තෝද” යන්නෙහි ප්‍රකෘති සංඥාව ඇත්තෝ යනු ප්‍රකෘති සංඥාවෙහි සිටියෝ යනුයි. හෙතෙම ප්‍රකෘති සංඥාවෙහි නොසිටියේ වේද, විසඤ්ඤා සඤ්ඤය උම්ම්ත්තකයයි කියත්. වික්ෂිප්ත සිතක් යමෙකු කෙරෙහිද හෙතෙම උම්මත්තක නොවේ.</p>
<p><a class="apz" id="apz109.2"></a>“අසඤ්ඤීහු විඥානසංඥා ඇත්තෝ නොවෙත්” යනු නිරොධයට සමවැදුනාහු අසඤ්ඤීහුයයි කීයත්. අසඤ්ඤ සත්වයෝ යමෙක්ද ඔවුහුයි. හෙතෙම නිරොධ සමාපන්න නොවේද අසඤ්ඤසත්වයාද නොවේ. යම්කෙනෙක් සතර අරූප සමාපත්ති ලාභීහුද විභූත සංඥා ඇත්තේයයි කියත්. හෙතෙම සතර අරූප සමාපත්ති ලාභී නොවේද අසඤ්ඤ සඤ්ඤීද විභූත සඤ්ඤීද නොවේ.</p>
<p><a class="apz" id="apz109.3"></a>“මෙසේ යුක්තවූවහුගේ රූපය ඉක්මෙයි” මෙහි මහණතෙම සැපයාගේද ප්‍රහාණයෙන් (2-4) 1 (iv) ඡෙදය යෙදිය යුතුයි) සතර වන ධ්‍යානයට සමවැද වාසය කරයි. හෙතෙම මෙසේ සංසිඳුන සිත්ඇති කල්හි පිරිසිදුවූ කල්හි මනාව පිරිසිදුවූ කල්හි කෙලෙස් නැති කල්හි මෘදුවූ කල්හි වැඩට යොග්‍යව සිටි කල්හි ආකාශානඤ්චායතන සමාපත්තිය ලැබීමට සිත නැමෙයි. අරූප මාර්ගයට බැස ගත්තේ යනුයි. මෙසේ යුක්තවූවහුට යනු මෙසේ යෙදුනහුට මෙසේ ඉරියව් පවත්වන්නහුට මෙසේ පාලනය වන්නහුට මෙසේ යැපෙන්නහුට රූපය ඉක්මෙයි යනුයි.</p>
<p><a class="msdiv" id="msdiv110"></a>(11 - 14)</p>
<p><a class="apz" id="apz110.1"></a>“යම් ඒ යමක් විචාරීමු නම් අපට ප්‍රකාශකරණ ලදී” යනු යම් ඒ යමක් විචාරීමුද ඉල්ලමුද ආරාධනා කළෙමුද, පැහැදීමුද “එය ප්‍රකාශ කරණ ලදී” යනු කියන ලදී, දෙශනා කරණ ලදී, පණවන ලදී, තබන ලදී, විවෘත කරණ ලදී, බෙදන ලදී, ප්‍රකාශ කරණ ලදී යනුයි.</p>
<p><a class="apz" id="apz110.2"></a>“අන් යමක් විචාරන්නෙමු එසේ නම් එයද ප්‍රකාශ කරුණු මැනවි” යනු අනික් දෙයක් විචාරමු. අනික් දෙයක් ප්‍රශ්න කරමු. අනික් දෙයක් ආරාධනා කරමු. අනික් දෙයක් පහදවමු. මත්තෙහිද විචාරමු. එසේනම් එය ප්‍රකාශ කරණු මැනවි. යනු එසේනම් කියනු මැනවි. දෙශනා කරණු මැනවි. පණවනු මැනවි, තබනු මැනවි, විවෘත කරණු මැනවි, බෙදනු මැනවි, ප්‍රකට කරණු මැනවි, යනුයි.</p>
<p><a class="apz" id="apz110.3"></a>“ඇතැම් කෙනෙක් මේ අරූප සමාපත්තීහු ශ්‍රෙෂ්ඨ යයි කියත්. සත්වයාගේ ශුද්ධිය මෙහි පණ්ඩිත වාදයෝයි” යනු ඇතැම් ශ්‍රමණ බ්‍රාහ්මණයෝ මේ අරූප සමාපත්තීහු අග්‍රය, ශ්‍රෙෂ්ඨය, ඉතා උසස්ය, ප්‍රමුඛය උතුම්ය. ඉතා උතුම් යයි කියත්. ව්‍යවහාර කරත්. ‘යක්ෂයාට’ යනු සත්වයාට මිනිසාට මානවකයාට පුරුෂයාට පුද්ගලයාට ජීවයාට යනුයි. ‘ශුද්ධීය’ යනු ශුද්ධිය, විශුද්ධිය, පරිශුද්ධිය, මුක්තිය, විමුක්තිය යනුයි. “මෙහි පණ්ඩිත වාදයෝයි” යනු මෙහි පණ්ඩිත වාදයෝ ස්ථිර වාදයෝ න්‍යාය වාදයෝ හේතු වාදයෝ ලක්ෂණ වාදයෝ කාරණ වාදයෝ වෙති. ස්වකීය ලබ්ධියෙන් යනුයි.</p>
<p><a class="apz" id="apz110.4"></a>“නැතහොත් මෙතැනින් අනික් තැනකින් ශුද්ධිය වේයයි කියත්” යනු නැතහොත් ඇතැම් ශ්‍රමණ බ්‍රාහ්මණයෝ මේ අරූප සමාපත්තීහු ඉක්මවා මේ අරූප සමාපත්තියෙන් අනිකක් මිනිසාගේ ශුද්ධිය විශුද්ධිය පාරිශුද්ධිය මුක්තිය විමුක්තිය පරිමුක්තියයි කියත්, ව්‍යවහාර කරත් යනුයි.</p>
<p><a class="msdiv" id="msdiv111"></a>(11 - 15)</p>
<p><a class="apz" id="apz111.1"></a>“ඇතැම් කෙනෙක් මේ අරූප සමාපත්තීහු ශ්‍රෙෂ්ඨ යයි කියත්. යක්ෂයාගේ ශුද්ධිය මෙහි පණ්ඩිත වාදයෝයි” යනු ශාස්වත වාදය ඇති ඇතැම් ශ්‍රමණ බ්‍රාහ්මණයෝ ඇත්තාහ. ඔවුහු මේ අරූප සමාපත්තීහු අග්‍රය ශ්‍රෙෂ්ඨය. ඉතා උසස්ය, ප්‍රමුඛය, උත්තමයයි කියත්. ව්‍යවහාර කරත්. යක්ෂයාට යනු සත්වයාට මිනිසාට මානවකයාට පුරුෂයාට, පුද්ගලයාට ජීවයාට මිනිසාට යනුයි. ශුද්ධිය යනු ශුද්ධිය, විශුද්ධිය, පාරිශුද්ධිය, මුක්තිය, විමුක්තිය යනුයි. මෙහි පණ්ඩිත වාදයෝයි යනු මෙහි පණ්ඩිත වාදයෝ, “ස්ථිර වාදයෝ, න්‍යාය වාදයෝ හේතුවාදයෝ ලක්ෂණ වාදයෝ, කාරණ වාදයෝ යනුයි. ස්වකීය ලබ්ධියෙන් යනුයී.</p>
<p><a class="apz" id="apz111.2"></a>“ඔවුන්ගෙන් සමහර කෙනෙක් අනුපාදිශෙෂයෙහි කුශල වාද ඇත්තෝ වෙත්” යනු ඒ ශ්‍රමණ බ්‍රාහ්මණයන් ගෙන් ඇතැම් ශ්‍රමණ බ්‍රාහ්මණයෝ සියල්ල විනාශවේයයි වාද ඇත්තෝ භවයට තර්ජනය කරන්නෝ විභවයට සතුටු වෙත්. ඔවුහු සත්වයාගේ සමය, උපසමය, සන්සිඳීම, නිරොධය කියත්. කිමෙක්ද පින්වතුනි, මේ ආත්මය කායයාගේ බිඳීමෙන් විනාශවන්නේය, නොවෙයි. මරණින් මතු මෙපමණකින් අනුපාදිශෙෂය වෙයි. කුශලවාදයෝ යනු කුශල වාදයෝ, පණ්ඩිත වාදයෝ, ස්ථිර වාදයෝ, න්‍යාය වාදයෝ, හේතු වාදයෝ, ලක්ෂණ වාදයෝ, කාරණ වාදයෝ, ස්ථාන වාදයෝ ස්වකීය ලබ්ධියෙන් යනුයි.</p>
<p><a class="msdiv" id="msdiv112"></a>(11 - 16)</p>
<p><a class="apz" id="apz112.1"></a>“මොවුහුද ශාස්වත දෘෂ්ටියෙන් යුක්තයයි දැන” යනු මොවුහු යනු දෘෂ්ටිගතිකයන් යනුයි. යුක්තය යනු ශාස්වත දෘෂ්ටිය ආශ්‍රය කළේයයි දැන උච්ඡෙද දෘෂ්ටිය ආශ්‍රය කළේ යයි දැන ශාස්වත උච්ඡෙද දෘෂ්ටි දෙකින් යුක්තයයි දැන තීරණය කොට සමකොට බලා තීරණය කොට ප්‍රකට කොට යනුයි.</p>
<p><a class="apz" id="apz112.2"></a>“ඒ විමසන නුවණින් මුනිතෙම දෘෂ්ටිගතුවන් දැන” යනු ‘මොන’ යයි ඥානයට කියයි. ( (2-8) 10 ඡෙදයේ “යම් ප්‍රඥාවක්” යන තැන සිට 14 ඡෙදය අවසානය දක්වා යෙදිය යුතුයි. මුනිතෙමේ ශාස්වත දෘෂ්ටිගතුවෝ යයි දැන ශාස්වත උච්ඡෙද දෘෂ්ටි දෙකින් යුක්තවූවෝයයි දැන සමකොට බලා තීරණය කොට ප්‍රකාශ කොට ප්‍රකට කොට යනුයි. විමසන නුවණ ඇති හෙතෙම” යනු පණ්ඩිතවූ නුවණැති බුද්ධි ඇති, ඥානය ඇති ප්‍රඥාවත් තැනැත්තේ යනුයි.</p>
<p><a class="apz" id="apz112.3"></a>“මිදුන තැනැත්තේ මනාකොට දැන විවාදයට නොපැමිණෙයි” යනු දැන සමකොට බලා තීරණය කොට ප්‍රකට කොට, මිදුන තැනැත්තේ යනු මිදුනේ මනාකොට මිදුන තැනැත්තේ ඒකාන්ත අනුපාදා පරීනිර්වාණයෙන් මිදුනහු වියින් “සියලු සංස්කාරයෝ අනිත්‍යයයි දැන සමකොට බලා තීරණය කොට ප්‍රකට කොට මිදුන තැනැත්තේ ඒකාන්ත අනුපාදා පරීනිර්වාණයෙන් මිදුනහු විසින් සියලු සංස්කාරයෝ දුක්යයි සියලු ධර්මයෝ අනාත්මයයි ( (4-5) 4 අවිද්‍යා හේතුවෙන් යන තැන සිට යෙදිය යුතුයි) යම්කිසි හේතුවකින් උපන් ධර්මයක් ඇද්ද, ඒ සියල්ල නිරොධය පිණිස පවත්නේයයි දැන සමකොට බලා තීරණය කොට ප්‍රකට කොට මිදුනේ ඒකාන්ත අනුපාදා පරිනිර්වාණ යෙන් යයි දැන මිදුනේ වෙයි. “විවාදයට නොපැමිණෙයි” යනු කලහ නොකරයි. ඩබර නොකරයි, ආරාවුල් නොකරයි, විවාද නොකරයි. භාග්‍යවතුන් වහන්සේ විසින් මෙය වදාරණ ලදී. (එනම්) ‘අග්ගිවෙස්සනය, මෙසේ මිදුන සිත් ඇති භික්ෂු තෙම කිසිවෙකු හා වාදයට නොබසියි. කිසිවෙකු හා විවාදයට නොබසියි. යමක් ලොකයෙහි කියන ලදද එයින් ව්‍යවහාර කරයි, පරාමර්ශ නොකරයි යනුයි.</p>
<p><a class="apz" id="apz112.4"></a>“නුවණැතිතෙම භවයෙන් භවයට නොපැමිණෙයි” යනු කර්ම භවයෙන් නැවත භවයට, කාමභවයෙන් කර්ම භවයට, කාමභවයෙන් නැවත භවයට, රූප භවයෙන් කර්ම භවයට, රූප භවයෙන් නැවත භවයට, අරූප භවයෙන් කර්ම භවයට අරූප භවයෙන් නැවත භවයට, නැවත නැවත භවයට, නැවත නැවත ගතියට, නැවත නැවත උත්පත්තියට නැවත නැවත ගතියට නැවත නැවත ප්‍රතිසන්ධියට නැවත නැවත ආත්මභාවයට, නොපැමිණෙයි, නොගනියි, පරාමර්ශ නොකරයි. ඇතුළු නොවෙයි “නුවණැත්තේ’ යනු ප්‍රඥා ඇත්තේ බුද්ධි ඇත්තේ, ඥාන ඇත්තේ යනුයි.</p>
<p class="endsutta">කලහවිවාදසුත්තනිද්දෙසො එකාදසමො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href="http://www.godage.com/" target="_blank">Godage International Publishing</a>, who publish a print edition of this text.</p>
<p>Conversion from PDF was by Janaka of <a href="http://pitaka.lk/" target="_blank">http://pitaka.lk/</a>. </p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin Vimalañāṇī</span>.</p>
</aside>
</section>
</div>
</body>
</html>