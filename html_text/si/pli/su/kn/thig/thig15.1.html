<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thig15.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරීගාථා</p>
<p class="vagga">චත්තාළීස නිපාතය</p>
<h1>15.1. ඉසිදාසී ථෙරී ගාථා</h1>
</div>
<p><a class="msdiv" id="msdiv402"></a>“පොළවට ආභරණයක් වූ කුසුම නම්
වූ පැළලුප් නුවර ශාක්‍ය පුත්‍රයන් වහන්සේගෙන් කුලවත්වූ, ගුණවත්වූ
භික්ෂුණීහු දෙදෙනෙක් වෙසෙති.</p>
<p><a class="msdiv" id="msdiv403"></a>“ඉන් එක් නමක් ඉසිදාසී නමි.
දෙවැන්නි සිල්වත් බෝධිථෙරී නම් ධ්‍යාන කිරීමෙහි ඇලුණාහු බොහෝ දැන
උගත්තාහු පහකළ කෙළෙස් ඇත්තාහු වූ.</p>
<p><a class="msdiv" id="msdiv404"></a>“ඔහු පිණ්ඩපාතයෙහි හැසිර බත්
කිස ගනීවා, පාත්‍රා සෝධා තබා ජනයාගෙන් තොරව සැපසේ හිඳ මේ ගාථාවෙන්
කීහු.</p>
<p><a class="msdiv" id="msdiv405"></a>“ආර්යා ඉසිදාසිය, පැහැ විහිදෙන
රූ ඇත්තෙහිය. නුඹේ වයසද නො පිරිහුණේය. ගිහිගෙයි කවර දෝෂයක් දැක
පැවිද්දට නික්මුණෙහිද?</p>
<p><a class="msdiv" id="msdiv406"></a>“මෙසේ ශුන්‍ය ස්ථානයෙහිදී
යෙදුනු ධර්ම දේශනාවෙහි දක්ෂවූ ඒ ඉසිදාසී භික්ෂුණීතොම “බෝධිය මා පැවිදි
වූයේ කෙසේදැයි අසවයි මේ වචන කීය.</p>
<p><a class="msdiv" id="msdiv407"></a>“උදේනි නුවර සිල්වත් සිටුතෙම
මගේ පියාය. ඔහුට මම ප්‍රියවූ, මන වඩන, දයාවත් එකම දුවණිය වූවාය.</p>
<p><a class="msdiv" id="msdiv408"></a>“ඉක්බිති සාකේත නුවරින් උතුම්
කුලවත් මා ඉල්ලන්නෝ ආවාහුය. මහත් ධන ඇති සිටුකෙනෙක් වෙයි. ඔහුට
ලේලියකොට මා පාවාදිනි.</p>
<p><a class="msdiv" id="msdiv409"></a>“උදේ සවස නැදිමයිලන් වෙත
වැඳීමට ගොස් දෙපය හිස තබමි. වඳිමි. අවවාදය එසේ පිළිපදින්නක් වෙමි.</p>
<p><a class="msdiv" id="msdiv410"></a>“මගේ හිමියාගේ යම් සහෝදරියෝ
වෙත්ද, සොහොයුරෝ වෙත්ද, පිරිවරවේද, මුන් අතුරෙන් එකම වල්ලභයකු දැක
තැතිගත්තාව අසුන් දෙමි.</p>
<p><a class="msdiv" id="msdiv411"></a>“එහි සැදූ ආහාර පාන වලින්
යමකුට සුදුසු යමක් ඇද්ද එයින් පවරමි. එළවමි. දෙමි.</p>
<p><a class="msdiv" id="msdiv412"></a>“සුදුසු කාලයෙහි උපස්ථාන කොට,
එලිපත සමීපයේදී පිළිගනිමි. අත් පා සෝදවා ඇඳිලි බැඳගෙන ස්වාමියා වෙතට
පැමිණියෙමි.</p>
<p><a class="msdiv" id="msdiv413"></a>“හිස පීරණ කොස්සද, විලවුන්ද,
කැඩපතද ගෙණ වැඩකාරියක මෙන් තොමෝම සිය හිමියා සරසමි.</p>
<p><a class="msdiv" id="msdiv414"></a>“තොමෝම බත් පිසයි. තොමෝම බඳුන්
සෝදයි. එක් පුතකු ඇති මවක මෙන් එවිට හිමියාට උපස්ථාන කරමි.</p>
<p><a class="msdiv" id="msdiv415"></a>“මෙසේ බැල මෙහෙ ඇති ඇලුණු,
කටයුතු කරණ, උඩඟු නොවූ, අලස නොවූ, සිල්වත් උපස්ථායිකාවූ මට හිමියා කෝප
කරයි.</p>
<p><a class="msdiv" id="msdiv416"></a>“ඉසිදාසිය හා එක ගෙයි එක්ව
නොවසන්නෙමි. මම විචාරා යන්නෙමියි’ හෙතෙම මවුපියන්ට කියයි.</p>
<p><a class="msdiv" id="msdiv417"></a>“පුත්‍රය, එසේ නොකියව,
ඉසිදාසිය නුවණැති දක්ෂ අලස නැති උපස්ථායිකාවකි. කුමක් හෙයින් නුඹට
රුචි නොවේද?”</p>
<p><a class="msdiv" id="msdiv418"></a>“මට කිසි හිංසාවක්ද නොකෙරෙයි.
මම ඈ හා නොවසන්නෙමි. මට කෝප උපදවයි. මට ප්‍රයෝජනයක් නැත. නොවිචාරාම
යම් තැනක යන්නෙමි.”</p>
<p><a class="msdiv" id="msdiv419"></a>“ඔහුගේ වචනය අසා නැදිමයිල්හු
‘තෝ කවර වරදක් කෙළෙහිද? නිසැකව කියව’යි මා විචාළෝය.</p>
<p><a class="msdiv" id="msdiv420"></a>“ආර්යාවෙනි. මම කිසි වරදක්
නොකෙළෙමි. හිංසාවක් නොකෙළෙමි. නොබිණිමි. මා හිමියා කෝප වන කවර බැණීමක්
කරන්නට හැකිවේද?</p>
<p><a class="msdiv" id="msdiv421"></a>“ඔහු පුතු රකින්නාහු රූපවත්
ශ්‍රී දේවියගෙන් පිරිහුනෙමුයි නොසතුටුව මා පිය කුලයට ආපසු
පැමිණවූහ.</p>
<p><a class="msdiv" id="msdiv422"></a>“අනතුරුව පියතෙම එයින් අර්ධයක්
දායාද සමග දෙවන ධනවත් කුලවතකුට මා පාවා දිනි. සිටුතෙම එපරිද්දෙන් මා
විඳියි.</p>
<p><a class="msdiv" id="msdiv423"></a>“ඔහුගේ ගෙයිද මාසයක් විසීමි.
දාසියක් මෙන් සලකන ද්‍රොහි නොවන සිල්වත් මා හෙතෙමේද ප්‍රතික්ෂේප
කෙළේය.</p>
<p><a class="msdiv" id="msdiv424"></a>“හික්මුණ, දැමුණු ආහාර සොයා
බුදින සිඟන්නකු දැක මපියතෙම නුඹ මා බෑණා වන්නෙහිය. වස්ත්‍ර කැබෙල්ලත්
පාත්‍රයත් දමවයි කීය.</p>
<p><a class="msdiv" id="msdiv425"></a>“ඔහුද මා හා අඩමසක් වැස යන්නේ
“නැවතත් සිඟා යන්නෙමි. රෙදි කඩත් පාත්‍රයත් මාලාවත් දෙවයි” මපියහට
කියයි.</p>
<p><a class="msdiv" id="msdiv426"></a>“අනතුරුව පියාද මවුද මගේ අන්‍ය
සියළු නෑ සමූහයාද නුඹට මෙහි කුමක් නොකෙරේද? එසියල්ල කරවන්නෙමු. වහාම
කියවයි කියයි.</p>
<p><a class="msdiv" id="msdiv427"></a>“මෙසේ කියන ලද ඔහු මට නිදහස්ව
විසිය හැකිය. ඉසිදාසියගෙන් කම් නැත. එක ගෙයි එක්ව නොවසන්නෙමියි
කියයි.”</p>
<p><a class="msdiv" id="msdiv428"></a>“හරණ ලද ඔහු ගියේය. මමද
හුදකලාව සිතීමි. නොවිචාරා මැරෙන්නට හෝ යමි. පැවිදි හෝ වන්නෙමි.</p>
<p><a class="msdiv" id="msdiv429"></a>“මෙසේ බොහෝ දත් විනයධර සිල්වත්
ජිනදත්තා ආර්යා තෙමේ පියාගේ ගෙදරට පිඬු පිණිස වැඩියාය.</p>
<p><a class="msdiv" id="msdiv430"></a>“අප ගෙදරට ආ මෙහෙණිය දැක වහා
නැගිට අස්නක් පැනවීමි. හුන්නියගේ පා වැඳ අහරද පිළිගැන්වීමි.</p>
<p><a class="msdiv" id="msdiv431"></a>“එහි තැබූ ආහාර පාන කැවිල්ලෙන්
සතපා ආර්යාවෙනි, පැවිදිවනු කැමැත්තෙමියි’ කීමි.</p>
<p><a class="msdiv" id="msdiv432"></a>“ඉක්බිති පියතෙම මට මෙසේ කීය.
‘දුව මෙහිම ඒ ධර්මය පුරව. ආහාර පානයෙන් මහණ බමුණන් සතපව’</p>
<p><a class="msdiv" id="msdiv433"></a>“අනතුරුව මම ඇඳිලි බැඳ වැඳ
අඬමින් පියාට කියමි. ‘පෙර මා කළ ඒ පාපය දිරවන්නෙමි.’</p>
<p><a class="msdiv" id="msdiv434"></a>“යලිත් පියතෙම ‘දෙපා ඇත්තවුන්ට
අග්‍රවූ සර්වඥයන් වහන්සේ යමක් ප්‍රත්‍යක්ෂ කළසේක්ද, ඒ බෝධියටද අග්‍ර
ධර්මයටද පැමිණෙව, නිර්වාණයද ලබවයි’ කියායි.</p>
<p><a class="msdiv" id="msdiv435"></a>“මවු පියන්ද, සියළු නෑයන්ද වැඳ
පැවිදිව සත් දවස තුළ තුන් නුවණ ලැබීමි.</p>
<p><a class="msdiv" id="msdiv436"></a>“යමෙක මේ විපාකයෙක් වීද ඒ මගේ
ජාති සතක් දනිමි. එය නුඹට කියන්නෙමි. ඒ එක සිතින් අසව.</p>
<p><a class="msdiv" id="msdiv437"></a>“ඒ මම එරකච්ඡ නුවර මහත් ධන ඇති
රන්කරුවෙක් වීමි. තරුණ මදයෙන් මත්ව පරදාර සේවනය කෙළෙමි.</p>
<p><a class="msdiv" id="msdiv438"></a>“ඒ මම ඉන් චුතව බොහෝ කලක්
නිරයෙහි පැසුනෙමි. එසේ පැසී ඉන් නැඟී වැඳිරියක කුස උපන්නෙමි.</p>
<p><a class="msdiv" id="msdiv439"></a>“රැළට නායක මහ වඳුරුතෙම උපන්
සත් දවසක්වූ මාගේ බිජුවට නැසීය. පරදාර ගිය මේ එහි කර්ම විපාකයයි.</p>
<p><a class="msdiv" id="msdiv440"></a>“ඒ මම ඉන් චුතව
සින්ධවාරණ්‍යයෙහි කණවූ කුදුවූ එළු දෙනක කුස උපන්නෙමි.</p>
<p><a class="msdiv" id="msdiv441"></a>“එහිදී බීජොත්පාටනය කළ මම
දොළොස් වසක් මුළුල්ලෙහි දරුවන් උසුලමින්, පරදාරයෙහි ගිය පවින් පණුවන්
ගෙන් ආකූලව ගිලන් වූයේ වෙමි.</p>
<p><a class="msdiv" id="msdiv442"></a>“ඒ මම ඉන් චුතව ගෙරි වෙළෙඳකුගේ
දෙනකගෙන් ලාකඩසේ රතු වස්සෙක්ව දොළොස්වැනි මස බීජොද්ධරණය කරන
ලද්දෙමි.</p>
<p><a class="msdiv" id="msdiv443"></a>“මම නඟුලද උසුළා ගැලද දරමි.
පසුව පරදාරයට ගිය පවින් අන්ධව ගිලන්වීමි.</p>
<p><a class="msdiv" id="msdiv444"></a>“ඒ මම ඉන් චුතව නුවර වීථියෙක
දාසියක ගෙයි, පරදාරයට ගිය පවින් ස්ත්‍රී නොවූ පුරුෂ නොවූ
නපුංසකවීමි.</p>
<p><a class="msdiv" id="msdiv445"></a>“තිස්වෙනි වසෙහි මළේ, දුප්පත්,
දිළිඳු බොහෝ ණය හිමියන් විසින් මඩනා ලද, ගැල්කරු කුලයෙක දැරියක්ව
උපන්නෙමි.</p>
<p><a class="msdiv" id="msdiv446"></a>“ඉක්බිති ගැල්කරුතෙම ණය පොළිය
උස්ව වැඩුණු කල්හි ඒ මා හඬද්දී කුල ගෙයින් ඇද පෙළයි.</p>
<p><a class="msdiv" id="msdiv447"></a>“ඉක්බිතිව සොළොස්වැනි වස
යොවුන් බවට පැමිණි මා දැක ගිරිදාස නම් රියැදුරකුගේ පුත්‍රයෙක් මා
භාර්යා කෙළේය.</p>
<p><a class="msdiv" id="msdiv448"></a>“ඔහුට සිල්වත්, ගුණවත්,
ප්‍රසිද්ධ, හිමියාට ඇළුණු අනෙක් භාර්යාවක් ඇත. මම ඇයට හිමියා සමග
විරුද්ධවන මන්ත්‍ර ගුරුකමක් කෙළෙමි.</p>
<p><a class="msdiv" id="msdiv449"></a>“දාසියක් මෙන් උවටැන් කරණ මා
හැර දමා යෙත්ද මෙය එහි විපාකයයි. ඒ කර්මයද මා විසින් කෙළවර
කරණලදී.”</p>
<p class="endsutta">... ඉසිදාසී ථෙරී....</p>
<p class="endsection">චත්තාලීසනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
