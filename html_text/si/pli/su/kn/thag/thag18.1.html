<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag18.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">චත්තාළීස නිපාතය</p>
<h1>18.1. මහා කස්සප ථෙර ගාථා</h1>
</div>
<p><a class="msdiv" id="msdiv1054"></a>“භික්ෂුගණයා පිරිවරණ ලදුව
නොවිසිය යුතුය. පිරිස් පරිහරණය කරන්නහුගේ සිත වික්ෂිප්තවේ. ඔහුට
සමාධිය දුර්ලභයි. නානාප්‍රකාර ජනයාට සංග්‍රහ කිරීමද දුක් පිණිස වේ. මේ
දැක ගණවාසය නො කැමැතිය.</p>
<p><a class="msdiv" id="msdiv1055"></a>“පැවිදිතෙම කුලයන් හා කුළුපඟ
නොවිය යුතුය. කුමක් නිසාද සිත වික්ෂිප්ත වන හෙයිනි. ඔහුට සමෘද්ධියද
දුර්ලභයි. කුලයා කෙරෙහි උත්සාහවත් බවට පැමිණියේ රසයට ගිජුවූයේ තමහට
සැප පිණිස පවතින යම් අර්ථයක් වේද ඒ අර්ථය දුරුකරයි.</p>
<p><a class="msdiv" id="msdiv1056"></a>“යම්බඳුවූ වැඳුම් පිදුම් ආදී
වශයෙන් කුලයන්හි ලබන සත්කාරයක් වේද ඒ හීනවූ මඩගොහොරුවක් කොට ප්‍රකාශ
කරන ලදහ. සියුම්වූ හුලක් දුරුනොකළ හැකිවා මෙන් සත්කාරය පිළිකුල්
කටයුතු පුද්ගලයා විසින් දුරුනොකළ හැක්කකි.</p>
<p><a class="msdiv" id="msdiv1057"></a>“සේනාසනයෙන් බැස නගරයට පිඬු
පිණිස පිවිසියෙමි. අනුභව කරන කුෂ්ටරෝගී පුරුෂයා සකස්කොට උපස්ථාන
කළේය.</p>
<p><a class="msdiv" id="msdiv1058"></a>“කුෂ්ට රෝගයෙන් යුක්තවූ අතින්
පිණ්ඩියාලෝපය බෙදන ලදී. ආහාර බෙදන්නහුගේ ඇඟිල්ලක්ද එහි පතිතවිය.</p>
<p><a class="msdiv" id="msdiv1059"></a>“ගෘහ බිත්තියක් සමීපයේ සිට ඒ
ආලොපය අනුභව කෙළෙමි. කන කල්හි හා කෑ කල්හි මට පිළිකුල් බවක්
නොවීය.</p>
<p><a class="msdiv" id="msdiv1060"></a>“ආහාර වශයෙන් මිශ්‍ර ආහාරයද
ඖෂධ වශයෙන් ගෝමූත්‍ර පානයද සේනාසන වශයෙන් රුක්මුල්ද චීවර වශයෙන්
පාංශුකූල චීවරයද යන මේ සතර ප්‍රියකොට පරිභොග කෙරේද, ඒ පුද්ගලයා
චතුද්දිශා යොග්‍ය පුද්ගලයෙක් වේ.</p>
<p><a class="msdiv" id="msdiv1061"></a>“පර්වතයට නගින්නාවූ ඇතැම් අය
පශ්චිම වයසෙහි ශරීර ක්ලාන්තයෙන් දුකට පැමිණේ. ඒ ජරා දුර්වල කාලයෙහිද
බුදුන්ගේ දායාදය උතුම්කොට සලකා නුවණින් යුක්තව ඉර්ධි බලයෙහි උපකාරයෙන්
කාශ්‍යපස්ථවිරයන් වහන්සේ පර්වතයට නගියි.</p>
<p><a class="msdiv" id="msdiv1062"></a>“කාශ්‍යප ස්ථවිරයන් වහන්සේ
පිණ්ඩපාතයෙන් වැලැක්වේද පර්වතයට නැග කිසිවක් තෘෂ්ණා දෘෂ්ටිදෙකෙන්
නොගෙණ භය හා භයට හේතුව දුරුකිරීමෙන් ධ්‍යාන කරයි.</p>
<p><a class="msdiv" id="msdiv1063"></a>“පර්වතාරූඪවූ කාශ්‍යප
ස්ථවිරයන් වහන්සේ පිණ්ඩපාතයෙන් වැලකුනේද කිසිවක් නොගෙණ රාගාදී
ගිනිවලින් දැවෙන සත්වයන් අතර සිහිල් බවට ධ්‍යාන කරයි.</p>
<p><a class="msdiv" id="msdiv1064"></a>“පර්වතාරූඪවූ කාශ්‍යප
ස්ථවිරයන් වහන්සේ පිණ්ඩපාතයෙන් වැලකුනේද කරන ලද කෘත්‍ය ඇතිව ආශ්‍රව
ධර්මයන් නසා කිසිවක් නොගෙණ ධ්‍යාන කරයි.</p>
<p><a class="msdiv" id="msdiv1065"></a>“වරුණ රුක් පංක්තියෙන්
යුක්තවුනාවූ මනෝ රම්‍ය භූමිභාග ඇත්තාවූද එසේම රම්‍යවූ හස්ති නාද
ඇසෙන්නාවූද ඒ පර්වතයෝ මට රම්‍යයි.</p>
<p><a class="msdiv" id="msdiv1066"></a>“නිල්වන් වළාකුළුවලින් ඇදහෙලන
පිරිසිදු ජලය ඇත්තාවූද ඉන්දගෝපකයන් විසින් ගැවසීගත්තාවූද ඒ පර්වතයෝ මට
රම්‍යයි.</p>
<p><a class="msdiv" id="msdiv1067"></a>“කූටාගාරවලට සමානවූ
නිල්වළාකුල් ඇත්තාවූද හස්තීන් විසින් ගැවසීගත්තාවූද ඒ පර්වතයෝ මට
රම්‍යයි.</p>
<p><a class="msdiv" id="msdiv1068"></a>“මහා මේඝයෙන් දූවිලි සිඳදැමූ
රම්‍ය තලාවක් ඇති ශෛලමය පර්වතයෝ ඍෂීන් විසින් සෙවුනාලදහ. මිහිරි
නාදයෙන් යුක්තවූ ඒ පර්වතයෝ මට රම්‍යයි.</p>
<p><a class="msdiv" id="msdiv1069"></a>“නිවන් පිණිස මෙහෙයූ සිත් ඇති
ස්මෘතිමත්වූ ධ්‍යාන කැමැත්තහුට මේ ප්‍රමාණවෙයි. නිවන් පිණිස මෙහෙයූ
සිත් ඇති අර්ථකාමී භික්ෂුවටද මෙයම ප්‍රමාණයි.</p>
<p><a class="msdiv" id="msdiv1070"></a>“නිවණට මෙහෙයූ සිත් ඇත්තාවූද
සැප කැමැත්තා වූද භික්ෂුවට මෙයම ප්‍රමාණයි. නිවන් පිණිස මෙහෙයූ සිත්
ඇත්තාවූද යෝගකාමීවූද තාදී ගුණයෙන් යුක්තවූද මට මේ ප්‍රමාණයි.</p>
<p><a class="msdiv" id="msdiv1071"></a>“උම්මා කුසුමයන්ට සමාන
කාලමේඝයෙන් නීලවර්ණවූ අහස ඇත්තාවූද නොයෙක් පක්ෂි සමූහයන්ගෙන්
ගැවසීගත්තාවූද ඒ පර්වතයෝ මට රම්‍යයි.</p>
<p><a class="msdiv" id="msdiv1072"></a>“ගිහියන්ගෙන් නොගැවසුනාවූද
මෘග සමූහයාගෙන් ගැවසීගත්තාවූද නොයෙක් පක්ෂි සමූහයාගෙන් ආකීර්ණවූද ඒ
පර්වතයෝ මට රම්‍යයි.</p>
<p><a class="msdiv" id="msdiv1073"></a>“අතිශයින් සීතලවූද ගල්
ඇත්තාවූද ගෝන මුව සමූහයාගෙන් යුක්තවුනාවූද දියසෙවෙල්වලින් ගැවසුනා වූද
ඒ පර්වතයෝ මට රම්‍යයි.</p>
<p><a class="msdiv" id="msdiv1074"></a>“පසඟතුරු ගොසින්ද ඇතිනොවන
ඇල්මක් එකඟවූ සිතින් යුක්තව මනාකොට ධර්මය බලන්නාවූ මට ඇති වන්නේය.</p>
<p><a class="msdiv" id="msdiv1075"></a>“බොහෝ කටයුතු නොකළ යුතුය.
කල්‍යාණ මිත්‍ර නොවූ ජනයා දුරුකළ යුතුය. ප්‍රත්‍ය සොයාගැනීමට හා ගණ
බන්ධනාදී වශයෙන් උත්සාහවත් නොවිය යුතුය. ඊට උත්සාහවත් වීමෙන් රසයට
ගිජුවූයේ ඒ සැප කැමති පුද්ගලයා අර්ථයෙන් පිරිහෙයි.</p>
<p><a class="msdiv" id="msdiv1076"></a>“බොහෝ කටයුතු නොකළ යුතුය.
නවකර්මාන්තාදියෙහි යෙදීම දුරුකළ යුතුය. එයින් ශරීරය දුකට හා ක්ලාන්තයට
පැමිණේ. එහෙයින් චිත්ත සමථය නොවිඳී.</p>
<p><a class="msdiv" id="msdiv1077"></a>“සජ්ක්ධායනා කිරීම්
මාත්‍රයෙන් ප්‍රත්‍යක්ෂ අර්ථය නොදතහැකිය. මම ශ්‍රෙෂ්ඨමියි යන
මාන්‍යයෙන් යුක්තව යකඩ කූරක් ගිල්ලෙකු මෙන් නොනැමිය හැකි ග්‍රීවයක්
ඇතිව හැසිරෙයි.</p>
<p><a class="msdiv" id="msdiv1078"></a>“අඥාන පුද්ගලයා ශ්‍රෙෂ්ඨ
වශයෙන්ද සමාන වශයෙන්ද හීන වශයෙන්ද තෙමේ අදහස් කරයි. එය ඤාණවන්තයෝ
ප්‍රශංසා නොකරත්. පහත් කළ සිතක් ඇති බැවිනි.</p>
<p><a class="msdiv" id="msdiv1079"></a>“පණ්ඩිතයෝ වනාහි ශ්‍රෙෂ්ඨ
වශයෙන්ද සමාන වශයෙන්ද හීන වශයෙන්ද අදහස් නොකරත්. ඒ සමාන කොට්ඨාශයන්හි
කම්පා බවට නොපැමිණෙත්.</p>
<p><a class="msdiv" id="msdiv1080"></a>“ප්‍රඥාවන්තවූද සීලයෙහි
පිහිටියාවූද සිත එකඟ කළාවූද තාදී ගුණ ඇත්තාවුද චිත්ත සමථය ලැබුවාවූද
උතුමන්ට පණ්ඩිතයෝ පසසත්.</p>
<p><a class="msdiv" id="msdiv1081"></a>“යමෙකුට සබ්‍රම්සරුන් කෙරෙහි
ගෞරව නැත්තේද ඔහු සද්ධර්මයෙන් ඈත්වේ. අහසින් පොළොව වෙන්වූවාක්
මෙනි.</p>
<p><a class="msdiv" id="msdiv1082"></a>“යමෙකුන්ට හිරිඔතප් ඇත්තේද
හැමකල්හි පැමිණි සිහි ඇත්තේද බ්‍රහ්මචරියාවෙන් දියුණුවට පත්වූයේද
ඔවුන් විසින් පුනර්භවය ක්ෂය කරන ලදී.</p>
<p><a class="msdiv" id="msdiv1083"></a>“නොසන්සුන් බවෙන්ද චපලබවෙන්ද
යුක්ත භික්ෂුව පාංශුකූල චීවරය පොරවන ලද්දේ නමුදු සිංහ සම පොරවන ලද
වඳුරාමෙන් නොහොබනාහුය.</p>
<p><a class="msdiv" id="msdiv1084"></a>“උද්ධත නොවූද චපල නොවූද
ප්‍රඥාව ඇත්තාවූද ඉඳුරන් සංවරකළාවූද පුද්ගලයා පාංශුකූල චීවරයෙන්
ශෝභාවත්වේ. පර්වත ගුහාවෙහි සිංහරාජයෙක් මෙනි.</p>
<p><a class="msdiv" id="msdiv1085"></a>“ඉර්ධි ඇත්තාවූද පිරිස්
ඇත්තාවූද දහසක් පමණවූ ඒ සියලු දේවතාවෝම බ්‍රහ්මකායිකයෝ නම් වෙති.</p>
<p><a class="msdiv" id="msdiv1086"></a>“මහාවීරවූද ධ්‍යානකරන්නාවූද
සමාධිගතවූද ධර්ම සේනාපතිවූද ශාරීපුත්‍ර ස්ථවිරයන් වහන්සේට ඇඳිලිබැඳ
නමස්කාර කරමින් ඒ දෙවියෝ සිටින්නාහ.</p>
<p><a class="msdiv" id="msdiv1087"></a>“ශ්‍රෙෂ්ඨ පුරුෂයාණන් වහන්ස,
ඔබට නමස්කාර වේවා, උත්තම පුරුෂයාණන් වහන්ස ඔබට නමස්කාරවේවා, යමක් නිසා
ඔබ ධ්‍යාන කරන්නේද, අපි එය නොදනිමු.</p>
<p><a class="msdiv" id="msdiv1088"></a>“බුදුන්ගේ ස්වකීය ගෝචරයද
ආශ්චර්යද වෙයි. ගම්භීරද වෙයි. වාලවේධි ධනුර්ධරයන්ගේ විදීමක් මෙන්
සියුම්ද වෙයි. එය අපි නොදන්නමෝ වෙමු.</p>
<p><a class="msdiv" id="msdiv1089"></a>“එපරිද්දෙන් දෙවි සමූහයා
විසින් පුදන ලද පූජාර්හවූ ශාරීපුත්‍ර ස්ථවිරයන් වහන්සේ දැක ඒ
අවස්ථාවෙහි මහාකප්පින ස්ථවිරයන් වහන්සේට සිනහවක් විය.</p>
<p><a class="msdiv" id="msdiv1090"></a>“බුද්ධක්ෂෙත්‍රයෙහි මහාමුනිවූ
බුදුරජාණන් වහන්සේ හැර යම් පමණ ශ්‍රාවකයෝ වෙත් නම් ධුතාංග ගුණ ඇති
සියල්ලන්ටම විශිෂ්ටවූ පුද්ගලයා මම වෙමි. මට සමාන වෙන කෙනෙක්
නැත්තේය.</p>
<p><a class="msdiv" id="msdiv1091"></a>“මා විසින් ශාස්තෲන් වහන්සේ
ඇසුරු කරන ලදී. බුදුන්ගේ අනුශාසනාවද කෙළෙමි. ගරු භාරයද බහාතැබීමි.
පුනර්භවයක්ද මට නැත.</p>
<p><a class="msdiv" id="msdiv1092"></a>“ගෞතම බුදුරජාණන් වහන්සේ
අනන්ත ගුණ ඇත්තේ නිල්මහනෙල් මල් දිය හා නොතැවරී සිටින්නාක් මෙන් චීවර
සයනාසන භොජනාදියෙහි නොඇලී අභිනිෂ්ක්‍රමණයෙන් භවයෙන් නික්මුනේ
වෙයි.</p>
<p><a class="msdiv" id="msdiv1093"></a>“ඒ මහාමුනීන්ද්‍රයන් වහන්සේ
සතිපට්ඨාන නැමැති ග්‍රීවයක් ඇත්තේ ශ්‍රද්ධා නැමති හස්තයක් ඇත්තේ,
ප්‍රඥා නැමති හිසක් ඇත්තේ මහා ඤාණයක් ඇතිව හැමකල්හි නිවීයාවූ සිහිල්වූ
ගුණ ඇතිව හැසිරෙති.”</p>
<p class="endsutta">... මහාකස්සපො ථෙරො....</p>
<p class="endsection">චත්තාලීසනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
