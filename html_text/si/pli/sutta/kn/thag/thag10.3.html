<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag10.3">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">දසක නිපාතය</p>
<h1>10.3. මහාකප්පින ථෙර ගාථා</h1>
</div>
<p><a class="msdiv" id="msdiv547"></a>“යමෙක් තමා කරා නොපැමිණි හිත
අහිත යන දෙක පළමුකොට දකීද, ඕහට අමිත්‍රයෝ හා මිත්‍රයෝ දොස් සොයන්නවුන්
මෙන් දකී. එබඳු පුද්ගලයා නිවැරදි පුද්ගලයෙකි.</p>
<p><a class="msdiv" id="msdiv548"></a>“යමෙකුට ආනාපානසති භාවනාව
පරිපූර්ණද මනාකොට වඩන ලදද, බුදුන් විසින් දෙශනා කරනලද ඒ භාවනාව
පිළිවෙළින් පුරුදුකරන ලද්දේද, ඒ යෝගාවචර තෙම උපක්ලේශ රහිත චන්ද්‍රයා
මෙන් ලෝකය බබුලුවයි.</p>
<p><a class="msdiv" id="msdiv549"></a>“මාගේ සිත නීවරණ නමැති මල
නැතිවීමෙන් පිරිසිදුය. අප්‍රමාණ නීවරණ ධර්ම ප්‍රත්‍යක්ෂ කෙළෙමි. සියලු
කෙලෙසුන් නැසුවෙමි. සියලු දිසාවන් බබුලුවන්නෙමි.</p>
<p><a class="msdiv" id="msdiv550"></a>“වස්තුව නැතිකල්හිද ප්‍රඥාව
ඇති පුද්ගලයා නිරවද්‍ය වූ ජීවිකාවෙන් සන්තොෂවේ. වස්තුව ඇතිකල්හිද
ප්‍රඥාව නැති පුද්ගලයා සැපවත් ජීවිතයක් නොලබයි.</p>
<p><a class="msdiv" id="msdiv551"></a>“ඇසුනාවූ කරුණු විනිශ්චය කරන
යම් ප්‍රඥාවක් වේද, කීර්ති ප්‍රශංසා ලබන ප්‍රඥාවකුත්වේද; ඒ
ප්‍රඥාවන්ගෙන් යුක්තවූ පුද්ගලයා ඒකාන්ත දුක් ඇති ස්කන්ධාදියෙන්
යුක්තවුවද සම්‍යක් ප්‍රතිපත්තිය නිසා සැප ලබයි.</p>
<p><a class="msdiv" id="msdiv552"></a>“සත්වයින්ගේ දිරීම මැරීම් ආදී
ස්වභාව ධර්මයක් වේද, එය අළුත් දෙයක් නොවේ. ආශ්චර්ය අද්භූත දෙයක්ද
නොවේ. ඒ කුමක් නිසා අද්භූත වන්නේද</p>
<p><a class="msdiv" id="msdiv553"></a>“උපන්නාවූ තැනැත්තාට ජීවිතයට
අනතුරුව මරණය ඒකාන්තයි. මෙහි උපදින උපදිනු ලබන්නාහු මරණයට පැමිණෙති.
සත්වයින්ට මේ ධර්මය ඒකාන්තයි.</p>
<p><a class="msdiv" id="msdiv554"></a>“යම්බඳුවූ අනුන්ගේ ජීවිත
මළහුගේ ප්‍රයෝජනයට නොපැමිණෙයි. මැරුණු කල්හි ඇසීමෙන් ප්‍රයෝජනයක්
නොවේ. එයින් මළ තැනැත්තා යස එෛශ්චර්ය සම්පත්තියක්ද නොලබයි. එමනිසා මහණ
බමුණෝ ඇඬීම් ආදිය හොඳයයි වර්ණනා නොකරති.</p>
<p><a class="msdiv" id="msdiv555"></a>“අඬන්නාවූ පුද්ගලයාගේ ඇස් හා
ශරීරය වෙහෙසට පැමිණෙයි. ශරීර වර්ණය හා බලයද, ප්‍රඥාවද පිරිහෙයි.
විරුද්ධකාරයෝ සතුටු වෙති. හිතෛෂීහු දුකට පත්වෙති. ඔහුට ඒ කිසිවකින්
සැපතක් සිදුනොවෙයි.</p>
<p><a class="msdiv" id="msdiv556"></a>“එම නිසා කුලයෙහි වසන
බහුශ්‍රැත ඤාණවන්ත පුද්ගලයා මහොඝයෙන් (ජලය අධික වීමෙන්) පිරුණාවූ
නදියෙහි නැවත තරණය කරන්නාක්මෙන් ප්‍රඥාවෙන් තමාගේ කටයුතු කිරීමට
කැමැති වෙයි.”</p>
<p class="endsutta">... මහාකප්පිනො ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
