<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag15.1">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">සොළසක නිපාතය</p>
<h1>15.1. අඤ්ඤාකොණ්ඩඤ්ඤ ථෙර ගාථා</h1>
</div>
<p><a class="msdiv" id="msdiv673"></a>“ඒ රූපාදී කිසිවක් තෘෂ්ණා
දෘෂ්ටි වශයෙන් නොගන්නාවූ විරාගය මුල් කොට දේශනා කරනලද යම් ධර්මයක්වේද,
මහා රසයෙන් යුක්තවූ ඒ ධර්මය අසා බොහෝකොට පැහැදුනෙමි.</p>
<p><a class="msdiv" id="msdiv674"></a>“මේ මිනිස් ලොව ඇතුළු සියලු
ලෝකයන්හි විචිත්‍ර විලාශයෙන් පවත්නා බොහෝවූ අරමුණුවෙත්ද, ඒ අරමුණු
නිසා ශුභාදි වශයෙන් ඇතිවෙන මිථ්‍යා සංකල්පනාවෝ මර්දනය කළාක් මෙන්
සිටියහ.</p>
<p><a class="msdiv" id="msdiv675"></a>“වාතයෙන් උඩට නගින්නාවූ රජස්
මහා මේඝයෙන් සමනය වන්නේද, එසේම ආර්ය ශ්‍රාවකතෙම සියලු වැරදි කල්පනාවෝ
ප්‍රඥාවෙන් දැකීම නිසා නිවැරදි කල්පනාවෙන් සමනය කරයි.</p>
<p><a class="msdiv" id="msdiv676"></a>“සියලුම සංස්කාරයෝ අනිත්‍යයයි
විදර්ශනා ප්‍රඥාවෙන් දකීද, එකල්හි සසර දුකෙහි කලකිරෙයි. විශුද්ධිය
පිණිස එයම මාර්ගයද වෙයි.</p>
<p><a class="msdiv" id="msdiv677"></a>“සියලුම සංස්කාරයෝ දුකයයි
විදර්ශනා ප්‍රඥාවෙන් දකීද, එකල්හි සසර දුකෙහි කලකිරෙයි. විශුද්ධිය
පිණිස එයම මාර්ගයද වෙයි.</p>
<p><a class="msdiv" id="msdiv678"></a>“සියලුම භූමිතුනට අයත් ධර්මයෝ
අනාත්මයයි විදර්ශනා ප්‍රඥාවෙන් දකීද, එකල්හි සසර දුකෙහි කලකිරෙයි.
විශුද්ධිය පිණිස එයම මාර්ගයද වෙයි.</p>
<p><a class="msdiv" id="msdiv679"></a>“බුදුන්ට අනුව අවබොධකළාවූද,
දැඩි වීර්ය ඇත්තාවූද ඉපදීම හා මරණය දුරුකළාවූද, යම් කොණ්ඩඤ්ඤ ස්ථවිර
නමක් වේ නම් උන්වහන්සේ මාර්ග බ්‍රහ්මචරියාව සම්පූර්ණ කළහ.</p>
<p><a class="msdiv" id="msdiv680"></a>“යම්රාග පාසයකුත්වේද, (දැල)
පැලීමට දුෂ්කරවූ පර්වතයක් මෙන් පවතින සිතට උල් ධර්මයකුත්වේද, ඒ
දෙවැදෑරුම් ධර්මයන්ම සිඳ දමා අඥානකම නැමැති පර්වතය විදුරු නුවණින්
බිඳදමා එතරවුනාවූද ධ්‍යානකරන්නාවූද ඒ පුද්ගලයා මාරබන්ධනයෙන්
මිදුනේය.</p>
<p><a class="msdiv" id="msdiv681"></a>“උඩඟු බැව් ඇත්තාවුද චපල බැව්
ඇත්තාවූද, පාපමිත්‍රයන් ඇත්තාවූද, භික්ෂුව දිය රැළින් යටපත්කොට
මහවතුරෙහි ගොඩවීමට නොහැකිව සිටියි.</p>
<p><a class="msdiv" id="msdiv682"></a>“උඩඟු බැව් නැත්තාවූද, චපල
බැව් නැත්තාවූද, කල්‍යාණ මිත්‍රයන් ඇත්තාවුද, සංවරකළ ඉඳුරන් ඇත්තාවූද,
ප්‍රඥාවෙන් යුක්තවූවාවූද භික්ෂුව දුක් කෙළවර කරයි.</p>
<p><a class="msdiv" id="msdiv683"></a>“කළුපුරුක් වැළකට බඳුවූ අවයව
ඇතිව කෘශවූයේ. ඉපිලී ගිය නහරවැල් ඇත්තේ ආහාරයෙහි පමණ දැනගන්නා
සුලුවුයේ කුසීත නොවූ සිත් ඇත්තේ පුරුෂයෙක් වූයෙහිය.</p>
<p><a class="msdiv" id="msdiv684"></a>“මහාවනයෙහි මැසි මදුරු උවදුරු
ලබමින් යුද්ධ භූමියකට එළඹි හස්තියෙක් මෙන් සිහියෙන් යුක්තව එහිම
විසීමි.</p>
<p><a class="msdiv" id="msdiv685"></a>[“බ්‍රහ්මයා යම්බඳුවූ ධ්‍යාන
සැපයකින් වාසය කෙරේද, එසේම භික්ෂුවද විවේක සැපයෙන් වාසය කරයි. දෙවියෝ
යම්බඳුවූ වාසයක යෙදේද භික්ෂුවද එබඳුවූ සහවාසයක යෙදෙයි. එසේම
තුන්දෙනෙකුන් සමග විසීම ග්‍රාමවාසය වෙයි. ඊට වැඩිදෙනෙකුන් සමග වසනුයේ
ජනසන්නිපාතයක් බඳුයි. ]</p>
<p><a class="msdiv" id="msdiv686"></a>“මරණයටද සතුටු නොවෙමි.
ජීවත්වීමටද සතුටු නොවෙමි. මා විසින් ශාස්තෲන් වහන්සේ ඇසුරු කරන ලදී.
උන්වහන්සේගේ අනුශාසනාවද සම්පූර්ණ කෙළෙමි.</p>
<p><a class="msdiv" id="msdiv687"></a><a class="msdiv" id=
"msdiv688"></a>“යම් අර්ථයක් නිසා ගිහිගෙයින් නොගිහි බැව් නම්වූ
ප්‍රව්‍රජාවට පැමිණියෙම්ද, මා විසින් සියලු සංයෝජනයන් නසා ඒ අර්ථය
සිද්ධකරන ලදී.”</p>
<p class="endsutta">... <span class="var" title=
"අඤ්ඤාකොණ්ඩඤ්ඤො (bj, s2, s3, pts1-2)" id=
"note319">අඤ්ඤාසිකොණ්ඩඤ්ඤො</span> ථෙරො....</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
