<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap52' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>5. උපාලි වග්ග</li>
</ul>
<h1>10. චුන්‍ද ථෙරාපදානය</h1>
</header>
<p><a class='msdiv-si' id='msdiv-si125'></a>’’ලෝක ජ්‍යෙෂ්ඨවූ, තාදී ගුණ ඇති, සිද්‍ධාර්ත්‍ථ බුදුරජාණන් වහන්සේට තොරණක් කරවා දෑසමන් මලින් වැසීමි.</p>
<p><a class='msdiv-si' id='msdiv-si126'></a>’’ඒ මල් (වඩා) නිමවා බුදුරජාණන් වහන්සේට පිළිගැන්වීමි. ඉතිරි මල් ගෙන බුදුරජාණන් වහන්සේගේ මතුයෙහි විසුරුවා හැරීමි.</p>
<p><a class='msdiv-si' id='msdiv-si127'></a>’’පහන් සිතින් යුත් සොම්නස්වූ (මම) රන් ඇගෑවක් සේ බබළන බුදුරජුන්ට මල් ඇගෑව පිළිගැන්වීමි.</p>
<p><a class='msdiv-si' id='msdiv-si128'></a>’’ඉක්මවූ සැක ඇති බුදුරජාණන් වහන්සේ ඉක්මවූ සැක ඇත්තවුන් (රහතුන්) විසින් පිරිවරණ ලදුයේ මෙම ගාථාවන් වදාළ සේක. (කෙසේද යත්?)</p>
<p><a class='msdiv-si' id='msdiv-si129'></a>’’යමෙක් මට දිව සුවඳ වහනය වන්නාවූ පල් ඇගෑවක් දුන්නේද, හේතු කවරෙක්දැයි මම කියන්නෙමි. එසේ කියන්නාවූ මාගේ වචනය අසව්.</p>
<p><a class='msdiv-si' id='msdiv-si130'></a>’’මේ පුරුෂ තෙමේ මින් චුතවූයේ, දිව්‍ය සමූහයා විසින් පිරිවරණ ලදුයේ, සමන් මල්වලින් ගැවසී ගත්තේ දෙව්ලොවට යන්නේය.</p>
<p><a class='msdiv-si' id='msdiv-si131'></a>’’ඕහට පුණ්‍ය කර්‍මයෙන් හටගත්තාවූ ස්වර්‍ණමයවූද, මණිමයවූද, පැන නැගුණු සඳළු සහිත විමානයක් පහළ වන්නේය.</p>
<p><a class='msdiv-si' id='msdiv-si132'></a>’’හෙතෙම සූසැත්තෑවරක් දිව්‍ය රාජ්‍යය කරන්නේය. දිව්‍යප්සරාවන් විසින් පිරිවරණ ලදුයේ, සම්පත් අනුභව කරන්නේය.</p>
<p><a class='msdiv-si' id='msdiv-si133'></a>’’තෙසිය වරක් පෘථිවි රාජය්‍ය ලැබ, පොළොවෙහි වාසය කරන්නේය. පන් සැත්තෑ වරක් සක්විති රජ වන්නේය.</p>
<p><a class='msdiv-si' id='msdiv-si134'></a>’’(සතුරන් විසින්) නොදක්නා ලද නම්න් දුජ්ජය නම් රජෙක් වන්නේය. ස්වකීය කර්‍මයවූ එම පුණ්‍ය (විපාකය) අනුභව කොට</p>
<p><a class='msdiv-si' id='msdiv-si135'></a>’’දුගතියකට නොගොස් මිනිසත් බවට යන්නේය. රැස් කරණ ලද බොහෝවූ රන් කෙළ සිය ගණන් පහළ වන්නේය. හෙතෙම බ්‍රාහ්මණ කුළයෙහි උපදින්නේය. වඞ්ගන්ත බ්‍රාහ්මණයාගේද, ශාරී බැමිණියගේද, ප්‍රියවූ, ප්‍රාඥවූ ඖරස පුත්‍රයෙක් වන්නේය.</p>
<p><a class='msdiv-si' id='msdiv-si136'></a><a class='msdiv-si' id='msdiv-si137'></a>’’හෙතෙමේද පසුව සම්බුදු සසුනෙහි පැවිදිව නම්න් චූලචුන්‍ද නම්වූ බුද්ධ ශ්‍රාවකයෙක් වන්නේය.</p>
<p><a class='msdiv-si' id='msdiv-si138'></a>’’හෙතෙම සාමණේර වූයේම රහත් වන්නේය. සියලු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව පිරිනිවන් පාන්නේය.’’) කියායි.</p>
<p><a class='msdiv-si' id='msdiv-si139'></a>’’මහාවීරවූ බුදුරජාණන් වහන්සේටද අනික් පෙශලවූ බොහෝ සංඝයාටද උපස්ථාන කෙළෙමි. උත්තමාර්ත්‍ථයට (රහත් බවට) පැමිණීම පිණිස මාගේ සොහොයුරු (සාරීපුත්‍ර) හට උවැටැන් කෙළෙමි.</p>
<p><a class='msdiv-si' id='msdiv-si140'></a>’’මාගේ සොහොයුරාට උවැටැන් (වත් පිළිවෙත්) කොට (උන්වහන්සේ පිරිනිවි කල්හි) ධාතූන් පාත්‍රයෙහි බහාගෙන ලෝකජ්‍යෙෂ්ඨවූ, නර ශ්‍රේෂ්ඨවූ, බුදුරජාණන් වහන්සේට පිළිගැන්වීමි.</p>
<p><a class='msdiv-si' id='msdiv-si141'></a>’’දෙවියන් සහිත ලෝකයෙහි සර්‍වඥවූ (බුදුරජ තෙම) එය දොහොතින් පිළිගෙන දක්වමින් එය අග්‍රශ්‍රාවක ධාතුයයි පැවසූ සේක.</p>
<p><a class='msdiv-si' id='msdiv-si142'></a>’’මාගේ ශ්‍රද්‍ධා තොමෝ මැනවින් පිහිටුවන ලද්දීය. මාගේ සිත (කෙලෙසුන්ගෙන්) මැනවින් මිදුනේය. සියළු ආශ්‍රවයන් ප්‍රහාණ පරිඥා වශයෙන් දැන (දුරුකොට) ආශ්‍රව රහිතව වෙසෙමි.</p>
<p><a class='msdiv-si' id='msdiv-si143'></a>[’’(මා විසින්) පැමිණෙන ලද ප්‍රතිසම්භිදා ඇත්තෝය. පහස්නා ලද විමොක්‍ෂ ඇත්තෝය. සාක්‍ෂාත් කරණ ලද ෂඩභිඥා ඇත්තෝය. බුදුරජාණන් වහන්සේගේ සසුනද කරණ ලදී.]</p>
<p>’’මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් චුන්‍ද තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>චුන්දත්ථෙරස්සාපදානං දසමං.</p>
<p class='endvagga'>උපාලිවග්ගො පඤ්චමො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
