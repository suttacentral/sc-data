<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap404' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>41. මෙත්තෙය්‍ය වග්ග</li>
</ul>
<h1>2. පුණ්ණක ථෙරාපදානය</h1>
</header>
<p><a class='msdiv-si' id='msdiv-si29'></a>’’සියල්ල තෙමේම අවබෝධ කළාවූ, පස්මරුන් දිනූ, ලෝකගුරුවූ බුදුරජතෙමේ හටගත් ආබාධ ඇත්තේ, ශිලා පර්‍වත කූටයකවූ, විවේකස්ථාන නම්වූ පබ්භාරයක් ඇසුරුකොට කඳු අතරෙහි වැඩ වෙසෙති.</p>
<p><a class='msdiv-si' id='msdiv-si30'></a>’’එකෙණෙහි මාගේ අසපුව හාත්පස ආලෝකයක් වීය. බුදුන් පිරිනිවන් පානා කල්හි (මෙම) ආලෝකය පහළවේ.</p>
<p><a class='msdiv-si' id='msdiv-si31'></a>’’එකෙණෙහි මුළු වන ලැහැබෙහි වෘක, කළු හිස් වලස්, ව්‍යාඝ්‍ර, සිංහ යන සියළු සත්ත්‍වයෝ (ඔවුන්ගේ වාසස්ථානවලින්) නික්ම ආවාහුය.</p>
<p><a class='msdiv-si' id='msdiv-si32'></a>’’මම ඒ අස්වාභාවික සිද්‍ධිය දැක (බුදුරජුන් වැඩ විසූ) පර්‍වතයට ගියෙමි. එහිදී පිරිනිවන් පානා ලද අපරාජිතවූ සම්බුදුරජුන් දුටිමි.</p>
<p><a class='msdiv-si' id='msdiv-si33'></a>’’සුපිපි සල් රුකක් මෙන්ද, උදාවූ හිරු මෙන්ද, පහවූ ගිනි දැල් ඇති අඟුරු ගොඩක් මෙන්ද, පිරීගියාවූ බුදුරජුන් (උදෙසා)</p>
<p><a class='msdiv-si' id='msdiv-si34'></a>’’මම එහි තණද, දරද, පුරවා චිතකයක් (සෑයක්) කෙළෙමි. මම චිතකය මැනවින් කොට බුද්‍ධ ශරීරය දැවීමි.</p>
<p><a class='msdiv-si' id='msdiv-si35'></a>’’සිරුර දවා සුවඳ දිය ඉස්සෙමි. එකෙණෙහි අහසෙහි සිටි යක්‍ෂයෙක් තෙම (මට) නමක් තැබීය. (කෙසේදයත්)</p>
<p><a class='msdiv-si' id='msdiv-si36'></a>’’සියල්ල තෙමේම අවබෝධ කරගත් බුදුරජුන්ගේ යම් (ආදාහන) කෘත්‍යයක් තා විසින් සම්පූර්‍ණ කරණ ලදද, මුනිවරය, ඔබ හැම කල්හි ’’පුණ්ණක’’ නම් වෙහිය.</p>
<p><a class='msdiv-si' id='msdiv-si37'></a>’’(ඉක්බිති) මම යක් සෙනෙවි අත්බැවින් ච්‍යුතව දෙව්ලොවට (උත්පත්ති වශයෙන්) ගියෙමි. එහි අහසෙහි දිව්‍යමය සුවඳ හමයි.</p>
<p><a class='msdiv-si' id='msdiv-si38'></a>’’එකල්හි එහිදීද මාගේ නම ’’පුණ්ණක’’ විය. දෙවිවූයේද, මිනිස් වූයේද, (මාගේ) අදහස් (ඒවු පරිදි) සම්පූර්‍ණ කරමි.</p>
<p><a class='msdiv-si' id='msdiv-si39'></a>’’මාගේ මේ (සසරෙහි) අවසානයයි. අන්තිම භවය (දැන් මේ) පවතී. මෙහිදීද පූර්‍ණක නාමය ප්‍රකාශ වේ.</p>
<p><a class='msdiv-si' id='msdiv-si40'></a>’’ශාක්‍ය කුල ශ්‍රේෂ්ඨවූ, ගෞතම බුදුරජුන් සතුටුකොට සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වෙසෙමි.</p>
<p><a class='msdiv-si' id='msdiv-si41'></a>’’මින් එක් අනූවන කපෙහි වු එකල්හි යම් කර්‍මයක් කෙළෙම්ද, (ඒ හේතුවෙන්) දුගතියක් නොදනිමි. ශරීරදාහන කෘත්‍යයාගේ මේ විපාකයයි.</p>
<p><a class='msdiv-si' id='msdiv-si42'></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='msdiv-si' id='msdiv-si43'></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si44'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පුණ්ණක තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>පුණ්ණකත්ථෙරස්සාපදානං දුතියං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
