<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='tha-ap403' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරාපදානය</li>
<li class='subsubdivision'>(පඨමො භාගො)</li>
<li class='vagga'>41. මෙත්තෙය්‍ය වග්ග</li>
</ul>
<h1>1. මෙත්තෙය්‍ය ථෙරාපදානය</h1>
</header>
<p><a class='msdiv-si' id='msdiv-si1'></a>’’ශිලා පර්‍වත කූටයකවූ, විවේක ස්ථාන නම්වූ පබ්භාරයක් ඇසුරුකොට සොභිත නම් තවුසෙක් ස්වයංපතිත ඵල අනුභවකොට කඳු අතරෙහි වෙසෙයි.</p>
<p><a class='msdiv-si' id='msdiv-si2'></a>’’මම එකල්හි ගිනිද, දරද ගෙනවුත් උත්තමාර්ත්‍ථය සොයමින් බඹලොව ඉපදීම සඳහා (එය) දැල්වීමි.</p>
<p><a class='msdiv-si' id='msdiv-si3'></a>’’ලෝකයාගේ පූජාවන් පිළිගන්නාවූ, පදුමුත්තර බුදුරජතෙම මා සසර දුකින් ගොඩලනු කැමැත්තේ මාගේ සමීපයට වැඩි සේක. (වැඩ, මෙසේ වදාළ සේක.)</p>
<p><a class='msdiv-si' id='msdiv-si4'></a>’’මහ පිණැත්තාණනි, කුමක් කෙරෙහිද? ගිනි හා දර මටද දෙව. මමද අග්නි පරිවරණය කරන්නෙමි. එයින් මාගේ ශුද්‍ධියද වන්නේය’’ කියායි.</p>
<p><a class='msdiv-si' id='msdiv-si5'></a>’’මිනිසුන් අතුරෙහි ඔබ ඉතා යහපත් කෙනෙක් වෙහිය. දෙවියන් කෙරෙහි වූ තත්ත්‍වයද ඔබ දන්නෙහිය. ඔබ අග්නි පරිවරණය කළ මැනව. ඒකාන්තයෙන් මේ ගිනි හා දර ඔබටය’’ යි (තවුසා කීය.)</p>
<p><a class='msdiv-si' id='msdiv-si6'></a>’’ඉක්බිති බුදුරජතෙම දර ගෙන ගිනි දැල්වූහ. එහි (එම) දර නොදැල්විනි. (එය) බුදුරජුන්ගේ ප්‍රාතිහාර්‍ය්‍යයකි.</p>
<p><a class='msdiv-si' id='msdiv-si7'></a>’’තාගේ ගින්න නොදැල්වේ. තාගේ යාගයක්ද නැත. (මෙය) තාගේ නිරර්ථක ව්‍රතයකි. මගේ ගිනි පුදව’’ (යයි බුදුරජතෙම වදාළ සේක.</p>
<p><a class='msdiv-si' id='msdiv-si8'></a>’’මහා වීරයන් වහන්ස, ඔබ (විසින්) ඒ කෙබඳු ගින්නක් කියනු ලැබේද? මෙය මටද කියනු මැනව. (ඉක්බිති) අප දෙදෙනාම ගිනි පුදමු’’ (යයි තවුසා කීය.)</p>
<p><a class='msdiv-si' id='msdiv-si9'></a>’’(දුඃඛ) ධර්‍මයන්ගේ නිරෝධය සඳහාවූ හේතුවත්, කෙළෙස් සන්සිඳීම සඳහාවූ හේතුවත්, ඊර්‍ෂ්‍යා මාත්සර්‍ය්‍යයන් හැර (දැමීම) යන මේ තුණ මාගේ ගින්නය’’ (යි බුදුරජතෙම වදාළ සේක.)</p>
<p><a class='msdiv-si' id='msdiv-si10'></a>’’මහා වීරයන් වහන්ස, ඔබ කෙබඳු කෙනෙක් වෙහිද? නිදුකාණෙනි, (ඔබ) කිනම් ගෝත්‍රයක් ඇත්තෙහිද? ඔබගේ ආචාර ප්‍රතිපත්තීන් දැඩිය. (එය) මට රුචි කෙරේ.’’ (යයි තවුසා කීය.)</p>
<p><a class='msdiv-si' id='msdiv-si11'></a>’’(මම) ක්‍ෂත්‍රිය කුලයෙහි උපන්නේ වෙමි. අභිඥාවන්ගේ පරතෙරටද ගියේ වෙමි. සියළු ආශ්‍රවයන් ක්‍ෂය කළේ දැන් නැවත ඉපදීමක්ද නැතැ’’ යි (බුදුරජතෙම වදාළ සේක.)</p>
<p><a class='msdiv-si' id='msdiv-si12'></a>’’සර්‍වඥයන් වහන්ස, ආලෝකකරයාණන් වහන්ස, (මෝහ නමැති) අඳුර දුරු කරණ උතුමාණන් වහන්ස, ඔබ ඉදින් (එසේ නම්) බුදුරජ වෙහිය. විශුද්ධි දෙවියාණන් වහන්ස, ඒ ඔබ වහන්සේට නමස්කාර කරන්නෙමි. ඔබ දුක් නැතිකරන්නෙහිය’’ යි (තවුස්තෙම කීය.)</p>
<p><a class='msdiv-si' id='msdiv-si13'></a>’’(එසේ කියා) මම අඳුන් දිවිසම් අතුරා (බුදුරජුන්හට) හිඳීමට දුනිමි. (දී මෙසේද කීමි.) ලෝකනාථයන් වහන්ස, වැඩ හිඳිනු මැනව. සර්‍වඥයන් වහන්ස, මම ඔබ වෙත එළඹ සිටින්නෙමි’’ (යයි තවුසා කීය.)</p>
<p><a class='msdiv-si' id='msdiv-si14'></a>’’භාග්‍යවත් තෙමේ මනාව අතුල අඳුන් දිවිසමෙහි වැඩහුන්සේක. මම සම්බුදුරජුන් පවරා පර්‍වතයට ගියෙමි.</p>
<p><a class='msdiv-si' id='msdiv-si15'></a>’’කද පුරවා තිඹිරි ගෙඩි ගෙන ආමි. මම (එම) ගෙඩි මී සමග යොදා බුදුරජුන්හට දුනිමි.</p>
<p><a class='msdiv-si' id='msdiv-si16'></a>’’එකල්හි සර්‍වඥ තෙම ධා්‍යන කරන්නාවූ (මාගේ) (එම දානය) වැළඳි බුදුරජුන් දෙස බලමින් එහිදී (මාගේ) සිත පැහැදවීමි.</p>
<p><a class='msdiv-si' id='msdiv-si17'></a>’’ලෝකයාගේ පූජාවන් පිළිගන්නාවූ පදුමුත්තර බුදුරජතෙමේ මාගේ ආශ්‍රමයෙහි හිඳ, මෙම ගාථාවන් වදාළ සේක.</p>
<p><a class='msdiv-si' id='msdiv-si18'></a>’’යමෙක් පැහැදුනේ සියතින් (මේ) ඵලයෙන් (මා) සන්තර්‍පණය කෙළේද, හේ (කවරෙක්දැයි) මම කියන්නෙමි. එය කියන්නාවූ මාගේ වචනය අසව්.</p>
<p><a class='msdiv-si' id='msdiv-si19'></a>’’හෙතෙම පස්විසිවරක් දිව්‍ය රාජ්‍යය කරවන්නේය. දහස් වරක් සක්විති රජ වන්නේය.</p>
<p><a class='msdiv-si' id='msdiv-si20'></a>’’පූර්‍ව කර්‍මය හා යෙදුනාවූ ඔහුගේ අදහස දැන (ඒ අනුව) මාහැඟි ආහාරද, පානද, වස්ත්‍රද, සෙනසුන්ද,</p>
<p><a class='msdiv-si' id='msdiv-si21'></a>’’(එම) කුශල කර්‍ම විපාකය හා යෙදුනාවූ එකෙණෙහි උපදින්නාහුය. හැම කල්හි මෙතෙම නීරෝගීවූයේ, ප්‍රමුදිතවූයේද වන්නේය.</p>
<p><a class='msdiv-si' id='msdiv-si22'></a>’’දිව්‍යවූ හෝ, මනුෂ්‍යවූ හෝ, යම් යොනියක උපදින්නේද, ඒ සිය එතන්හි සුව ඇත්තේම මිනිසත් බවට පැමිණෙන්නේය.</p>
<p><a class='msdiv-si' id='msdiv-si23'></a>’’මෙතෙම වේද හදාරන්නාවූ, මන්ත්‍ර දරන්නාවූ, වෙදත්‍රයෙහි පරතෙරට ගිය (බමුණෙක්ව) සම්බුදුරජුන් වෙත එළඹ රහත් වන්නේය.’’ (කියායි.)</p>
<p><a class='msdiv-si' id='msdiv-si24'></a>’’යම්තැනක පටන්කොට මාගේ අත්බව සිහි කෙරෙම්ද, යම් තැනක පටන්කොට නුවණැති බවට පැමිණියේ වෙම්ද, (ඒ මේ කාලය තුළ) මාගේ භෝග සම්පත්තියෙහි අඩුවක් නැත. ඵල දානයාගේ මේ විපාකයයි.</p>
<p><a class='msdiv-si' id='msdiv-si25'></a>’’උතුම්වූ සසුනට පැමිණියේ, රාග ද්වේෂයන් වැනසීමි. සියළු ආශ්‍රවයන් ක්‍ෂ කළේ වෙමි. දැන් නැවත ඉපදිමක් නැත.</p>
<p><a class='msdiv-si' id='msdiv-si26'></a>’’ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.</p>
<p><a class='msdiv-si' id='msdiv-si27'></a>’’මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si28'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් මෙතේතෙය්‍ය තෙරුන් වහන්සේ මෙම ගාථාවන් වදාළ සේක.’’</p>
<p class='endsutta'>තිස්සමෙත්තෙය්‍යත්ථෙරස්සාපදානං පඨමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
