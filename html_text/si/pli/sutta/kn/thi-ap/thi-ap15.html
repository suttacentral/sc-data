<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thi-ap15' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරී අපදාන පාළිය</li>
<li class='vagga'>2. එකු පොසථිකා වග්ග</li>
</ul>
<h1>5. පඤ්චදීපදායිකාපදානය</h1>
</header>
<p><a class='msdiv-si' id='msdiv-si61'></a>’’මම එකල්හි හංසවතී නගරයෙහි චාරිකාවේ හැසිරෙන්නියක් වීමි. පින් කැමැත්තී, ආරාමයෙන් ආරාමයට හැසිරෙමි.</p>
<p><a class='msdiv-si' id='msdiv-si62'></a>’’කාලපක්‍ෂයෙහිවූ (අමාවක්) දිනයෙහි උතුම්වූ බෝධිය දුටිමි. මම එහි සිත පහදවා බෝමුල හුනිමි.</p>
<p><a class='msdiv-si' id='msdiv-si63'></a>’’ගෞරවයෙන් යුක්ත සිතක් උපදවා සිරසෙහි ඇඳිලි බැඳ වැඳ, සොම්නස ඇතිකොට, එකෙණෙහි මෙසේ සිතීමි.</p>
<p><a class='msdiv-si' id='msdiv-si64'></a>’’ඉදින් බුදුරජතෙම අපමණ ගුණ ඇත්තේ වේ නම්, අසමවූ අප්‍රති පුද්ගල වේ නම්, මා ප්‍රාතිහාර්‍ය්‍යයක් දක්වාවා! මේ බෝධිය ආලෝකවත් වේවා’’ යි (කියායි.)</p>
<p><a class='msdiv-si' id='msdiv-si65'></a>’’මාගේ ආවර්ජනය (මෙනෙහි කිරීම) සමගම එකෙණෙහි බෝධිය දැල්විනි. (එය) සර්‍ව ස්වර්‍ණමය විය. සියළු දිගුන් බැබළුනු,</p>
<p><a class='msdiv-si' id='msdiv-si66'></a>’’මම රෑ දාවල් සතක් එහි බෝමුලෙමි හුනිමි. සත්වැනි දවස පැමිණි කල්හි මම පහන් පූජාවක් කෙළෙමි.</p>
<p><a class='msdiv-si' id='msdiv-si67'></a>’’ආසනය පරිවරා (වටකොට) පහන් පසක් දැල්වීමි. හිරු උදාවනතුරු එකල්හි මාගේ ප්‍රදීපයෝ දැල්වුනහ.</p>
<p><a class='msdiv-si' id='msdiv-si68'></a>’’මැනවින් කරණ ලද එම කර්‍මය කරණකොට ගෙනද, චිත්ත ප්‍රණිධීන් කරණකොට ගෙනද, මම මිනිස් සිරුර හැර තව්තිසා දෙව්ලොවට (උත්පත්ති වශයෙන්) ගියෙමි.</p>
<p><a class='msdiv-si' id='msdiv-si69'></a>’’එහි මට මැනවින් කරණ ලද (පහළවූ) විමානය ’’පඤ්චදීපී’’ යයි කියනු ලැබේ. (එය) සැට යොදුන් උසය. තිස් යොදුනක් පුළුලුය.</p>
<p><a class='msdiv-si' id='msdiv-si70'></a>’’අපමණ ප්‍රදීපයෝ මාගේ හාත්පස දැල්වුනහ. දිව්‍ය භවනය මුළුල්ලම ප්‍රදීපාලෝකයෙන් බබලයි.</p>
<p><a class='msdiv-si' id='msdiv-si71'></a>’’ඉදින් අනභිමුඛයෙහි හිඳ යමක් බලන්නට කැමතිවෙම්ද, (එවිට) උඩද, යටද, සරසද සියල්ල ඇසින් දකිමි.</p>
<p><a class='msdiv-si' id='msdiv-si72'></a>’’යම්තාක් (තන්හි) සුගති දුගතිවල (උපන් සත්ත්‍වයන්) දකින්නට කැමති වෙම්ද, එහිදී වෘක්‍ෂයන්හි හෝ පර්‍වතයන්හි හෝ (ඒ හේතුවෙන් සිදුවන) ආවරණයක් නැත.</p>
<p><a class='msdiv-si' id='msdiv-si73'></a>’’අසූවක් දෙවිවරුන්ගේ මෙහෙසිබව කෙළෙමි. සියයක් සක්විති රජුන්ගේද මෙහෙසිබව කෙළෙමි.</p>
<p><a class='msdiv-si' id='msdiv-si74'></a>’’දිව්‍යවූද, යලි මනුෂ්‍යවූද, යම් යම් යෝනියක උපදිම් නම් සියක් දහසක් ප්‍රදීපයෝ මා පිරිවරකොට දැල්වෙත්.</p>
<p><a class='msdiv-si' id='msdiv-si75'></a>’’දෙව්ලොවින් චුතව මව්කුසෙහි උපනිමි. මව් කුසට (පිළිසිඳගැනීම්) වශයෙන් ගිය මාගේ ඇස් නොපියවේ.</p>
<p><a class='msdiv-si' id='msdiv-si76'></a>’’කරණ ලද පුණ්‍ය කර්‍මය හා යෙදුනාවූ සියක් දහසක් ප්‍රදීපයෝ තිඹිරිගෙයි දැල්වෙත්. පහන් පසක් පිදීමෙහි මේ විපාකයයි.</p>
<p><a class='msdiv-si' id='msdiv-si77'></a>’’අන්තිම භවය පැමිණි කල්හි (තෘෂ්ණා සහිත) සිත (තෘෂ්ණාවෙන් ඉවතට) පෙරළා දැමීමි. මම ජරා මරණ විරහිතවූ, සිසිල් බැව් ඇති නිවණ පසක් කෙළෙමි.</p>
<p><a class='msdiv-si' id='msdiv-si78'></a>’’උත්පත්තියෙන් සත් හැවිරිදිවූ මම රහත්බවට පැමිණියෙමි. ගෞතම බුදුරජතෙමේ (මාගේ) ගුණ දැක මා උපසම්පදා කරවූ සේක.</p>
<p><a class='msdiv-si' id='msdiv-si79'></a>’’මණ්ඩපයක හෝ, රුක්මුලක හෝ, ප්‍රාසාදයන්හි හෝ, ගුහාවන්හි හෝ, හිස් ගෙයක හෝ වසන්නීවූ මට හැම කල්හි පහන් දැල්වේ. පහන් පසක් පිදීමෙහි මේ විපාකයයි.</p>
<p><a class='msdiv-si' id='msdiv-si80'></a>’’මාගේ දිවැස පිරසිදු විය. මම සමාධියෙහි දක්‍ෂවූවා වෙමි. අභිඥාවන්හි තෙර පැමිණියාද වෙමි. පහන් පසක් පිදීමෙහි මේ විපාකයයි.</p>
<p><a class='msdiv-si' id='msdiv-si81'></a>’’සියල්ල සර්‍මපූර්‍ණ ලෙස අවසන්කොට නිමකරණලද කටයුතු ඇත්තී ආශ්‍රව සහිතවූවාය. පසැස් අත්තාවූ මහා වීරයන් වහන්ස, පඤ්චදීපා තොමෝ ඔබවහන්සේගේ පා වඳියි.</p>
<p><a class='msdiv-si' id='msdiv-si82'></a>’’මින් (පෙර) සියක් දහස්වන කපෙහි යම් ප්‍රදීප පූජාවක් කෙළෙම්ද, (ඒ හේතුවෙන්) දුගතියක් නොදනිමි. පහන් පසක් පිදීමෙහි මේ විපාකයයි.</p>
<p><a class='msdiv-si' id='msdiv-si83'></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si84'></a>’’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class='msdiv-si' id='msdiv-si85'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p>මෙහි මේ අයුරින් පඤ්චදීපදායිකා භික්‍ෂුණීන් වහන්සේ මෙම ගාථාවන් වදාළ සේක.</p>
<p class='endsutta'>පඤ්චදීපදායිකාථෙරියාපදානං පඤ්චමං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
