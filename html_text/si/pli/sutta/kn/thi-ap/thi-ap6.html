<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='thi-ap6' lang='si'>
<header>
<ul>
<li class='division'>ඛුද්දකනිකායෙ</li>
<li class='subdivision'>ථෙරී අපදාන පාළිය</li>
<li class='vagga'>1. සුමෙධා වග්ග</li>
</ul>
<h1>6. එකපිණ්ඩපාත දායිකාපදානය</h1>
</header>
<p><a class='msdiv-si' id='msdiv-si46'></a>’’බන්ධුමතී නගරයෙහි බන්ධුම නම් ක්‍ෂත්‍රියයෙක් විය. මම යම් (ඒ) රජකෙනෙකුගේ භාර්‍ය්‍යාව වීම්ද (එම රජු හා) එක් සිත් ඇතිව හැසිරෙමි.</p>
<p><a class='msdiv-si' id='msdiv-si47'></a>’’එකල්හි මම රහසිගතව හිඳ මෙසේ සිතීමි. මා විසින් කරණලද (මැරෙනවිට) ගෙන යා යුතු කුශලයක් නැත.</p>
<p><a class='msdiv-si' id='msdiv-si48'></a>’’(මෙසේ ඇති කල්හි) මහත් තැවුල් ඇති, කටුකවූ, ඝොර ස්වරූප ඇති, ඉතා දරුණුවූ නිරයට ඒකාන්තයෙන්ම යමි. මෙහි මාගේ සැකයෙක් නැත’’ (කියායි.)</p>
<p><a class='msdiv-si' id='msdiv-si49'></a>’’මෙසේ සිතා රජු වෙත එළඹ මෙසේ කීමි. ’’රජතුමනි, මට එක ශ්‍රමණයන් වහන්සේ නමක් දෙනු මැනව. උන්වහන්සේ වළඳවන්නෙමි’’ යි (කියායි.)</p>
<p><a class='msdiv-si' id='msdiv-si50'></a>’’මහරජතෙම මට වඩනලද ඉඳුරන් ඇති ශ්‍රමණයන් වහන්සේ නමක් දුන්නේය. (මම) උන්වහන්සේගේ පාත්‍රය ගෙන උතුම්වූ ආහාරයෙන් පිරවීමි.</p>
<p><a class='msdiv-si' id='msdiv-si51'></a>’’මම උතුම්වූ ආහාරය පුරවා, සුවඳද ගැල්වීමි. දහසක් වටිනා වස්ත්‍ර දෙකකින්ද වැසීමි.</p>
<p><a class='msdiv-si' id='msdiv-si52'></a>’’ජීවිතාන්තය දක්වා මෙම අරමුණ මම සිහි කරමි. මම එහි සිත පහදවා තව්තිසා දෙව්ලොවට ගියෙමි.</p>
<p><a class='msdiv-si' id='msdiv-si53'></a>’’දෙව්රජුන් තිස් දෙනෙකුගේ මෙහෙසිබව කෙළෙමි. මාගේ සිතින් පතන ලද්ද සිත්වූ පරිදි පහළවේ.</p>
<p><a class='msdiv-si' id='msdiv-si54'></a>’’සක්විති රජුන් විසි දෙනෙකුගේ මෙහෙසි බව කෙළෙමි. මම රැස්කරනලද පින් ඇත්තියක්ව වී භවයන්හි සැරිසරමි.</p>
<p><a class='msdiv-si' id='msdiv-si55'></a>’’සියළු බැඳුම්වලින් මිදුණු මම මාගේ ස්කන්ධයන් නැවත ඇතිවීමේ හේතූන්ගෙන් වෙන්වූවා, ක්‍ෂය කරණ ලද සියළු ආශ්‍රවයන් ඇත්තී වෙමි. දැන් නැවත උපතක් නැත.</p>
<p><a class='msdiv-si' id='msdiv-si56'></a>’’මින් (පෙර) එක් අනූවන කපෙහි වු එකල්හි යම් දනක් දුනිම්ද, (ඒ හේතුවෙන්) දුගතියක් නොදනිමි. පිණ්ඩපාත දානයාගේ මේ විපාකයයි.</p>
<p><a class='msdiv-si' id='msdiv-si57'></a>’’මාගේ ක්ලේශයෝ දවන ලදහ. සියළු භවයෝ නසන ලදහ. ඇතින්නක් මෙන් බැඳුම් සිඳ, ආශ්‍රව රහිතව වෙසෙමි.</p>
<p><a class='msdiv-si' id='msdiv-si58'></a>’’ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. බුදුරජාණන් වහන්සේගේ සසුන කරණ ලදී.</p>
<p><a class='msdiv-si' id='msdiv-si59'></a>’’සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදහ. බුදුරජාණන් වහන්සේගේ සසුන කරණ ලදී.’’</p>
<p class='endsection'>මෙහි මේ අයුරින් එකපිණ්ඩපාත දායිකා භික්‍ෂුණීන් වහන්සේ මෙම ගාථාවන් වදාළ සේක.</p>
<p class='endsutta'>එකපිණ්ඩපාතදායිකාථෙරියාපදානං ඡට්ඨං.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
