<!DOCTYPE html>
<html>
<head>
<meta charset='UTF-8'>
<meta name='author' content='A.P. de Zoysa'>
<title></title>
</head>
<body>
<article id='dhp235-255' lang='si'>
<header>
<ul>
<li class='division'>ඛුද්දක නිකාය</li>
<li class='subdivision'>ධම්මපදය</li>
</ul>
<h1>18. මල වර්ගය</h1>
</header>
<blockquote class='gatha'>
<p><a class='msdiv-si' id='msdiv-si235'></a><a class='sc' id='235' data-uid='dhp235'></a>දැන් (පැසී වියලි) පරණලා පතක් මෙන් වෙහි. යමදූතයෝද තා කරා පැමිණ සිටියහ. මරණ මුඛයෙහිද සිටියෙහි. තට මාර්ගෝපකරණය කුදු නැත.</p>
<p><a class='msdiv-si' id='msdiv-si236'></a><a class='sc' id='236' data-uid='dhp236'></a>ඒ තෝ තමහට පිහිටක් කර, වහාම වීර්යකර, නුවණැති වෙව. (ii) නසනලද (රාගාදී) මල ඇත්තේ (එහෙයින්ම) කෙලෙස් නැත්තේ ශෝභාවත්වූ සුද්ධාවාස භූමියට පැමිණෙන්නෙහිය.</p>
<p><a class='msdiv-si' id='msdiv-si237'></a><a class='sc' id='237' data-uid='dhp237'></a>දැන් ගියාවූ වයස් ඇත්තේද, වෙහිය. යමයා සමීපයට පැමිණියේ වෙහි. තට අතුරෙහි වාසයකුදු නැත. තට මාර්ගෝපකරණද නැත.</p>
<p><a class='msdiv-si' id='msdiv-si238'></a><a class='sc' id='238' data-uid='dhp238'></a>ඒ තෝ (2 (ii) ඡෙදය යෙදිය යුතුයි) ජාති ජරාවන්ට නොඑලඹෙන්නෙහිය.</p>
<p><a class='msdiv-si' id='msdiv-si239'></a><a class='sc' id='239' data-uid='dhp239'></a>ප්‍රාඥතෙම පිළිවෙළින් ක්‍ෂණ ක්‍ෂණයෙහි මද මද තමාගේ රාගාදී මල (රන්) ස්වර්ණකාරයෙකු රිදියේ දෝෂය මෙන් දුරු කරන්නේය.</p>
<p><a class='msdiv-si' id='msdiv-si240'></a><a class='sc' id='240' data-uid='dhp240'></a>යකඩින්ම නැංගාවූ මලය. එයින්ම නැඟී ඒ යකඩම යම්සේ කාද එසේම සිව්පසය නොසෝදා (ප්‍රත්‍යවෙක්‍ෂාකොට) පරිභෝග කරණ ප්‍රඥාවෙන් ඉක්මුණු මහණහු, තමන්ගේ ඒ පාපකර්මයෝ (ඔහු) දුගතියට පමුණුවන්නාහ.</p>
<p><a class='msdiv-si' id='msdiv-si241'></a><a class='sc' id='241' data-uid='dhp241'></a>හදාරණ ලද ශාස්ත්‍රයෝ නොපිරිවීම මලකොට ඇත්තාහ. ගෘහයෝ නොනැංවීම මල කොට ඇත්තාහ. (ශරීර) වර්ණයට කුසීත බව මලයි. (යම් කිසිවක්) රක්නාහට ප්‍රමාදවීම මලයි.</p>
<p><a class='msdiv-si' id='msdiv-si242'></a><a class='sc' id='242' data-uid='dhp242'></a>ස්ත්‍රියකට දුශ්චරිතය මලයි. දන් දෙන්නාට මසුරු සිත මලයි. අකුශල ධර්මයෝ මෙලොවද පරලොවද මලයෝය.</p>
<p><a class='msdiv-si' id='msdiv-si243'></a><a class='sc' id='243' data-uid='dhp243'></a>මහණෙනි, ඒ සියලු මලට වඩා අධිකතර මලයක් (තොපට කියමි) අවිද්‍යා (ඇත්ත නොදැනීම) තොමෝ උතුම්වූ මලයෙක. මේ මලය දුරුකොට නිර්මලව.</p>
<p><a class='msdiv-si' id='msdiv-si244'></a><a class='sc' id='244' data-uid='dhp244'></a>(පාපයෙහි) හිරිඔතප් නැත්තාවූ ගසා කෑමෙහි ශූරවූ කවුඩෙකු වැනිවූ. (අනුන්ගේ) ගුණමකුවූ ගෙන් ගෙට දිවන සුලුවූ, බුහුටිවූ, කිලිටිවූවහු විසින් ජීවත්වීම සුවසේ කට හැක්කේයි.</p>
<p><a class='msdiv-si' id='msdiv-si245'></a><a class='sc' id='245' data-uid='dhp245'></a>(පාපයෙහි) හිරිඔතප් ඇත්තාවූ නිතොර පිරිසිදු (කායකර්මාදිය) සොයන සුලුවූ, කුසීත නොවූ, ආඩම්බර නොවූ, පිරිසිදු ආජීව ඇති (එම පිරිසිදු ආජීවය සාරකොට) දක්නාවූවහු (ලජ්ජී මහණහු) විසින් ජීවත්වීම දුක්ය.</p>
<p><a class='msdiv-si' id='msdiv-si246'></a><a class='sc' id='246' data-uid='dhp246'></a>යම් පුද්ගලයෙක් පරපණ නසාද, බොරුකියාද මේ සත්ව ලෝකයෙහි (හිමියන් විසින්) නොදෙන ලද වස්තුව සොරා ගණීද පරස්ත්‍රීන් කරා යේද.</p>
<p><a class='msdiv-si' id='msdiv-si247'></a><a class='sc' id='247' data-uid='dhp247'></a>යම් පුරුෂයෙක් රහමෙර බීමෙහිද නැවත නැවත යෙදේද, මෙබඳු පුද්ගල තෙම, මෙලොවදීම තමාගේ (ප්‍රතිෂ්ඨා) මූලය කණන්නේය.</p>
<p><a class='msdiv-si' id='msdiv-si248'></a><a class='sc' id='248' data-uid='dhp248'></a>භවත් පුරුෂය, ලාමකවූ අකුශල ධර්මයෝ නොසන්සුන් කළ හැක්කාහයි මෙසේ දනුව (විෂමවූ) ලෝභයද ද්වේෂයද (යන අකුශල මූලයෝ දෙදෙන) බොහෝ කලක් නරකාදී දුකට නොපමුණුවත්වා.</p>
<p><a class='msdiv-si' id='msdiv-si249'></a><a class='sc' id='249' data-uid='dhp249'></a>ජනතෙම ශ්‍රද්ධාවට අනුරූප පරිද්දෙන් ප්‍රසාදයට අනුරූප පරිද්දෙන් (අනුන්ට) දෙන්නේය. ඒ කෑම් බීම්හි යමෙක් (මහණෙක් දොම්නස්වීද ඒ මහණතෙම ඒකාන්තයෙන් දවාලකවත් රාත්‍රියකවත් සමාධියකට නොපැමිණෙන්නේය.</p>
<p><a class='msdiv-si' id='msdiv-si250'></a><a class='sc' id='250' data-uid='dhp250'></a>යම් මහණෙකු විසින් මේ (මංකුභාවයයි කියන ලද) අකුශලය, මනාකොට සිඳින ලදද, අර්හත් මාර්ගඥානයෙන්) මූලඝාතන (මුල් සුන්) කොට සිඳින ලදද, සම්පූර්ණයෙන් උගුලන ලදද ඒ මහණතෙම ඒකාන්තයෙන් දවාලෙකවත් රාත්‍රියෙකවත් සාමාධියකට නොපැමිණෙන්නේය.</p>
<p><a class='msdiv-si' id='msdiv-si251'></a><a class='sc' id='251' data-uid='dhp251'></a>රාගය හා සමාන ගින්නක් නැත. ද්වෙෂය සම අල්ලාගැනීමක් නැත. මොහය හා සමාන දැලක් නැත. තෘෂ්ණාව හා සමාන ගඟක්වත් නැත.</p>
<p><a class='msdiv-si' id='msdiv-si252'></a><a class='sc' id='252' data-uid='dhp252'></a>අනුන්ගේ ස්වල්ප මාත්‍රවූ වරද සුවසේ දැක්ක හැකි. තමාගේ වූකලී (මහත් වරදද) නොදැක්ක හැකි (අනුන්ගේ වරද සොයන) ඒ පුද්ගලතෙම (ස්වල්පවූද) අනුන්ගේ දෝෂයක් (උසස් තැනෙක සිට) රොඩු බොල් මෙන් පොලන්නේය. තමාගේ වූකලි (මහත් වරදද කොළ කැලෑ වලින්) ශරීරය මුවහ කරන්නාවූ කපටි ලිහිණි වැද්දා මෙන් වසන්නේය.</p>
<p><a class='msdiv-si' id='msdiv-si253'></a><a class='sc' id='253' data-uid='dhp253'></a>අනුන්ගේ වරද දක්නා සුලුවූ නිතොර (අනුන්ගේ සිදුරු සොයන බැවින්) අවමන් කරණ සුලුවූ ඒ මහණහුට (කාමාදි) ආශ්‍රවයෝ වැඩෙති. ඒ මහණ තෙම රහත් ඵලයෙන් දුරුයි.</p>
<p><a class='msdiv-si' id='msdiv-si254'></a><a class='sc' id='254' data-uid='dhp254'></a>අකාශයෙහි පියවරක් නැත. බාහිර සස්නෙහි මහණෙක් නම් නැත. ප්‍රජාතොම ප්‍රපඤ්චයෙහි (පමාවෙහි) අලුණාය. බුදුවරයෝ ප්‍රපඤ්ච රහිතයෝයි.</p>
<p><a class='msdiv-si' id='msdiv-si255'></a><a class='sc' id='255' data-uid='dhp255'></a>ශාස්වත (නිත්‍යව පවත්නා) වූ ස්කන්ධ කෙනෙක් නැත. බුදුවරයන්ට එකද ඉඤ්ජිතයෙක් (කම්පාවට) කරුණක් නැති.</p>
</blockquote>
<p class='endvagga'>මලවග්ගො අට්ඨාරසමො නිට්ඨිතො.</p>
<footer>
<p><span class='author'>AP de Zoysa</span> edition.</p>
<p>Permission to publish was kindly granted by Kumari Jayawardhana.</p>
<p>Digital files were kindly supplied by Sirisumana Godage of <a href='http://www.godage.com/'>Godage International Publishing</a>, who publish a print edition of this text.</p>
<p>Conversion from PDF was by Janaka of <a href='http://pitaka.lk/'>http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and Maithri Panagoda is gratefully acknowledged.</p>
<p>Prepared for SuttaCentral by <span class='editor'>Ven. Vimala</span>.</p>
</footer>
</article>
</body>
</html>
