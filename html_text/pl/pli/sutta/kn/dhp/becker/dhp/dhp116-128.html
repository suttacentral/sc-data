<!DOCTYPE html>
<html>
<head>
<meta charset='UTF-8'>
<meta name='author' content='Zbigniew Becker'>
<title></title>
</head>
<body>
<article id='dhp116-128' lang='pl'>
<header>
<ul>
<li>Ścieżka Prawdy Buddy</li>
</ul>
<h1 class='sutta'>Zło</h1>
</header>
<blockquote class="gatha">
<p><a class='ref sc' id='sc116' data-uid='dhp116' href='#sc116' data-uid='dhp116'>SC 116</a>Nie zwlekaj z czynieniem dobra i powstrzymuj swój umysł od zła. Kto ociąga się z czynieniem dobra, tego umysł upodoba sobie zło.</p>
<p><a class='ref sc' id='sc117' data-uid='dhp117' href='#sc117' data-uid='dhp117'>SC 117</a>Gdy ktoś popełni zło, niech nie czyni tego ponownie. Niech nie czerpie z tego przyjemności, gdyż nagromadzenie zła przynosi ból.</p>
<p><a class='ref sc' id='sc118' data-uid='dhp118' href='#sc118' data-uid='dhp118'>SC 118</a>Gdy ktoś uczyni dobro, niech czyni je wciąż na nowo. Niech czerpie z tego przyjemność, gdyż nagromadzenie dobra przynosi błogosławieństwa.</p>
<p><a class='ref sc' id='sc119' data-uid='dhp119' href='#sc119' data-uid='dhp119'>SC 119</a>Czyniącemu zło wszystko może wydawać się właściwe, póki zło nie dojrzeje; lecz gdy już dojrzeje, wtedy widzi on (bolesne skutki) swych złych czynów.</p>
<p><a class='ref sc' id='sc120' data-uid='dhp120' href='#sc120' data-uid='dhp120'>SC 120</a>Czyniącemu dobro wszystko może wydawać się nie takie, jakie być powinno, dopóki dobro nie dojrzeje; lecz gdy już dojrzeje, wtedy widzi on (przyjemne skutki) swych dobrych czynów.</p>
<p><a class='ref sc' id='sc121' data-uid='dhp121' href='#sc121' data-uid='dhp121'>SC 121</a>Nie lekceważ zła, myśląc: „To mnie nie dotknie”. Kropla po kropli napełnia się dzban wodą, i podobnie głupiec, gromadząc zło po trochę, cały się nim wypełnia.</p>
<p><a class='ref sc' id='sc122' data-uid='dhp122' href='#sc122' data-uid='dhp122'>SC 122</a>Nie lekceważ dobra, mówiąc: „To mi nic nie da”. Kropla po kropli napełnia się dzban wodą, i podobnie mądry człowiek, gromadząc dobro po trochę, cały się nim wypełnia.</p>
<p><a class='ref sc' id='sc123' data-uid='dhp123' href='#sc123' data-uid='dhp123'>SC 123</a>Jak kupiec z niewielką eskortą i cennymi towarami unika niebezpiecznego szlaku albo jak ktoś, komu życie miłe, unika trucizny—tak powinno się unikać zła.</p>
<p><a class='ref sc' id='sc124' data-uid='dhp124' href='#sc124' data-uid='dhp124'>SC 124</a>Jeśli dłoń jest wolna od ran, można w nią brać nawet truciznę. Trucizna nie dosięgnie kogoś wolnego od ran, a dla wolnego od zła nie ma rzeczy niewłaściwych.</p>
<p><a class='ref sc' id='sc125' data-uid='dhp125' href='#sc125' data-uid='dhp125'>SC 125</a>Niczym pył rzucony pod wiatr, zło spada z powrotem na głupca, który skrzywdził człowieka łagodnego, czystego i niewinnego.</p>
<p><a class='ref sc' id='sc126' data-uid='dhp126' href='#sc126' data-uid='dhp126'>SC 126</a>Niektórzy rodzą się z łona; źli rodzą się w piekle; pobożni idą do nieba; nieskazitelni przechodzą w Nibbanę.</p>
<p><a class='ref sc' id='sc127' data-uid='dhp127' href='#sc127' data-uid='dhp127'>SC 127</a>Ani na niebie, ani w głębi oceanu, ani w rozpadlinach górskich, ani nigdzie na świecie nie ma miejsca, gdzie można by uciec przed skutkami złych czynów.</p>
<p><a class='ref sc' id='sc128' data-uid='dhp128' href='#sc128' data-uid='dhp128'>SC 128</a>Ani na niebie, ani w głębi oceanu, ani w rozpadlinach górskich, ani nigdzie na świecie nie ma miejsca, gdzie uszłoby się śmierci.</p>
</blockquote>
<footer>
<p>Tłumaczenie: <span class='author'>Zbigniew Becker</span></p>
<p>Publikacja niniejsza nie jest chroniona prawem autorskim. Możliwym jest swobodne kopiowanie i wykorzystywanie dowolnych jej fragmentów za przytoczeniem źródła. Wydawcy proszą jedynie o powiadomienie ich o takim fakcie.</p>
<p>Oryginał można znaleźć na tej stronie: <a href="http://www.accesstoinsight.org/tipitaka/kn/dhp/dhp.intro.budd.html#intro" target="_blank">www.accesstoinsight.org</a></p>
<p>Oryginał tłumaczenia: <a href="http://mahajana.net/mb3s/publikacje/dhammapada/dhammapada.html" target="_blank">http://mahajana.net/mb3s/publikacje/dhammapada/dhammapada.html</a></p>
<p>Źródło: © 1985 Buddhist Publication Society</p>
<p>Access to Insight edition © 1996</p>
<p>Redakcja portalu tłumaczeń buddyjskich: <a href="http://SASANA.PL/" target="_blank">sasana.pl</a></p>
<p>Misja Buddyjska „Trzy Schronienia” w Polsce ul. Śląska 12/12, 70-432 Szczecin, tel./fax 880 289</p>
<p>Prepared for SuttaCentral by <span class='editor'>Piotr Jagodziński</span>.</p>
</footer>
</article>
</body>
</html>
