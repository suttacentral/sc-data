<!DOCTYPE html>
<html>
<head>
<meta charset='UTF-8'>
<meta name='author' content='Zbigniew Becker'>
<title></title>
</head>
<body>
<article id='dhp273-289' lang='pl'>
<header>
<ul>
<li>Ścieżka Prawdy Buddy</li>
</ul>
<h1 class='sutta'>Ścieżka</h1>
</header>
<blockquote class="gatha">
<p><a class='ref sc' id='sc273' data-uid='dhp273' href='#sc273' data-uid='dhp273'>SC 273</a>Ze wszystkich ścieżek najlepsza jest Ośmioaspektowa Ścieżka; ze wszystkich prawd najlepsze są Cztery Szlachetne Prawdy; ze wszystkich rzeczy najlepsza jest wolność od żądz; ze wszystkich ludzi najlepszy jest Ten Który Dostrzega (Budda).</p>
<p><a class='ref sc' id='sc274' data-uid='dhp274' href='#sc274' data-uid='dhp274'>SC 274</a>To jedyna droga: nie ma innej, by oczyścić swój wgląd. Idź tą ścieżką, a zmylisz Marę.</p>
<p><a class='ref sc' id='sc275' data-uid='dhp275' href='#sc275' data-uid='dhp275'>SC 275</a>Idąc po tej ścieżce położysz kres cierpieniu. Odkrywszy, jak wyciągnąć cierń żądzy, objaśniam ścieżkę.</p>
<p><a class='ref sc' id='sc276' data-uid='dhp276' href='#sc276' data-uid='dhp276'>SC 276</a>Sami musicie się wysilać; Buddowie jedynie wskazują drogę. Ludzie nawykli do medytacji, którzy idą ścieżką, uwalniają się z więzów Mary.</p>
<p><a class='ref sc' id='sc277' data-uid='dhp277' href='#sc277' data-uid='dhp277'>SC 277</a>„Wszystkie uwarunkowane rzeczy są nietrwałe”—gdy dzięki mądrości człowiek to dostrzega, odwraca się od cierpienia. To jest ścieżka wiodąca do oczyszczenia.</p>
<p><a class='ref sc' id='sc278' data-uid='dhp278' href='#sc278' data-uid='dhp278'>SC 278</a>„Wszystkie uwarunkowane rzeczy są niezadowalające”—gdy dzięki mądrości człowiek to dostrzega, odwraca się od cierpienia. To jest ścieżka wiodąca do oczyszczenia.</p>
<p><a class='ref sc' id='sc279' data-uid='dhp279' href='#sc279' data-uid='dhp279'>SC 279</a>„Wszystkie rzeczy nie są jaźnią”—gdy dzięki mądrości człowiek to dostrzega, odwraca się od cierpienia. To jest ścieżka wiodąca do oczyszczenia.</p>
<p><a class='ref sc' id='sc280' data-uid='dhp280' href='#sc280' data-uid='dhp280'>SC 280</a>Próżniak, który nie wysila się wtedy, gdy powinien, który choć młody i silny, jest pełen lenistwa, którego umysł wypełniają próżne myśli—taki marny człowiek nie odnajduje ścieżki ku mądrości.</p>
<p><a class='ref sc' id='sc281' data-uid='dhp281' href='#sc281' data-uid='dhp281'>SC 281</a>Niech człowiek uważny w mowie, z opanowanym umysłem, nie dopuszcza się swoim ciałem zła. Niech oczyszcza te trzy rodzaje czynów i osiąga ścieżkę, którą głosił Wielki Mędrzec.</p>
<p><a class='ref sc' id='sc282' data-uid='dhp282' href='#sc282' data-uid='dhp282'>SC 282</a>Mądrość wypływa z medytacji, bez medytacji mądrość zanika. Niech człowiek—wiedząc o tych dwóch ścieżkach, rozwoju i upadku—tak kieruje sobą, by jego mądrość mogła wzrastać.</p>
<p><a class='ref sc' id='sc283' data-uid='dhp283' href='#sc283' data-uid='dhp283'>SC 283</a>Zetnij las (żądz), a nie jedno drzewo. Z lasu (żądz) wypływa strach. Wytrzebiwszy las i jego poszycie (pragnień), o mnisi, bądźcie wolni od namiętności![1]</p>
<p><a class='ref sc' id='sc284' data-uid='dhp284' href='#sc284' data-uid='dhp284'>SC 284</a>Tak długo, jak mężczyzna pożąda kobiety, jakkolwiek byłoby to subtelne, jego umysł jest przywiązany, niczym ssące cielę do swej matki.</p>
<p><a class='ref sc' id='sc285' data-uid='dhp285' href='#sc285' data-uid='dhp285'>SC 285</a>Odetnij swe namiętności, jak ktoś wyrywający własnymi rękami jesienny lotos. Kultywuj jedynie ścieżkę prowadzącą ku pokojowi, ku Nibbanie, którą oznajmił Czcigodny.</p>
<p><a class='ref sc' id='sc286' data-uid='dhp286' href='#sc286' data-uid='dhp286'>SC 286</a>„Tu będę mieszkał w porze deszczowej, a tam zimą i latem”—tak rozmyśla głupiec. Nie uświadamia sobie niebezpieczeństwa (nadejścia śmierci).</p>
<p><a class='ref sc' id='sc287' data-uid='dhp287' href='#sc287' data-uid='dhp287'>SC 287</a>Jak wielka powódź porywa uśpioną wioskę, tak śmierć chwyta i zabiera człowieka, którego umysł czepia się poczucia zadowolenia ze swego potomstwa i trzód.</p>
<p><a class='ref sc' id='sc288' data-uid='dhp288' href='#sc288' data-uid='dhp288'>SC 288</a>W kogo uderza śmierć, tego nie ochronią bliscy. Nikt go nie może uratować—ani synowie, ani ojciec, ani krewni.</p>
<p><a class='ref sc' id='sc289' data-uid='dhp289' href='#sc289' data-uid='dhp289'>SC 289</a>Zrozumiawszy to, niech człowiek, który jest mądry, powściągliwy i moralny, śpieszy utorować sobie ścieżkę wiodącą ku Nibbanie.</p>
</blockquote>
<footer>
<p>Tłumaczenie: <span class='author'>Zbigniew Becker</span></p>
<p>Publikacja niniejsza nie jest chroniona prawem autorskim. Możliwym jest swobodne kopiowanie i wykorzystywanie dowolnych jej fragmentów za przytoczeniem źródła. Wydawcy proszą jedynie o powiadomienie ich o takim fakcie.</p>
<p>Oryginał można znaleźć na tej stronie: <a href="http://www.accesstoinsight.org/tipitaka/kn/dhp/dhp.intro.budd.html#intro" target="_blank">www.accesstoinsight.org</a></p>
<p>Oryginał tłumaczenia: <a href="http://mahajana.net/mb3s/publikacje/dhammapada/dhammapada.html" target="_blank">http://mahajana.net/mb3s/publikacje/dhammapada/dhammapada.html</a></p>
<p>Źródło: © 1985 Buddhist Publication Society</p>
<p>Access to Insight edition © 1996</p>
<p>Redakcja portalu tłumaczeń buddyjskich: <a href="http://SASANA.PL/" target="_blank">sasana.pl</a></p>
<p>Misja Buddyjska „Trzy Schronienia” w Polsce ul. Śląska 12/12, 70-432 Szczecin, tel./fax 880 289</p>
<p>Prepared for SuttaCentral by <span class='editor'>Piotr Jagodziński</span>.</p>
</footer>
</article>
</body>
</html>
