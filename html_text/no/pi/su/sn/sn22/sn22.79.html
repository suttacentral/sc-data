<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.79">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.79. Fortært</h1>
</div>
<p>En gang da Mesteren oppholdt seg i Savatthi, sa han:</p>
<p>«Enhver filosof eller brahman som husker tidligere
oppholdssteder, husker bare de fem personlighetsfaktorene, ikke noe
annet, munker. Hvilke fem? Når han husker at han opplevde de eller
de primærsanseinntrykkene før i tiden, da husker han nettopp disse
primærsanseinntrykkene. Når han husker at han opplevde de eller de
følelsen før i tiden, da husker han nettopp disse følelsene. Når
han husker at han opplevde de eller de identifikasjonene før i
tiden, da husker han nettopp disse identifikasjonene. Når han
husker at han opplevde de eller de reaksjonene før i tiden, da
husker han nettopp disse reaksjonene. Når han husker at han
opplevde den eller den skjelnende bevisstheten før i tiden, da
husker han nettopp denne skjelnende bevisstheten.</p>
<p>Og hvorfor kalles det primærsanseinntrykk, munker? Det er fordi
man stadig blir utsatt for nye påvirkninger. Man påvirkes av kulde,
av varme, av sult, av tørst, av mygg, fluer, vind, sol og slanger.
Derfor kalles det primærsanseinntrykk, fordi man stadig blir utsatt
for nye påvirkninger.</p>
<p>Og hvorfor kalles det følelser, munker? Det er fordi vi føler.
Vi føler behag, vi føler ubehag eller vi føler verken behag eller
ubehag. Derfor kalles det følelser, fordi vi føler.</p>
<p>Og hvorfor kalles det identifikasjoner, munker? Det er fordi vi
identifiserer. Vi identifiserer blått som blått, gult som gult,
rødt som rødt og hvitt som hvitt. Derfor kalles det
identifikasjoner, fordi vi identifiserer.</p>
<p>Og hvorfor kalles det reaksjoner, munker? Det er fordi vi
reagerer med komplekse reaksjoner. Vi reagerer på
primærsanseinntrykk, vi reagerer på følelser, vi reagerer på
identifikasjoner, vi reagerer på andre reaksjoner og vi reagerer på
den skjelnende bevisstheten. Derfor kalles det reaksjoner, fordi vi
reagerer.</p>
<p>Og hvorfor kalles det skjelnende bevissthet, munker? Det er
fordi vi skjelner. Vi skjelner mellom surt, bittert, skarpt, søtt,
mildt, salt og usaltet. Derfor kalles det skjelnende bevissthet,
fordi vi skjelner.</p>
<p>Når den edles elev som kjenner læren, ser dette, tenker han:</p>
<p>‘Akkurat nå blir jeg fortært av primærsanseinntrykkene. Jeg ble
fortært av primærsanseinntrykkene tidligere også, akkurat slik jeg
blir det nå. Hvis jeg fortsetter å nyte primærsanseinntrykkene,
kommer de til å fortære meg i framtiden også, akkurat slik de gjør
det nå.’</p>
<p>Når han har tenkt dette, bryr han seg ikke lenger om fortidens
primærsanseinntrykk, han lengter ikke etter framtidens
primærsanseinntrykk, og han slipper taket i øyeblikkets
primærsanseinntrykk, han lar seg ikke beruse av dem, men gjør slutt
på dem.</p>
<p>‘Akkurat nå blir jeg fortært av følelsene. Jeg ble fortært av
følelsene tidligere også, akkurat slik jeg blir det nå. Hvis jeg
fortsetter å nyte følelsene, kommer de til å fortære meg i
framtiden også, akkurat slik de gjør det nå.’</p>
<p>Når han har tenkt dette, bryr han seg ikke lenger om fortidens
følelser, han lengter ikke etter framtidens følelser, og han
slipper taket i øyeblikkets følelser, han lar seg ikke beruse av
dem, men gjør slutt på dem.</p>
<p>‘Akkurat nå blir jeg fortært av identifikasjonene …
reaksjonene. Jeg ble fortært av reaksjonene tidligere også, akkurat
slik jeg blir det nå. Hvis jeg fortsetter å nyte reaksjonene,
kommer de til å fortære meg i framtiden også, akkurat slik de gjør
det nå.’</p>
<p>Når han har tenkt dette, bryr han seg ikke lenger om fortidens
reaksjoner, han lengter ikke etter framtidens reaksjoner, og han
slipper taket i øyeblikkets reaksjoner, han lar seg ikke beruse av
dem, men gjør slutt på dem.</p>
<p>‘Akkurat nå blir jeg fortært av den skjelnende bevisstheten. Jeg
ble fortært av den skjelnende bevisstheten tidligere også, akkurat
slik jeg blir det nå. Hvis jeg fortsetter å nyte den skjelnende
bevisstheten, kommer de til å fortære meg i framtiden også, akkurat
slik de gjør det nå.’</p>
<p>Når han har tenkt dette, bryr han seg ikke lenger om fortidens
skjelnende bevissthet, han lengter ikke etter framtidens skjelnende
bevissthet, og han slipper taket i øyeblikkets skjelnende
bevissthet, han lar seg ikke beruse av dem, men gjør slutt på
dem.</p>
<p>Hva mener dere, munker, er primærsanseinntrykkene varige eller
uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei, Mester.»</p>
<p>«Hva mener dere, munker, er følelser, identifikasjoner,
reaksjoner og skjelnende bevissthet varige eller uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei, Mester.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Dette vil si, munker, at den edles elev legger fra seg, han
samler ikke. Han frir seg, han involverer seg ikke. Han viser bort,
han holder ikke fast. Han slukker, han tenner ikke.</p>
<p>Hva vil det si at han legger fra seg, han samler ikke? Han
legger fra seg primærsanseinntrykkene og samler ikke på dem. Han
legger fra seg følelsene … identifikasjonene … reaksjonene
…den skjelnende bevisstheten, og samler ikke på dem. Hva vil det
si at han frir seg og ikke involverer seg? Han frir seg fra
primærsanseinntrykkene og involverer seg ikke i dem. Han frir seg
fra følelsene … identifikasjonene … reaksjonene …den
skjelnende bevisstheten, og involverer seg ikke i dem. Hva vil det
si at han viser bort og ikke holder fast? Han viser bort
primærsanseinntrykkene og holder ikke fast på dem. Han viser bort
følelsene … identifikasjonene … reaksjonene …den skjelnende
bevisstheten, og holder ikke fast på dem. Hva vil det si at han
slukker og ikke tenner? Han slukker primærsanseinntrykkene og
tenner dem ikke. Han slukker følelsene … identifikasjonene …
reaksjonene …den skjelnende bevisstheten, og tenner dem ikke.</p>
<p>Når den edles elev som kjenner læren, ser det på denne måten,
slipper han taket i primærsanseinntrykk … følelser …
identifikasjoner … reaksjoner … den skjelnende bevisstheten.
Når han slipper taket, kjølner lidenskapene og han blir fri. Han
vet at han er fri og han vet at nå oppstår det ikke noe nytt,
treningen er fullført, gjort er det som skulle gjøres og det er
ikke noe mer som gjenstår.</p>
<p>Det vil si, munker, at munken verken legger fra seg eller
samler, siden han er ferdig med å legge fra seg. Han verken frir
seg eller involverer seg, siden han er ferdig med å fri seg. Han
verke viser bort eller holder fast, siden han er ferdig med å vise
bort. Han verken slukker eller tenner, siden han er ferdig med å
slukke.</p>
<p>Hva er det han verken legger fra seg eller samler? Siden han er
ferdig med å legge fra seg primærsanseinntrykkene, verken legger
han dem fra seg eller samler dem. Siden han er ferdig med å legge
fra seg følelsene … identifikasjonene … reaksjonene … den
skjelnende bevisstheten, verken legger han den fra seg eller samler
den. Hva er det han verken frir seg fra eller involverer seg i,
siden han er ferdig med å legge fra seg? Siden han er ferdig med å
fri seg fra primærsanseinntrykkene, verken frir han seg fra dem
eller involverer seg i dem. Siden han er ferdig med å fri seg fra
følelsene … identifikasjonene … reaksjonene … den skjelnende
bevisstheten, verken frir han seg fra den eller involverer seg i
den. Hva er det han verken viser bort eller holder fast, siden han
er ferdig med å fri seg? Siden han er ferdig med å vise bort
primærsanseinntrykkene, verken viser han dem bort eller holder dem
fast. Siden han er ferdig med å vise bort følelsene …
identifikasjonene … reaksjonene … den skjelnende bevisstheten,
verken viser han den bort eller holder den fast. Hva er det han
verken tenner eller slukker, siden han er ferdig med å vise bort?
Siden han er ferdig med å slukke primærsanseinntrykkene, verken
tenner eller slukker han dem. Siden han er ferdig med å slukke
følelsene … identifikasjonene … reaksjonene … den skjelnende
bevisstheten, verken tenner eller slukker han den. Og siden han er
ferdig med å slukke, er sinnet hans så fritt at alle guder med
Indra, Brahma og Herren lovpriser ham selv langt borte fra:Vi bøyer
oss for deg, du edle menneske!</p>
<blockquote class="gatha">
<p>Vi bøyer oss for deg,<br>
du fremste blant mennesker,<br>
selv om vi slett ikke forstår<br>
de dype tankene du har.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
