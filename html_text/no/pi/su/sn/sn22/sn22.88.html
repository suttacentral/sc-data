<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.88">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.88. Assaji</h1>
</div>
<p>En gang da Mesteren oppholdt seg ved Ekornforingsplassen i
Bambuslunden i Rajagaha, lå munken Assaji syk med store smerter i
Kassapa-parken. Assaji ropte på dem som pleiet ham og sa:</p>
<p>«Gå bort til Mesteren, mine venner. Bøy dere for hans føtter i
mitt navn og si: ‘Assaji er syk og har store smerter, Mester. Men
han bøyer seg for dine føtter. Det ville være fint om du viste
medfølelse med ham og besøkte ham, Mester.’»</p>
<p>«Ja, min venn. Det skal vi gjøre,» svarte de. Så gikk til
Mesteren og framførte Assajis hilsen og ønske. Mesteren samtykket i
taushet.</p>
<p>Deretter kledde Mesteren på seg, tok kappe og bolle og gikk for
å besøke Assaji. Assaji så at han kom, og prøvde å reise seg fra
senga. Men Mesteren sa:</p>
<p>«Bare bli liggende, Assaji! Ikke prøv å sette deg opp. Her står
det jo andre sitteplasser klar, så jeg tar en av dem.»</p>
<p>Og Mesteren satte seg på en av sitteplassene. Så sa han:</p>
<p>«Hvordan står det til, Assaji? Merker du noen bedring? Blir
smertene svakere og ikke sterkere? Blir du bedre eller blir du
dårligere?»</p>
<p>«Det står dårlig til, Mester. Jeg merker ikke noen bedring.
Smertene blir bare sterkere og ikke svakere. Jeg blir ikke bedre,
men dårligere.»</p>
<p>«Har du noen bekymringer, Assaji? Er det noe du angrer på?»</p>
<p>«Jeg har mange bekymringer, Mester. Jeg har mye jeg angrer
på.»</p>
<p>«Klandrer du deg selv for et uetisk liv, Assaji?»</p>
<p>«Nei, jeg klandrer ikke meg selv for et uetisk liv, Mester.»</p>
<p>«Men hvis du ikke klandrer deg selv for et uetisk liv, hva er
det da du bekymrer deg over? Hva er det da du angrer på?»</p>
<p>«Tidligere fortrengte jeg sykdommen, Mester, og jeg fortrengte
signalene fra kroppen. Men jeg klarte likevel ikke å oppnå noen
konsentrasjon. Siden jeg ikke klarte å oppnå konsentrasjon, begynte
jeg å undres om jeg kanskje hadde mistet taket på
treningsmetoden.»</p>
<p>«Det er vanlig at filosofer og brahmaner som ikke klarer å oppnå
konsentrasjon til tross for at de prøver iherdig på det, begynner å
undres om de kanskje har mistet taket på treningsmetoden,
Assaji.</p>
<p>Hva mener du om dette, Assaji: Er primærsanseinntrykkene varige
eller uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei.»</p>
<p>«Er følelser, identifikasjoner, reaksjoner og skjelnende
bevissthet varige eller uvarige?»</p>
<p>«Uvarige.»</p>
<p>«Det som er uvarig, gir det sorg eller glede?»</p>
<p>«Sorg.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som gjenstår.
Hvis han kjenner en behagelig følelse, vet han at den er
forgjengelig. Han vet at den ikke er noe å lengte etter eller nyte.
Hvis han kjenner en ubehagelig følelse, vet han at den er
forgjengelig. Han vet at den ikke er noe å lengte etter eller nyte.
Hvis han kjenner en følelse som verken er behagelig eller
ubehagelig, vet han at den er forgjengelig. Han vet at den ikke er
noe å lengte etter eller nyte.</p>
<p>Hvis han kjenner en behagelig følelse, lar han være å binde seg
til opplevelsen. Hvis han kjenner en ubehagelig følelse, lar han
være å binde seg til opplevelsen. Hvis han kjenner en følelse som
verken er behagelig eller ubehagelig, lar han være å binde seg til
opplevelsen.</p>
<p>Hvis han føler at kroppen ikke klarer mer, vet han med seg selv
at han føler at kroppen ikke klarer mer. Hvis han føler livet går
mot slutten, vet han med seg selv at han føler at livet går mot
slutten. Han vet at når livet tar slutt og kroppen går i
oppløsning, tar alle følelser slutt, kjølner og er ikke lenger
mulig å nyte.</p>
<p>Det er som når en oljelampe brenner fordi den har veke og olje.
Når det ikke er mer igjen av veken eller oljen, slokner den. Slik
er det også med munken, Assaji. Hvis han føler at kroppen ikke
klarer mer, vet han med seg selv at han føler at kroppen ikke
klarer mer. Hvis han føler livet går mot slutten, vet han med seg
selv at han føler at livet går mot slutten. Han vet at når livet
tar slutt og kroppen går i oppløsning, tar alle følelser slutt,
kjølner og er ikke lenger mulig å nyte.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
