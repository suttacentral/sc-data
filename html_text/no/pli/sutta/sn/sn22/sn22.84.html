<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.84">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.84. Tissa</h1>
</div>
<p>En gang da Mesteren var i Savatthi, snakket munken Tissa, som
var Mesterens nevø, med mange munker og sa:</p>
<p>«Jeg føler meg liksom nummen i hele kroppen, mine venner. Synet
mitt er sløret, læren står ikke lenger klart for meg, sinnet mitt
er sløvt og tiltaksløst, jeg har ingen glede av treningen og jeg
føler meg svært usikker på læren.»</p>
<p>Da gikk mange av munkene til Mesteren, hilste høflig på ham og
satte seg ned. Så fortalte de hva Tissa hadde sagt. Mesteren
henvendte seg til en av dem og sa:</p>
<p>«Gå til Tissa, munk, og si til ham at Mesteren ber ham
komme.»</p>
<p>«Ja vel, Mester,» svarte munken og gjorde som han var bedt om.
Han gikk til Tissa og sa:</p>
<p>«Mesteren ber deg komme, Tissa.»</p>
<p>«Ja vel,» svarte Tissa, gikk bort til Mesteren, hilste høflig på
ham og satte seg. Så sa Mesteren:</p>
<p>«Er det sant, Tissa, at du sa følgende til mange munker: ‘Jeg
føler meg liksom nummen i hele kroppen, mine venner. Synet mitt er
sløret, læren står ikke lenger klart for meg, sinnet mitt er sløvt
og tiltaksløst, jeg har ingen glede av treningen og jeg føler meg
svært usikker på læren.’?»</p>
<p>«Ja, det er sant, Mester.»</p>
<p>«Hva mener du da om dette, Tissa: Hvis man ikke er fri for
lidenskapelig begjær, brennende tørst og feberhet grådighet etter
primærsanseinntrykk, og disse primærsanseinntrykkene så forandrer
seg og blir annerledes, vil det da oppstå sorg, klage, smerte,
mismot og jammer?»</p>
<p>«Ja, det vil det, Mester.»</p>
<p>«Bra, Tissa! Godt svart! Og hvis man ikke er fri for
lidenskapelig begjær, brennende tørst og feberhet grådighet etter
følelser … identifikasjoner … reaksjoner …
bevissthetstilstander, og disse så forandrer seg og blir
annerledes, vil det da oppstå sorg, klage, smerte, mismot og
jammer?»</p>
<p>«Ja, det vil det, Mester.»</p>
<p>«Bra, Tissa! Godt svart! Slik er det. Hva mener du da om dette,
Tissa: Hvis man er fri for lidenskapelig begjær, brennende tørst og
feberhet grådighet etter primærsanseinntrykk, og disse
primærsanseinntrykkene så forandrer seg og blir annerledes, vil det
da oppstå sorg, klage, smerte, mismot og jammer?»</p>
<p>«Nei, det vil det ikke, Mester.»</p>
<p>«Bra, Tissa! Godt svart! Og hvis man er fri for lidenskapelig
begjær, brennende tørst og feberhet grådighet etter følelser …
identifikasjoner … reaksjoner … bevissthetstilstander, og disse
så forandrer seg og blir annerledes, vil det da oppstå sorg, klage,
smerte, mismot og jammer?»</p>
<p>«Nei, det vil det ikke, Mester.»</p>
<p>«Bra, Tissa! Godt svart! Slik er det. Hva mener du, Tissa, er
primærsanseinntrykkene varige eller uvarige?»</p>
<p>«Uvarige, min venn.»</p>
<p>«Det som er uvarig, gir det sorg eller glede?»</p>
<p>«Sorg, min venn.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei.»</p>
<p>«Er følelser, identifikasjoner, reaksjoner og skjelnende
bevissthet varige eller uvarige?»</p>
<p>«Uvarige.»</p>
<p>«Det som er uvarig, gir det sorg eller glede?»</p>
<p>«Sorg.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som
gjenstår.</p>
<p>Det er som om det skulle være to personer, Tissa, der en av dem
var godt kjent med veiene i området og den andre ikke kjente
veiene. Så går han som ikke kjenner veiene, bort til han som
kjenner dem, og spør om veien. Og den første svarer: ‘Du ser den
veien her? Følg den et stykke, så kommer du til et veiskille. Der
skal du ikke ta til venstre, men til høyre. Etter et stykke kommer
du forbi et tornekratt. Bare følg veien videre, så kommer du forbi
ei stor myr. Følger du veien videre, komme du forbi et bratt stup.
Og fortsetter du litt til langs veien, kommer du fram til ei vakker
slette.’</p>
<p>Og her er forklaringen på denne lignelsen, Tissa. En person som
ikke kjenner veiene er et vanlig menneske. En person som er godt
kjent med veiene står for en arahant som har kommet fram til
sannheten, en som har oppnådd fullkommen oppvåkning. Veiskillet
står for den situasjonen der du ikke vet hva du skal velge. Veien
til venstre står for den feilaktige åttedelte vei, det vil si feil
syn, feil hensikt, feil tale, feil handling, feil levevei, feil
bestrebelse, feil oppmerksomhet og feil konsentrasjon. Veien til
høyre står for den edle åttedelte vei, det vil si rett syn, rett
hensikt, rett tale, rett handling, rett levevei, rett bestrebelse,
rett oppmerksomhet og rett konsentrasjon. Tornekrattet står for
uvitenhet. Den store myra står for sanselige nytelser. Det bratte
stupet står for raseri og aggresjon. Den vakre sletta står for
nibbana. Vær ved godt mot, Tissa, og vær glad! Jeg vil hjelpe deg
med råd og veiledninger!»</p>
<p>Slik talte Mesteren, og Tissa gledet seg over hans ord.</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
