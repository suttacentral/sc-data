<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.85">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.85. Yamaka</h1>
</div>
<p>En gang da Sariputta holdt til i Anathapindikas park Jetalunden
i Savatthi, fikk munken Yamaka denne feilaktige oppfatningen:</p>
<p>«Slik jeg forstår læren til han som har kommet fram til
sannheten, kommer en munk som har fridd seg fra alle negative
tendenser, til å bli helt borte når kroppen går i oppløsning, og
han lever ikke videre etter døden.»</p>
<p>Flere munker fikk høre dette. De gikk bort til Yamaka, snakket
høflig med ham litt og spurte så:</p>
<p>«Er det sant at du sier dette, Yamaka: Slik jeg forstår læren
til han som har kommet fram til sannheten, kommer en munk som har
fridd seg fra alle negative tendenser, til å bli helt borte når
kroppen går i oppløsning, og han lever ikke videre etter
døden.»</p>
<p>«Ja, det er riktig,» svarte Yamaka. «Det er slik jeg forstår
Mesterens lære.»</p>
<p>«Snakk ikke slik, min venn! Ikke feilsiter Mesteren! Det er ikke
bra å feilsitere Mesteren! For Mesteren ar ikke sagt at en munk som
har fridd seg fra alle negative tendenser, kommer til å bli helt
borte når kroppen går i oppløsning ikke lever videre etter
døden!»</p>
<p>Men til tross for at de andre munkene snakket slik til ham, var
han sta, holdt på sitt og gjentok:</p>
<p>«Slik jeg forstår læren til han som har kommet fram til
sannheten, kommer en munk som har fridd seg fra alle negative
tendenser, til å bli helt borte når kroppen går i oppløsning, og
han lever ikke videre etter døden.»</p>
<p>Da de andre munkene ikke klarte å få ham fra denne feilaktige
oppfatningen, reiste de seg, gikk bort til Sariputta og fortalte
hva Yamaka hadde sagt.</p>
<p>«Det hadde vært fint om du ville gå bort til ham og hjelpe ham
til bedre forståelse, Sariputta,» sa de.</p>
<p>Sariputta samtykket i taushet. Da kvelden kom, reiste han seg
fra sitteplassen sin og gikk bort til Yamaka. De pratet litt høflig
sammen før Sariputta satte seg og sa:</p>
<p>«Er det sant at du har kommet fram til en slik skadelig
oppfatning at du sier: Slik jeg forstår læren til han som har
kommet fram til sannheten, kommer en munk som har fridd seg fra
alle negative tendenser, til å bli helt borte når kroppen går i
oppløsning, og han lever ikke videre etter døden, Yamaka?»</p>
<p>«Ja, slik jeg forstår læren til han som har kommet fram til
sannheten, kommer en munk som har fridd seg fra alle negative
tendenser, til å bli helt borte når kroppen går i oppløsning, og
han lever ikke videre etter døden.»</p>
<p>«Hva mener du om dette, Yamaka: er primærsanseinntrykkene varige
eller uvarige?»</p>
<p>«Uvarige, min venn.»</p>
<p>«Det som er uvarig, gir det sorg eller glede?»</p>
<p>«Sorg, min venn.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei.»</p>
<p>«Er følelser, identifikasjoner, reaksjoner og skjelnende
bevissthet varige eller uvarige?»</p>
<p>«Uvarige.»</p>
<p>«Det som er uvarig, gir det sorg eller glede?»</p>
<p>«Sorg.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som
gjenstår.</p>
<p>«Hva mener du om dette, Yamaka: Betrakter du ham som er kommet
fram til sannheten, som primærsanseinntrykk?»</p>
<p>«Nei, min venn, det gjør jeg ikke.»</p>
<p>«Hva mener du om dette, Yamaka: Betrakter du ham som er kommet
fram til sannheten, som følelser … identifikasjoner …
reaksjoner … skjelnende bevissthet?»</p>
<p>«Nei, min venn, det gjør jeg ikke.»</p>
<p>«Hva mener du om dette, Yamaka: Mener du at han som er kommet
fram til sannheten, finnes i primærsanseinntrykkene?»</p>
<p>«Nei, min venn, det gjør jeg ikke.»</p>
<p>«Finnes han som er kommet fram til sannheten, utenfor
primærsanseinntrykkene?»</p>
<p>«Nei, det gjør han ikke.»</p>
<p>«Finnes han som er kommet fram til sannheten, i følelsene …
utenfor følelsene … i identifikasjonene … utenfor
identifikasjonene … i reaksjonene … utenfor reaksjonene … i
den skjelnende bevisstheten … utenfor den skjelnende
bevisstheten?»</p>
<p>«Nei, det gjør han ikke.»</p>
<p>«Så hva mener du da om dette, Yamaka: Mener du at han som er
kommet fram til sannheten, er primærsanseinntrykk … følelser …
identifikasjoner … reaksjoner … skjelnende bevissthet?»</p>
<p>«Nei, det mener jeg ikke.»</p>
<p>«Mener du da at han som er kommet fram til sannheten, er uten
primærsanseinntrykk … uten følelser … uten identifikasjoner …
uten reaksjoner … uten skjelnende bevissthet?»</p>
<p>«Nei, det mener jeg ikke.»</p>
<p>«Men siden du ikke er i stand til å definere ham som er kommet
fram til sannheten her i levende live, er det da særlig lurt av deg
å påstå slik du gjør: ‘Slik jeg forstår læren til han som har
kommet fram til sannheten, kommer en munk som har fridd seg fra
alle negative tendenser, til å bli helt borte når kroppen går i
oppløsning, og han lever ikke videre etter døden.’?»</p>
<p>«Nei, det var dumt av meg å hevde en slik feilaktig
forestilling, min venn Sariputta. Men nå som jeg har hørt hva du
har å si om dette, har jeg ikke lenger en slik feilaktig mening,
for nå forstår jeg læren.»</p>
<p>«Hva vil du svare hvis noen spør deg hvor det blir av en munk
som har fridd seg fra alle negative tendenser, etter at han er død
og kroppen går i oppløsning, Yamaka?»</p>
<p>«Hvis noen spør meg om dette, vil jeg svare at
primærsanseinntrykkene er forgjengelige, det som er forgjengelig,
er utilfredsstillende, og det som er utilfredsstillende, har tatt
slutt og er opphørt. Følelsene … identifikasjonene …
reaksjonene … den skjelnende bevisstheten er forgjengelig, det
som er forgjengelig, er utilfredsstillende, og det som er
utilfredsstillende, har tatt slutt og er opphørt. Slik vil jeg
svare hvis jeg får et slikt spørsmål, min venn.»</p>
<p>«Godt sagt, min venn! La meg fortelle deg en lignelse for å
forklare dette bedre. Tenk deg en rik og velstående borger eller
borgersønn som er omgitt av livvakter. Så er det en annen mann som
ikke vil ham vel, men som vil påføre ham skade og drepe ham. Denne
mannen innser at det ikke blir lett å ta livet av den rike
borgeren, siden han er omgitt av livvakter. Derfor bestemmer han
seg for å først å lure seg til tillit hos ham, og deretter drepe
ham. Han går bort til denne borgeren og sier: ‘Jeg vil gjerne tjene
deg, Herre!’ Borgeren tar ham i sin tjeneste, og morderen står
tidlig opp, går sent til sengs, gjør alt han blir bedt om og fører
vennlig tale. Borgeren får tillit til ham og regner ham som en
venn, som en god venn han kan stole på. Etter at morderen på den
måten har vunnet borgerens tillit, sniker han seg inn på ham og
dreper ham med en skarp dolk.</p>
<p>Hva synes du om dette, Yamaka? Da denne mannen gikk bort til
borgeren eller borgersønnen og sa: ‘Jeg vil gjerne tjene deg,
Herre!’—var han ikke da allerede en morder? For borgeren visste jo
ikke at han hadde en morder i huset. Og mens mannen sto tidlig opp,
gikk sent til sengs, gjorde alt han blir bedt om og førte vennlig
tale—var han ikke da allerede en morder? For borgeren visste jo
ikke at han hadde en morder i huset. Og da mannen snek seg inn på
borgeren og drepte ham med dolken, da var han virkelig morder, og
borgeren ante ikke noe på forhånd.»</p>
<p>«Jo, det har du rett i, min venn.»</p>
<p>«Nettopp. Et vanlig menneske, en person som ikke har fått
opplæring, som ikke har møtt en edel person, og som heller ikke
kjenner eller har fått opplæring i de edles lære, som ikke har møtt
en opphøyd person, og som heller ikke kjenner eller har fått
opplæring i de opphøydes lære, betrakter primærsanseinntrykkene som
sitt selv, eller han mener at selvet mottar primærsanseinntrykk, at
primærsanseinntrykkene er i selvet eller at selvet er i
primærsanseinntrykkene. Han betrakter følelsene som sitt selv, at
følelsene er ham selv, at følelsene er i selvet eller at selvet er
i følelsene … han betrakter identifikasjoner … reaksjoner …
den skjelnende bevisstheten som sitt selv, eller han mener at
selvet har bevissthet, at bevisstheten er i selvet eller at selvet
er i bevisstheten.</p>
<p>Han forstår ikke som det er at de forgjengelige
primærsanseinntrykkene er forgjengelige, han forstår ikke at de
forgjengelige følelsene … identifikasjonene … reaksjonene er
forgjengelige, og han forstår heller ikke som det er at den
forgjengelige skjelnende bevisstheten er forgjengelig.</p>
<p>Han forstår ikke som det er at primærsanseinntrykkene medfører
lidelse, at følelsene … identifikasjonene … reaksjonene
medfører lidelse, og han forstår heller ikke som det er at den
skjelnende bevisstheten medfører lidelse.</p>
<p>Han forstår ikke som det er at han ikke eier
primærsanseinntrykkene, han forstår ikke som det er at han ikke
eier følelsene … identifikasjonene … reaksjonene, og han
forstår heller ikke som det er at han ikke eier den skjelnende
bevisstheten.</p>
<p>Han forstår ikke som det er at primærsanseinntrykkene er
sammensatt, at følelsene er sammensatt, at identifikasjonene …
reaksjonene er sammensatt, og han forstår heller ikke som det er at
den skjelnende bevisstheten er sammensatt.</p>
<p>Han forstår ikke som det er at primærsanseinntrykkene er en
morder, at følelsene er en morder, at identifikasjonene …
reaksjonene er en morder, og han forstår heller ikke som det er at
den skjelnende bevisstheten er en morder</p>
<p>Derfor klamrer han seg til primærsanseinntrykkene, binder seg
til dem og involverer seg i dem og mener at de er ham selv. Han
klamrer seg til følelsene … identifikasjonene … reaksjonene …
den skjelnende bevisstheten, binder seg til den og involverer seg i
den og mener at den er ham selv. Når han klamrer seg til de fem
involveringsgruppene på denne måten, binder seg til dem og
involverer seg i dem, vil dette gi ham lidelse i lang tid
framover.</p>
<p>En som har fått opplæring, en som er elev av de edle, som har
møtt edle personer, som har god kjennskap til de opphøyde personers
lære, som er vel bevandret i de opphøyde personers lære, betrakter
ikke primærsanseinntrykkene som sitt selv, og han mener ikke at
selvet mottar primærsanseinntrykkene, at formen er i selvet eller
at selvet er i primærsanseinntrykkene. Når denne formen forandrer
seg og blir annerledes, fører det ikke til sorg, jammer, smerte,
tungsinn eller klager. Slik unngår man involveringer og angst,
munker. Han betrakter ikke følelsene som sitt selv, og han mener
ikke at følelsene har form, at følelsene er i selvet eller at
selvet er i følelsene … han betrakter ikke identifikasjoner …
reaksjoner … den skjelnende bevisstheten som sitt selv og han
mener ikke at selvet har bevissthet, at bevisstheten er i selvet
eller at selvet er i bevisstheten.</p>
<p>Han forstår det som det er at de forgjengelige
primærsanseinntrykkene er forgjengelige, han forstår at de
forgjengelige følelsene … identifikasjonene … reaksjonene er
forgjengelige, og han forstår også som det er at den forgjengelige
skjelnende bevisstheten er forgjengelig.</p>
<p>Han forstår det som det er at primærsanseinntrykkene medfører
lidelse, at følelsene … identifikasjonene … reaksjonene
medfører lidelse, og han forstår også som det er at den skjelnende
bevisstheten medfører lidelse.</p>
<p>Han forstår det som det er at han ikke eier
primærsanseinntrykkene, han forstår det som det er at han ikke eier
følelsene … identifikasjonene … reaksjonene, og han forstår det
også som det er at han ikke eier den skjelnende bevisstheten.</p>
<p>Han forstår det som det er at primærsanseinntrykkene er
sammensatt, at følelsene er sammensatt, at identifikasjonene …
reaksjonene er sammensatt, og han forstår det også som det er at
den skjelnende bevisstheten er sammensatt.</p>
<p>Han forstår det som det er at primærsanseinntrykkene er en
morder, at følelsene er en morder, at identifikasjonene …
reaksjonene er en morder, og han forstår det også som det er at den
skjelnende bevisstheten er en morder</p>
<p>Derfor klamrer han seg ikke til primærsanseinntrykkene, binder
seg ikke til dem og involverer seg ikke i dem og mener ikke at de
er ham selv. Han klamrer seg ikke til følelsene …
identifikasjonene … reaksjonene … den skjelnende bevisstheten,
binder seg ikke til den og involverer seg ikke i den og mener ikke
at den er ham selv. Når han verken klamrer seg til de fem
involveringsgruppene på denne måten, binder seg til dem eller
involverer seg i dem, vil dette være ham til glede og nytte i lang
tid framover.»</p>
<p>«Nettopp, min venn Sariputta. Slik er det med dem som har venner
og kolleger like medfølende som deg, som vil dem vel og gir dem
gode råd og veiledninger. Nå som jeg har hørt dine veiledninger og
din undervisning i læren, er sinnet mitt blitt befridd for alle
negative tendenser.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
