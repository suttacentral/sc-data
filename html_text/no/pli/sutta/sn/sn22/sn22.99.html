<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.99">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.99. Hunden i bånd</h1>
</div>
<p>En gang da Mesteren var i Savatthi, sa han:</p>
<p>«Det er umulig å regne ut når kretsløpet begynte, munker. Ingen
kan vite når kretsløpet begynte for levende vesener, lenket til
uvitenhet og bundet til begjær som de er.</p>
<p>Det vil komme en tid da havet tørker ut og ikke lenger finnes,
men det blir ingen ende på lidelsene til levende vesener i
kretsløpet, lenket til uvitenhet og bundet til begjær som de er,
sier jeg.</p>
<p>Det vil komme en tid da Sineru, fjellenes konge, blir brent opp
og ødelagt slik at det ikke lenger finnes. Men det blir ingen ende
på lidelsene til levende vesener i kretsløpet, lenket til uvitenhet
og bundet til begjær som de er, sier jeg.</p>
<p>Det vil komme en tid da selve jorden blir brent opp og ødelagt
slik at den ikke lenger finnes. Men det blir ingen ende på
lidelsene til levende vesener i kretsløpet, lenket til uvitenhet og
bundet til begjær som de er, sier jeg.</p>
<p>Forestill dere en hund som er bundet fast til en solid påle og
bare løper i ring rundt pålen, munker. Slik er det med et vanlig
menneske, en person som ikke har fått opplæring, som ikke har møtt
en edel person, og som heller ikke kjenner eller har fått opplæring
i de edles lære, som ikke har møtt en opphøyd person, og som heller
ikke kjenner eller har fått opplæring i de opphøydes lære. Han
betrakter primærsanseinntrykkene som sitt selv, eller han mener at
selvet mottar primærsanseinntrykk, at primærsanseinntrykkene er i
selvet eller at selvet er i primærsanseinntrykkene. Han betrakter
følelsene som sitt selv … han betrakter identifikasjoner …
reaksjoner … den skjelnende bevisstheten som sitt selv, eller han
mener at selvet har bevissthet, at bevisstheten er i selvet eller
at selvet er i bevisstheten. Han bare løper i ring rundt
sanseinntrykk, følelser, identifikasjoner, reaksjoner og skjelnende
bevissthet, og han klarer ikke å fri seg fra dem. Han klarer ikke å
fri seg fra tilblivelse, fra forfall og undergang, sorg, klage,
smerte, mismot og jammer. Han klarer ikke å fri seg fra lidelsene,
sier jeg.</p>
<p>En som har fått opplæring, derimot, en som er elev av de edle,
som har møtt edle personer, som har god kjennskap til de opphøyde
personers lære, som er vel bevandret i de opphøyde personers lære,
betrakter ikke primærsanseinntrykkene som sitt selv, og han mener
ikke at selvet mottar primærsanseinntrykkene, at formen er i selvet
eller at selvet er i primærsanseinntrykkene. Han betrakter ikke
følelsene som sitt selv, og han mener ikke at følelsene har form,
at følelsene er i selvet eller at selvet er i følelsene … han
betrakter ikke identifikasjoner … reaksjoner … den skjelnende
bevisstheten som sitt selv og han mener ikke at selvet har
bevissthet, at bevisstheten er i selvet eller at selvet er i
bevisstheten. Han løper ikke i ring rundt sanseinntrykk, følelser,
identifikasjoner, reaksjoner og skjelnende bevissthet, men klarer å
fri seg fra dem. Han ikke å fri seg fra tilblivelse, fra forfall og
undergang, sorg, klage, smerte, mismot og jammer. Han ikke å fri
seg fra lidelsene, sier jeg.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
