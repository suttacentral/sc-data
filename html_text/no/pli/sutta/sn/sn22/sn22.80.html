<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.80">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.80. Munkene</h1>
</div>
<p>En gang da Mesteren var hos sakyaene, bodde han i fikenlunden
ved Kapilavatthu. En morgen irettesatte han munkene i en eller
annen sak. Så kledde han på seg, tok kappe og bolle og gikk til
Kapilavatthu for å motta matgaver. Etter at han hadde gått
matrunden og spist maten sin, gikk han til Storskogen og satte seg
under et vilva-tre for å være der den dagen.</p>
<p>Mens Mesteren satt der for seg selv, tenkte han:</p>
<p>«Jeg har klart å etablere et munkefellesskap. Her finnes det
munker som er nye, som nylig har forlatt hjemmet og sluttet seg til
denne læren og treningsdisiplinen. Hvis de ikke får se meg, kan det
hende de vil bli forvirret og komme i ulykke, på samme måte som en
kalv kan bli forvirret og komme i ulykke hvis den ikke ser moren
sin. På samme måte finnes det munker her som er nye, som nylig har
forlatt hjemmet og sluttet seg til denne læren og
treningsdisiplinen. Hvis de ikke får se meg, kan det hende de vil
bli forvirret og komme i ulykke, på samme måte som et lite frø kan
visne og dø hvis det ikke får vann. Nettopp slik finnes det munker
her som er nye, som nylig har forlatt hjemmet og sluttet seg til
denne læren og treningsdisiplinen. Hvis de ikke får se meg, kan det
hende de vil bli forvirret og komme i ulykke. Kanskje jeg bør
hjelpe dette munkefellesskapet slik jeg har hjulpet munkene
tidligere?</p>
<p>Brahma Sahampati forsto hva Mesteren tenkte. Like raskt som når
en kraftig mann bøyer eller retter ut armen, forsvant han fra
Brahmas verden og kom til syne framfor Mesteren. Han la ytterkappen
over den ene skulderen, la hendene mot hverandre og løftet dem,
mens han bøyde seg for Mesteren og sa:</p>
<p>«Slik er det, Mester, slik er det! Du har klart å etablere et
munkefellesskap. Her finnes det munker som er nye, som nylig har
forlatt hjemmet og sluttet seg til denne læren og
treningsdisiplinen. Hvis de ikke får se deg, kan det hende de vil
bli forvirret og komme i ulykke, på samme måte som en kalv kan bli
forvirret og komme i ulykke hvis den ikke ser moren sin. På samme
måte finnes det munker her som er nye, som nylig har forlatt
hjemmet og sluttet seg til denne læren og treningsdisiplinen. Hvis
de ikke får se deg, kan det hende de vil bli forvirret og komme i
ulykke, på samme måte som et lite frø kan visne og dø hvis det ikke
får vann. Nettopp slik finnes det munker her som er nye, som nylig
har forlatt hjemmet og sluttet seg til denne læren og
treningsdisiplinen. Hvis de ikke får se deg, kan det hende de vil
bli forvirret og komme i ulykke. Gled deg over munkefellesskapet,
Mester, og veiled dem! Hjelp dette munkefellesskapet slik du har
hjulpet munkene tidligere!»</p>
<p>Mesteren samtykket i taushet. Da Brahma Sahampati så at Mesteren
samtykket, tok han høflig avskjed med ham og gikk en gang medsols
rundt ham før han forsvant.</p>
<p>Da kvelden kom, reiste Mesteren seg fra sin ensomme meditasjon,
gikk til fikenlunden og satte seg på den plassen som sto klar for
ham. Så brukte han sin myndighet til å slippe fram munkene en og to
om gangen, og de gikk fram og hilste ærbødig på ham før de satte
seg ned. Da alle hadde satt seg, sa Mesteren:</p>
<p>«Det å motta matgaver, er en krevende levevei, munker. Folk sier
jo at en tiggermunk streifer omkring med bollen i handa. Likevel er
det en levevei som sønner av god familie velger bevisst for å oppnå
et mål. De blir ikke drevet til det av noen konge, av tyver, av
gjeld, av frykt eller fordi de har mistet sin levevei, men fordi de
tenker som så: ‘Jeg er et offer for fødsel, alderdom, død, sorger,
klager, smerter, mismot og jammer. Men selv om jeg er et offer for
smerter og blir plaget av dem, skal jeg prøve å gjøre slutt på hele
denne bunten av smerter.’</p>
<p>Dermed forlater denne sønnen av god familie sitt hjem og går ut
i hjemløsheten. Men han har kanskje fortsatt sterke drifter og
begjær etter sansenytelser, onde tanker og et fordervet sinn, slik
at han er uoppmerksom, han mangler klar forståelse og
konsentrasjon, tankene går i alle retninger og han har ingen
kontroll over sansene sine. Det er som om en vedkubbe fra et
likbål, med fyr i begge ender, skulle bli lagt ned i en
gjødselhaug. Da vil den verken antenne noe brensel i landsbyen
eller i skogen. Med denne lignelsen beskriver jeg den mannen som
har sagt fra seg hus og eiendom, men som ikke lever som en sann
munk.</p>
<p>Det finnes tre slags usunne tanker, munker. Det er tanker om
sansenytelser, om å gjøre skade og begå vold. Hvordan kan disse tre
usunne tankene stoppes, munker? Det er ved å praktisere de fire
festepunktene for oppmerksomheten, eller ved å utvikle
konsentrasjon uten objekt. Og egentlig holder det å utvikle
konsentrasjon uten objekt. Når man øver flittig på konsentrasjon
uten objekt, gir det store frukter og mange fordeler.</p>
<p>Det finnes to slags forventninger, munker. Det er forventninger
om noe som skal skje, og det er forventninger om noe som ikke skal
skje. I den forbindelse tenker den edles elev som kjenner læren:
‘Finnes det noe her i verden jeg kan involvere meg i uten at det
gir dårlige resultater?’ Og han innser: ‘Det finnes ikke noe her i
verden jeg kan involvere meg i uten at det gir dårlige resultater.
Hvis jeg involverer meg i primærsanseinntrykk … følelser …
identifikasjoner … reaksjoner … skjelnende bevissthet, vil
disse involveringene skape forventningsmønstre. Ut fra disse
forventningsmønstrene skjer tilblivelse, og ut fra tilblivelsen
oppstår forfall og undergang, sorg, klage, smerte, mismot og
jammer. Det er slik all denne lidelsen oppstår.’</p>
<p>Hva mener dere, munker, er primærsanseinntrykkene varige eller
uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei, Mester.»</p>
<p>«Hva mener dere, munker, er følelser, identifikasjoner,
reaksjoner og skjelnende bevissthet varige eller uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei, Mester.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som
gjenstår.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
