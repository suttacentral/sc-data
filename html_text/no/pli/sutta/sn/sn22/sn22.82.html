<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.82">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.82. Fullmånenatten</h1>
</div>
<p>En gang da Mesteren var i Savatthi, holdt han til i Migaras mors
paviljong i Østparken sammen med en stor forsamling munker. En
fullmånenatt den femtende i måneden satt han utendørs omgitt av
munkeforsamlingen. Da reiste en munk seg, la kappen over den ene
skulderen, hilste Mesteren med håndflatene lagt mot hverandre og
sa:</p>
<p>«Jeg vil gjerne spørre deg om noe, hvis du tillater det,
Mester.»</p>
<p>«Sett deg ned igjen, munk, og spør om hva du vil.»</p>
<p>«Ja vel, Mester,» svarte munken og satte seg. Så sa han:</p>
<p>«De fem involveringsgruppene, Mester, er ikke det
forminvolveringsgruppen, følelsesinvolveringsgruppen,
identifikasjonsinvolveringsgruppen, reaksjonsinvolveringsgruppen og
bevissthetsinvolveringsgruppen?»</p>
<p>«Jo, det er disse som er de fem involveringsgruppene, munk.»</p>
<p>«Hva er grunnlaget for disse fem involveringsgruppene,
Mester?»</p>
<p>«Det er begjæret som er grunnlaget for disse fem
involveringsgruppene, munk.»</p>
<p>«Er denne involveringen det samme som de fem
involveringsgruppene, Mester, eller er den noe annet enn de fem
involveringsgruppene?»</p>
<p>«Denne involveringen er verken det samme som de fem
involveringsgruppene eller noe annet enn dem, munk. Det er det
lidenskapelige begjæret som er involveringen.»</p>
<p>Munken takket for svaret og stilte et nytt spørsmål:</p>
<p>«Kan det finnes det en kjerne av lidenskapelig begjær i de fem
involveringsgruppene, Mester?»</p>
<p>«Det kan finnes, munk,» svarte Mesteren. «Det kan tenkes at en
munk tenker at han i framtiden gjerne vil oppleve de eller de
primærsanseinntrykkene i framtiden, de eller de følelsene, de eller
de identifikasjonene, de eller de reaksjonene eller de eller de
bevissthetstilstandene. På den måten kan det finnes en kjerne av
lidenskapelig begjær i de fem involveringsgruppene.»</p>
<p>Munken takket for svaret og stilte et nytt spørsmål:</p>
<p>«Hvorfor blir disse gruppene kalt grupper, Mester?»</p>
<p>«Det som kalles formgruppen eller gruppen av
primærsanseinntrykk, omfatter alle primærsanseinntrykk i fortid,
framtid og nåtid, de være seg indre eller ytre, grove eller
subtile, gode eller dårlige, nære eller fjerne. På samme måten er
det med gruppen av følelser, identifikasjoner, reaksjoner eller
bevissthetstilstander. De omfatter alle disse i fortid, framtid og
nåtid, de være seg indre eller ytre, grove eller subtile, gode
eller dårlige, nære eller fjerne, munk.»</p>
<p>Munken takket for svaret og stilte et nytt spørsmål:</p>
<p>«Hva er årsaken, hva er betingelsen for at
forminvolveringsgruppen blir betegnet som forminvolveringsgruppe,
at følelsesinvolveringsgruppen blir betegnet som
følelsesinvolveringsgruppe, at identifikasjonsinvolveringsgruppen
blir betegnet som identifikasjonsinvolveringsgruppe, at
reaksjonsinvolveringsgruppen blir betegnet som
reaksjonsinvolveringsgruppe og at bevissthetsinvolveringsgruppen
blir betegnet som bevissthetsinvolveringsgruppe, Mester?»</p>
<p>«De fire grunnegenskapene er årsaken og betingelsen for at
forminvolveringsgruppen blir betegnet som forminvolveringsgruppe.
Persepsjonene er årsaken og betingelsen for at
følelsesinvolveringsgruppen blir betegnet som
følelsesinvolveringsgruppe. Persepsjonene er årsaken og betingelsen
for at identifikasjonsinvolveringsgruppen blir betegnet som
identifikasjonsinvolveringsgruppe. Persepsjonene er årsaken og
betingelsen for at reaksjonsinvolveringsgruppen blir betegnet som
reaksjonsinvolveringsgruppe. Splittelsen i objekt og subjekt er
årsaken og betingelsen for at bevissthetsinvolveringsgruppen blir
betegnet som bevissthetsinvolveringsgruppe, munk.»</p>
<p>Munken takket for svaret og stilte et nytt spørsmål:</p>
<p>«Hvordan er personlighetsteorier, Mester?»</p>
<p>«Et vanlig menneske, en person som ikke har fått opplæring, som
ikke har møtt en edel person, og som heller ikke kjenner eller har
fått opplæring i de edles lære, som ikke har møtt en opphøyd
person, og som heller ikke kjenner eller har fått opplæring i de
opphøydes lære, betrakter form, eller primærsanseinntrykk, som sitt
selv, eller han mener at selvet har form, at formen er i selvet
eller at selvet er i formen. Han betrakter følelsene som sitt selv,
eller han mener at følelsene har form, at følelsene er i selvet
eller at selvet er i følelsene. Han betrakter identifikasjoner som
sitt selv, eller han mener at selvet har identifikasjoner, at
identifikasjonene er i selvet eller at selvet er i
identifikasjonene. Han betrakter reaksjoner som sitt selv, eller
han mener at selvet har reaksjoner, at reaksjonene er i selvet
eller at selvet er i reaksjonene. Og han betrakter bevisstheten som
sitt selv, eller han mener at selvet har bevissthet, at
bevisstheten er i selvet eller at selvet er i bevisstheten. Slik er
personlighetsteoriene, munk.»</p>
<p>Munken takket for svaret og stilte et nytt spørsmål:</p>
<p>«Hvordan unngår man at det oppstår noen personlighetsteorier,
Mester?»</p>
<p>«En som har fått opplæring, en som er elev av de edle, som har
møtt edle personer, som har god kjennskap til de opphøyde personers
lære, som er vel bevandret i de opphøyde personers lære, betrakter
ikke form som sitt selv, og han mener ikke at selvet har form, at
formen er i selvet eller at selvet er i formen. Han betrakter ikke
følelsene som sitt selv, og han mener ikke at følelsene har form,
at følelsene er i selvet eller at selvet er i følelsene. Han
betrakter ikke identifikasjoner som sitt selv, og han mener ikke at
selvet har identifikasjoner, at identifikasjonene er i selvet eller
at selvet er i identifikasjonene. Han betrakter ikke reaksjoner som
sitt selv, og han mener ikke at selvet har reaksjoner, at
reaksjonene er i selvet eller at selvet er i reaksjonene. Og han
betrakter ikke bevisstheten som sitt selv, og han mener ikke at
selvet har bevissthet, at bevisstheten er i selvet eller at selvet
er i bevisstheten. Slik unngår han at det oppstår noen
personlighetsteorier, munk.»</p>
<p>Munken takket for svaret og stilte et nytt spørsmål:</p>
<p>«Hva er fordelene ved primærsanseinntrykkene, Mester? Hva er
ulempene ved dem og hvordan frir man seg fra dem? Hva er fordelene
ved følelsene … ved identifikasjonene … ved reaksjonene … ved
den skjelnende bevisstheten? Hva er ulempene ved den og hvordan
frir man seg fra den?»</p>
<p>«Fordelen ved primærsanseinntrykkene er den glede og lykke som
de skaper. Ulempen ved primærsanseinntrykkene er at de er
forgjengelige, utilfredsstillende og underlagt forandringenes lov.
Man kan fri seg fra primærsanseinntrykkene ved å slippe taket i og
fordrive lyster og lidenskaper. Fordelen ved følelsene …
identifikasjonene … reaksjonene … den skjelnende bevisstheten
er den glede og lykke som den skaper. Ulempen ved den skjelnende
bevisstheten er at den er forgjengelig, utilfredsstillende og
underlagt forandringenes lov. Man kan fri seg fra den skjelnende
bevisstheten ved å slippe taket i den og fordrive lyster og
lidenskaper.»</p>
<p>Munken takket for svaret og stilte et nytt spørsmål:</p>
<p>«Hvordan kan man vite, hvordan kan man se at det ikke finnes
noen tendenser til stolthet over meg og mitt verken angående denne
kroppen med sin bevissthet eller angående noen ytre ting,
Mester?»</p>
<p>«Med sann visdom ser man som det er om alle primærsanseinntrykk
i fortid, framtid og nåtid, de være seg indre eller ytre, grove
eller subtile, gode eller dårlige, nære eller fjerne ‘dette er ikke
mitt, dette er ikke meg, dette er ikke mitt jeg’. Med sann visdom
ser man som det er om alle følelser … alle identifikasjoner …
alle reaksjoner … all skjelnende bevissthet i fortid, framtid og
nåtid, den være seg indre eller ytre, grov eller subtil, god eller
dårlig, nær eller fjern ‘dette er ikke mitt, dette er ikke meg,
dette er ikke mitt jeg’. Slik kan man vite, hvordan kan man se at
det ikke finnes noen tendenser til stolthet over meg og mitt verken
angående denne kroppen med sin bevissthet eller angående noen ytre
ting, munk.»</p>
<p>Da var det en munk som tenkte som så:</p>
<p>«Da er altså verken primærsanseinntrykk, følelser,
identifikasjoner, reaksjoner eller skjelnende bevissthet meg selv.
Hvordan kan da handlinger som er begått av ikke-selv berøre meg
selv?»</p>
<p>Mesteren forsto hva han tenkte, og sa:</p>
<p>«Nå kan det tenkes at en eller annen uvitende tosk blir ført på
villspor av sitt eget begjær, vil overgå lærerens ord og tenker som
så: ‘Da er altså verken primærsanseinntrykk, følelser,
identifikasjoner, reaksjoner eller skjelnende bevissthet meg selv.
Hvordan kan da handlinger som er begått av ikke-selv berøre meg
selv?’ Men jeg har allerede besvart slike motspørsmål, munker!</p>
<p>Hva mener dere, munker, er primærsanseinntrykkene varige eller
uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt’, ‘dette er meg’, ‘dette er
mitt jeg’?»</p>
<p>«Nei, Mester.»</p>
<p>«Hva mener dere, munker, er følelser, identifikasjoner,
reaksjoner og skjelnende bevissthet varige eller uvarige?»</p>
<p>«Uvarige, Mester.»</p>
<p>«Det som er uvarig, gir det sorg eller glede?»</p>
<p>«Sorg, Mester.»</p>
<p>«Men det som gir sorg og som er uvarig og forgjengelig av natur,
er det fornuftig å si at ‘dette er mitt, dette er meg, dette er
mitt jeg’?»</p>
<p>«Nei, Mester.»</p>
<p>«Derfor bør vi si om alle primærsanseinntrykk, følelser,
identifiksjoner, reaksjoner og bevissthet—de være seg nære eller
fjerne, gode eller dårlige, fine eller grove, indre eller ytre, så
vel i nåtid, fortid og framtid—‘dette er ikke mitt, dette er ikke
meg, dette er ikke mitt jeg’. Da har vi visdom og ser disse tingene
som de er.</p>
<p>Når den edles elev ser disse tingene som de er, slipper han
taket i alle former, følelser, identifikasjoner, reaksjoner og
bevissthet. Når han slipper taket i dem, blir lengselen borte, og
når lengselen blir borte, blir han fri. Han vet at han er fri og
han vet at nå oppstår det ikke noe nytt, treningen er fullført,
gjort er det som skulle gjøres og det er ikke noe mer som
gjenstår.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
