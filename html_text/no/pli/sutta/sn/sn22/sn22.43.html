<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.43">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.43. Vær deres egne tilfluktsøyer!</h1>
</div>
<p>En gang da Mesteren oppholdt seg i Savatthi, sa han:</p>
<p>«Vær deres egne tilfluktsøyer, munker! Ta tilflukt til dere selv
og ikke til andre! La læren være deres tilfluktsøyer, la læren være
deres tilflukt og ikke ta tilflukt til andre! Når dere er deres
egne tilfluktsøyer, når dere tar tilflukt til dere selv og ikke til
andre, når dere lar læren være deres tilfluktsøyer, når dere lar
læren være deres tilflukt og ikke tar tilflukt til andre, kan dere
foreta en systematisk undersøkelse av hvordan sorg, klage, smerte,
tungsinn og jammer oppstår, hvordan de blir til.</p>
<p>Hvordan oppstår sorg, klage, smerte, tungsinn og jammer, munker?
Hvordan blir de til? Et vanlig menneske, en person som ikke har
fått opplæring, som ikke har møtt en edel person, og som heller
ikke kjenner eller har fått opplæring i de edles lære, som ikke har
møtt en opphøyd person, og som heller ikke kjenner eller har fått
opplæring i de opphøydes lære, betrakter primærsanseinntrykkene som
sitt selv, eller han mener at selvet mottar primærsanseinntrykk, at
primærsanseinntrykkene er i selvet eller at selvet er i
primærsanseinntrykkene. Men disse primærsanseinntrykkene forandrer
seg og blir annerledes, og dette fører til sorg, klage, smerte,
tungsinn og jammer.</p>
<p>Han betrakter følelsene som sitt selv, eller han mener at
følelsene har form, at følelsene er i selvet eller at selvet er i
følelsene … han betrakter identifikasjoner … reaksjoner … den
skjelnende bevisstheten som sitt selv, eller han mener at selvet
har bevissthet, at bevisstheten er i selvet eller at selvet er i
bevisstheten. Men denne bevisstheten forandrer seg og blir
annerledes, og dette fører til sorg, klage, smerte, tungsinn og
jammer, munker.</p>
<p>Når han innser at primærsanseinntrykkene er uvarige og
forgjengelige, at de tar slutt og ikke er noe å hefte seg ved, ja,
når han med fullkommen visdom ser det som det er, at alle
primærsanseinntrykk både i fortid og nåtid er uvarige, smertefylte
og forgjengelige, slipper han taket i sorg, klage, smerte, tungsinn
og jammer. Når han har sluppet taket i disse, føler han ikke lenger
noen angst. Når han ikke føler noen angst, lever han lykkelig, og
en munk som lever lykkelig, omtales som en som er kvitt alt det
der.</p>
<p>Når han innser at følelsene er uvarige og forgjengelige, at de
tar slutt og ikke er noe å hefte seg ved, ja, når han med
fullkommen visdom ser det som det er, at alle følelser både i
fortid og nåtid er uvarige, smertefylte og forgjengelige, slipper
han taket i sorg, klage, smerte, tungsinn og jammer. Når han har
sluppet taket i disse, føler han ikke lenger noen angst. Når han
ikke føler noen angst, lever han lykkelig, og en munk som lever
lykkelig, omtales som en som er kvitt alt det der.</p>
<p>Når han innser at identifikasjonene … reaksjonene … den
skjelnende bevisstheten er uvarig og forgjengelig, at den tar slutt
og ikke er noe å hefte seg ved, ja, når han med fullkommen visdom
ser det som det er, at alle skjelnende bevissthet både i fortid og
nåtid er uvarig, smertefylt og forgjengelig, slipper han taket i
sorg, klage, smerte, tungsinn og jammer. Når han har sluppet taket
i disse, føler han ikke lenger noen angst. Når han ikke føler noen
angst, lever han lykkelig, og en munk som lever lykkelig, omtales
som en som er kvitt alt det der.»</p>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
