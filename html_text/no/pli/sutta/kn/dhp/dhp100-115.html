<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp100-115' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>8. Tusener</h1>
</header>
<blockquote class='gatha'>
<p><a class='sc' id='sc1' data-uid='dhp100'></a>Selv om noen har tusen ord<br>
men alle er meningsløse -<br>
ett eneste meningsfylt ord er bedre,<br>
dersom det gir deg fred.</p>
<p>10 l.<br>
Selv om noen har tusen vers<br>
men alle er meningsløse -<br>
ett eneste lite vers er bedre,<br>
dersom det gir deg fred.</p>
<p><a class='sc' id='sc2' data-uid='dhp102'></a>Om en deklamerer hundre vers<br>
men alle er meningsløse -<br>
ett eneste ord av dhamma er bedre,<br>
dersom det gir deg fred.</p>
<p><a class='sc' id='sc3' data-uid='dhp103'></a>Om noen i kamp skulle overvinne<br>
tusen og tusen igjen -<br>
er han dog den største seierherre<br>
som overvinner seg selv.</p>
<p><a class='sc' id='sc4' data-uid='dhp104'></a>For sannelig er det langt bedre<br>
å overvinne seg selv enn andre<br>
for den som har temmet seg selv<br>
og alltid vandrer i måtehold.</p>
<p><a class='sc' id='sc5' data-uid='dhp105'></a>For slik en person kan ingen,<br>
nei, verken gud eller djevel,<br>
ei heller engler av noe slag,<br>
forandre hans seier til nederlag.</p>
<p><a class='sc' id='sc6' data-uid='dhp106'></a>Du kan gjerne drysse offergaver hen i tusentall<br>
i måned etter måned gjennom nesten hundre år,<br>
men om du for et øyeblikk kan hedre en av de<br>
som har utviklet seg selv,<br>
så er det til større heder<br>
enn slik hundreårig offervirksomhet.</p>
<p><a class='sc' id='sc7' data-uid='dhp107'></a>Og kanskje er du en av de som vandrer ut i skogene<br>
for der å tilbe offerilden gjennom hundre år,<br>
men om du for et øyeblikk kan hedre en av de<br>
som har utviklet seg selv,<br>
så er det til større heder<br>
enn slik hundreårig offervirksomhet.</p>
<p><a class='sc' id='sc8' data-uid='dhp108'></a>Hva enn du kan ofre i verden<br>
igjennom et år, med tanke på lønn,<br>
det er ikke verd en fjerdedel<br>
av det som respekt for den rettskafne er verd.</p>
<p><a class='sc' id='sc9' data-uid='dhp109'></a>Den som alltid er ivrig etter<br>
å hedre og ære de gamle,<br>
han får framgang i disse fire:<br>
levetid, skjønnhet, lykke og kraft.</p>
<p><a class='sc' id='sc10' data-uid='dhp110'></a>Du kan leve i hundre år<br>
i ondskap og tankeløshet -<br>
bedre å leve en eneste dag<br>
i godhet og meditasjon.</p>
<p><a class='sc' id='sc11' data-uid='dhp111'></a>Du kan leve i hundre år<br>
i dårskap og tankeløshet -<br>
bedre å leve en eneste dag<br>
i visdom og meditasjon.</p>
<p><a class='sc' id='sc12' data-uid='dhp112'></a>Du kan leve i hundre år<br>
i slapphet og uten energi -<br>
bedre å leve en eneste dag<br>
med full energisk innsats.</p>
<p><a class='sc' id='sc13' data-uid='dhp113'></a>Du kan leve i hundre år<br>
og ikke se oppkomst og undergang -<br>
bedre å leve en eneste dag<br>
og skue oppkomst og undergang.</p>
<p><a class='sc' id='sc14' data-uid='dhp114'></a>Du kan leve i hundre år<br>
og ikke se den udødelige vei -<br>
bedre å leve en eneste dag<br>
og se den udødelige vei.</p>
<p><a class='sc' id='sc15' data-uid='dhp115'></a>Du kan leve i hundre år<br>
og ikke se den høyeste sannhet -<br>
bedre å leve en eneste dag<br>
og se den høyeste sannhet.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
