<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp221-234' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>17. Sinne</h1>
</header>
<blockquote class='gatha'>
<p><a class='sc' id='sc1' data-uid='dhp221'></a>Vær ikke sint, og gi avkall på stolthet,<br>
gå rolig forbi alt som binder.<br>
Lidelsen kommer aldri til den<br>
som ikke henger ved navn og form,<br>
og ikke regner noe som sitt.</p>
<p><a class='sc' id='sc2' data-uid='dhp222'></a>Hvis du er i stand til å betvinge<br>
ditt raseri som nettopp velter fram,<br>
som om det var ei vogn du holdt tilbake<br>
når hestene var ved å løpe løpsk;<br>
da kaller jeg deg virkelig en kjørekar -<br>
de andre bare griper etter tøylene</p>
<p><a class='sc' id='sc3' data-uid='dhp223'></a>Med vennlighet vinner du over den sinte<br>
med godhet over den onde.<br>
Med gavmildhet kan du en gnier beseire<br>
og løgneren med sannferdighet.</p>
<p><a class='sc' id='sc4' data-uid='dhp224'></a>Hold deg til sannheten, bli ikke sint,<br>
gi av det lille du har når man ber deg.<br>
Følger du disse tre grunnsetninger,<br>
kommer du englene nær.</p>
<p><a class='sc' id='sc5' data-uid='dhp225'></a>De vise, som aldri er noen til skade,<br>
som alltid har kroppen sin under kontroll,<br>
de går til det stedet hvor døden ei finnes,<br>
dithen hvor sorgene ikke er til.</p>
<p><a class='sc' id='sc6' data-uid='dhp226'></a>I den som alltid er våken,<br>
som trener seg dag og natt,<br>
og setter nibbana opp som sitt mål, -<br>
i ham forsvinner alt negativt.</p>
<p><a class='sc' id='sc7' data-uid='dhp227'></a>Dette er gammelt, min Atula,<br>
det er ikke nytt av idag:<br>
man klandrer den som forholder seg taus,<br>
man klandrer den som taler mye,<br>
selv den som taler med måte blir klandret.<br>
Ingen her i verden unngår klander.</p>
<p><a class='sc' id='sc8' data-uid='dhp228'></a>For aldri har det vært,<br>
og aldri vil det finnes,<br>
og heller ikke fins det nå<br>
et menneske som bare roses,<br>
eller bare kritiseres.</p>
<p><a class='sc' id='sc9' data-uid='dhp229'></a>Men den som de vise lovpriser<br>
når de har testet ham dag etter dag,<br>
og funnet at han er forstandig,<br>
har innsikt og god moral,<br>
og at hans framferd er uten feil, -</p>
<p><a class='sc' id='sc10' data-uid='dhp230'></a>hvem er da verdig å klandre en slik en?<br>
Han er så ren som det pureste gull.<br>
Til og med englene priser ham,<br>
han lovprises endog av gud.</p>
<p><a class='sc' id='sc11' data-uid='dhp231'></a>Vokt deg for hissige handlinger,<br>
og ha full kontroll over kroppen.<br>
Legg bort all dårlig oppførsel,<br>
og hold deg til gode gjerninger.</p>
<p><a class='sc' id='sc12' data-uid='dhp232'></a>Vokt deg for hissige ord,<br>
og ha full kontroll over talen.<br>
Legg bort all dårlig tale,<br>
og hold deg til gode ord.</p>
<p><a class='sc' id='sc13' data-uid='dhp233'></a>Vokt deg for hissige tanker,<br>
og ha full kontroll over sinnet.<br>
Legg fra deg alle dårlige tanker,<br>
og hold deg til de som er gode. 234.<br>
Den vise behersker kroppen,<br>
og talen sin likeså.<br>
Tanken behersker han like godt,<br>
da er han i sannhet sin egen herre.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
