<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp116-128' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>9. Ondskap</h1>
</header>
<blockquote class='gatha'>
<p><a class='sc' id='sc1' data-uid='dhp116'></a>Vent ikke med å gjøre det gode,<br>
og vern ditt sinn mot det onde;<br>
for den som er treg til å gjøre det gode<br>
trives med det som er ondt.</p>
<p><a class='sc' id='sc2' data-uid='dhp117'></a>Hvis du har gjort noe ondt<br>
bør du ei gjøre det flere ganger,<br>
og slett ikke finne din glede i det,<br>
for oppsamlet ondskap gir lidelse.</p>
<p><a class='sc' id='sc3' data-uid='dhp118'></a>Hvis du har gjort noe godt,<br>
prøv da å gjøre det flere ganger<br>
og finne din glede nettopp i det,<br>
for oppsamlet godhet gir lykke.</p>
<p><a class='sc' id='sc4' data-uid='dhp119'></a>Selv den onde kan ha det bra<br>
så lenge det onde ikke er modnet,<br>
men når det onde modnes,<br>
da får den onde det vondt.</p>
<p><a class='sc' id='sc5' data-uid='dhp120'></a>Selv den gode kan ha det ille<br>
så lenge det gode ikke er modnet,<br>
men når det gode modnes,<br>
da får den gode det godt.</p>
<p>12l.<br>
Man bør ikke undervurdere det onde<br>
og tenke: «Det kommer nok ikke til meg.»<br>
For selv ei vannkrukke fylles til slutt<br>
av dråper som faller en etter en,<br>
så selv om han samler det litt etter litt<br>
så fylles en dåre av ondskap.</p>
<p><a class='sc' id='sc6' data-uid='dhp122'></a>Man bør ikke undervurdere det gode<br>
og tenke: «Det kommer nok ikke til meg.»<br>
For selv ei vannkrukke fylles til slutt<br>
av dråper som faller en etter en,<br>
så selv om han samler det litt etter litt<br>
så fylles den gode av godhet.</p>
<p><a class='sc' id='sc7' data-uid='dhp123'></a>En kjøpmann som fører verdifull last<br>
og bare har få i sitt følge,<br>
han holder seg unna farlige veier;<br>
og den som har livet kjært<br>
han holder seg unna gift -<br>
slik bør man holde seg vekk fra det onde.</p>
<p><a class='sc' id='sc8' data-uid='dhp124'></a>Den som ikke har sår i handa,<br>
han kan håndtere gift.<br>
Giften kan ikke skade<br>
den som er uten sår.<br>
Det fins intet ondt for den<br>
som selv ikke gjør noe ondt.</p>
<p><a class='sc' id='sc9' data-uid='dhp125'></a>Den som krenker en skyldfri mann,<br>
et rent og uplettet menneske, -<br>
den dåren faller det onde tilbake på,<br>
som fint støv kastet mot vinden.</p>
<p><a class='sc' id='sc10' data-uid='dhp126'></a>Noen blir gjenfødt som mennesker,<br>
illgjerningsmenn går til pinen,<br>
de rettskafne går til lykkens land,<br>
de fullkomne oppnår nibbana.</p>
<p><a class='sc' id='sc11' data-uid='dhp127'></a>Ikke i himmelrommet<br>
og ikke i havets dyp,<br>
og heller ikke i bergets dypeste kløfter,<br>
nei, ikke i hele verden<br>
finnes et eneste sted<br>
hvor du kan unnslippe følgene av din ondskap.</p>
<p><a class='sc' id='sc12' data-uid='dhp128'></a>Ikke i himmelrommet<br>
og ikke i havets dyp,<br>
og heller ikke i bergets dypeste kløfter,<br>
nei, ikke i hele verden<br>
finnes et eneste sted<br>
hvor døden ikke vil overmanne deg.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
