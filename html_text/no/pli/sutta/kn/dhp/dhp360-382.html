<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp360-382' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>25. Bhikkhuen</h1>
</header>
<blockquote class='gatha'>
<p><a class='sc' id='sc1' data-uid='dhp360'></a>Det er bra å ha kontroll over øyet,<br>
kontroll over øret er også bra.<br>
Det er bra å kontrollere sin nese,<br>
kontroll over tunga er også bra.</p>
<p>36l.<br>
Det er bra å ha kontroll over kroppen,<br>
kontroll over talen er også bra,<br>
og bra er kontroll over tankene sine;<br>
ja, godt er å ha fullstendig kontroll.<br>
En bhikkhu som har fullstendig kontroll,<br>
blir fri fra alt som er vondt.</p>
<p><a class='sc' id='sc2' data-uid='dhp362'></a>Den som behersker hender, føtter og tale,<br>
ja, som er behersket i alle henseender,<br>
som er fylt av en indre glede,<br>
ensom, konsentrert og vel tilfreds, -<br>
han kan i sannhet kalles en bhikkhu.</p>
<p><a class='sc' id='sc3' data-uid='dhp363'></a>Herlig er det å høre en bhikkhu<br>
som vet å forklare ånd og bokstav,<br>
veltalende, men ikke pompøs,<br>
med milde harmoniske ord.</p>
<p><a class='sc' id='sc4' data-uid='dhp364'></a>Den bhikkhu som frydes ved dhamma<br>
og finner sin glede der,<br>
som tenker dhamma grundig igjennom<br>
og bærer den vel i sinne, -<br>
han faller ikke fra sannheten bort.</p>
<p><a class='sc' id='sc5' data-uid='dhp365'></a>Man bør ikke forakte<br>
det som man selv har fått,<br>
og heller ikke misunne<br>
andre det de har fått.<br>
Den som misunner andre,<br>
den bhikkhu blir ikke konsentrert.</p>
<p><a class='sc' id='sc6' data-uid='dhp366'></a>Selv englene priser den bhikkhu<br>
som ikke forakter det som han har,<br>
selv om det enn er lite,<br>
og lever et rent og aktivt liv.</p>
<p><a class='sc' id='sc7' data-uid='dhp367'></a>Den som ikke innbiller seg<br>
at noe som helst av navn og form<br>
virkelig er hans eget,<br>
og ikke sørger over det som ikke er,<br>
han kan virkelig kalles en bhikkhu.</p>
<p><a class='sc' id='sc8' data-uid='dhp368'></a>Den bhikkhu som lever i nestekjærlighet<br>
i full fortrøstning til Buddhas lære,<br>
han finner fram til fredens rike,<br>
den lykke hvor alle impulsene faller til ro.</p>
<p><a class='sc' id='sc9' data-uid='dhp369'></a>Øs denne båten, bhikkhu!<br>
Når du har øst den, seiler den lett.<br>
Når du har skåret av hat og begjær,<br>
da skal du oppnå nibbana.</p>
<p><a class='sc' id='sc10' data-uid='dhp370'></a>Skjær over fem, kvitt deg med fem,<br>
fem andre bør du utvikle.<br>
Den bhikkhu som frir seg fra hindringer fem<br>
kalles en som har krysset floden.</p>
<p>37l.<br>
Mediter, bhikkhu, og vær ikke slapp!<br>
La ikke tankene kretse om sansen ytelser,<br>
så ikke du i din tankeløshet<br>
skal tvinges å svelge ei glødende kule av jern,<br>
og ikke skal rope: «Dette gjør vondt!»<br>
mens du brenner.</p>
<p><a class='sc' id='sc11' data-uid='dhp372'></a>Det finnes ingen konsentrasjon<br>
for den som mangler innsikt.<br>
Det finnes ingen innsikt<br>
for den som ikke har konsentrasjon.<br>
Men den som har både konsentrasjon<br>
og innsikt, han er nibbana nær.</p>
<p><a class='sc' id='sc12' data-uid='dhp373'></a>En overmenneskelig glede oppstår<br>
i den bhikkhu som har trukket seg tilbake<br>
til ensomheten med fredfylt sinn,<br>
og der betrakter dhamma med klar forståelse.</p>
<p><a class='sc' id='sc13' data-uid='dhp374'></a>Når han fullt ut kan begripe<br>
faktorenes oppkomst og undergang,<br>
finner han glede og lykke,<br>
som en som kjenner det udødelige.</p>
<p><a class='sc' id='sc14' data-uid='dhp375'></a>Dette her er det første<br>
for en bhikkhu som har forstand:<br>
sansekontroll, tilfredshet,<br>
selvdisiplin etter reglene,<br>
omgang med gode venner,<br>
et rent og aktivt liv.</p>
<p><a class='sc' id='sc15' data-uid='dhp376'></a>Vennlig i hele sitt vesen<br>
og fin i sin framferd, det bør han være.<br>
Fylt av glede vil han dermed<br>
gjøre en ende på det som er vondt.</p>
<p><a class='sc' id='sc16' data-uid='dhp377'></a>Liksom jasminen slipper<br>
de visnede blomstene fra seg,<br>
skal dere også, bhikkhuer,<br>
gi slipp på hat og begjær.</p>
<p><a class='sc' id='sc17' data-uid='dhp378'></a>Den bhikkhu som er vel konsentrert<br>
og rolig i tanker, tale og handling,<br>
som ikke har mer appetitt på verden, -<br>
han kan kalles en avbalansert.</p>
<p><a class='sc' id='sc18' data-uid='dhp379'></a>Selv skal du rette på feilene dine<br>
og holde et øye med deg selv.<br>
Slik, oppmerksom og selvhjulpen,<br>
skal du leve i lykke, bhikkhu.</p>
<p><a class='sc' id='sc19' data-uid='dhp380'></a>For du er din egen frelser,<br>
din egen framtid former du selv.<br>
Ta derfor vare på deg selv,<br>
som kjøpmannen skjøtter en fullblodshest.</p>
<p><a class='sc' id='sc20' data-uid='dhp381'></a>Den bhikkhu som lever oppfylt av glede<br>
i full fortrøstning til Buddhas lære,<br>
han finner fram til fredens rike,<br>
den lykke hvor alle impulsene faller til ro.</p>
<p><a class='sc' id='sc21' data-uid='dhp382'></a>Den bhikkhu som vier seg helt<br>
til Buddhas lære, om enn han er ung,<br>
han lyser opp denne verden<br>
som månen fra skyfri himmel.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
