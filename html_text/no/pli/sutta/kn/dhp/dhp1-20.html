<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp1-20' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>1. Dobbeltvers</h1>
</header>
<blockquote class='gatha'>
<p><a class='sc' id='sc1' data-uid='dhp1'></a>Tanken går forut for alle ting,<br>
tanken styrer dem, tanken skaper dem.<br>
Som hjulet følger oksens fot<br>
vil smerten alltid følge den<br>
som taler og handler med onde tanker.</p>
<p><a class='sc' id='sc2' data-uid='dhp2'></a>Tanken går forut for alle ting,<br>
tanken styrer dem, tanken skaper dem.<br>
Så trofast som hans egen skygge<br>
vil lykken alltid følge den<br>
som taler og handler med gode tanker.</p>
<p><a class='sc' id='sc3' data-uid='dhp3'></a>«Han hånte meg og slo meg,<br>
beseiret meg og plyndret meg.»<br>
Hos de som går og tenker slik<br>
tar hatet aldri slutt.</p>
<p><a class='sc' id='sc4' data-uid='dhp4'></a>«Han hånte meg og slo meg,<br>
beseiret meg og plyndret meg.»<br>
Hos de som ikke tenker slik<br>
dør hatet stille bort.</p>
<p><a class='sc' id='sc5' data-uid='dhp5'></a>For aldri kan vel dette skje:<br>
at hat tar slutt av mere hat.<br>
Av vennlighet tar hatet slutt,<br>
det er en evig lov.</p>
<p><a class='sc' id='sc6' data-uid='dhp6'></a>Men mange andre kan ikke innse<br>
at vi gjør best i å beherske oss.<br>
De som forstår det, derimot,<br>
gjør slutt på kiv og strid.</p>
<p><a class='sc' id='sc7' data-uid='dhp7'></a>Den som lever for nytelser,<br>
som ikke har sansene under kontroll,<br>
som fråtser i mat og er sløv og lat -<br>
ham velter Mara like lett<br>
som vinden et råttent tre.</p>
<p><a class='sc' id='sc8' data-uid='dhp8'></a>Men den som ikke er nytelsessyk,<br>
som lever med sansene vel kontrollert,<br>
som spiser med måte, har tillit og kraft -<br>
mot ham makter Mara slett ikke mer<br>
enn vindpust mot klippemassiv.</p>
<p><a class='sc' id='sc9' data-uid='dhp9'></a>Den som vil bære den gule kappe<br>
men ikke er fri for feil,<br>
usannferdig og tøylesløs -<br>
han er ikke kappen verdig.</p>
<p><a class='sc' id='sc10' data-uid='dhp10'></a>Men den som er uten feil,<br>
som er vel befestet i god moral,<br>
sannferdig og måteholden -<br>
han er verdig den gule kappe.</p>
<p><a class='sc' id='sc11' data-uid='dhp11'></a>De som tar usant for sant<br>
og sannhet som usannhet ser,<br>
de finner ikke det sanne,<br>
men setter seg dårlige mål.</p>
<p><a class='sc' id='sc12' data-uid='dhp12'></a>Men de som ser sannhet som sant<br>
og usant som usannhet ser,<br>
de finner fram til det sanne,<br>
og setter seg fullkomne mål.</p>
<p><a class='sc' id='sc13' data-uid='dhp13'></a>Som regnet trenger inn i<br>
et dårlig tekket hus,<br>
slik gjennomtrenger lidenskapen<br>
et uutviklet sinn.</p>
<p><a class='sc' id='sc14' data-uid='dhp14'></a>Som regnet ikke trenger inn i<br>
et riktig tekket hus,<br>
slik gjennomtrenger ikke lidenskapen<br>
et velutviklet sinn.</p>
<p><a class='sc' id='sc15' data-uid='dhp15'></a>Han sørger her og han sørger siden -<br>
den som gjør ondt sørger dobbelt.<br>
Han sørger og gremmes når han ser<br>
hvor skitne hans gjerninger er.</p>
<p><a class='sc' id='sc16' data-uid='dhp16'></a>Han gleder seg her og han gleder seg siden -<br>
den som gjør godt han gleder seg dobbelt.<br>
Han er glad og lykkelig når han ser<br>
hvor rene hans gjerninger er.</p>
<p><a class='sc' id='sc17' data-uid='dhp17'></a>Han lider her og han lider siden,<br>
den som gjør ondt lider dobbelt.<br>
«Ondt har jeg gjort!» - slik lider han,<br>
og enda verre blir lidelsen<br>
når han kommer i ulykkelige kår.</p>
<p><a class='sc' id='sc18' data-uid='dhp18'></a>Han fryder seg her og han fryder seg siden,<br>
den som gjør godt han fryder seg dobbelt.<br>
«Godt har jeg gjort!» - slik fryder han seg,<br>
og enda større blir fryden<br>
når han kommer i lykkelige kår.</p>
<p><a class='sc' id='sc19' data-uid='dhp19'></a>Hvis noen flittig kan sitere skriften,<br>
men selv er slapp og ikke gjør deretter, -<br>
han er som gjeteren som teller andres kveg,<br>
selv har han ingen del i fellesskapet.</p>
<p><a class='sc' id='sc20' data-uid='dhp20'></a>Selv om en annen lite kjenner skriften,<br>
men lever i rettferdighet og etter læren,<br>
har overvunnet dårskap, hat og lidenskap,<br>
med fullendt visdom og med sinnet fritt,<br>
og ikke binder seg til noe som helst -<br>
han har i sannhet del i fellesskapet.</p>
</blockquote>
<blockquote class='gatha'></blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
