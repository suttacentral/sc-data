<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie'>
<title></title>
</head>
<body>
<article id='dhp256-272' lang='no'>
<header>
<ul>
<li class='division'>Mindre tekster</li>
<li>Dhammapada</li>
<li class='subdivision'>Vers om læren</li>
</ul>
<h1>19. Den rettskafne</h1>
</header>
<blockquote class='gatha'>
<p><a class='sc' id='sc1' data-uid='dhp256'></a>Det er ikke dermed sagt<br>
at du er rettskaffen,<br>
fordi om du med brask og bram<br>
vil veilede andre i hva som er rett.<br>
Men om du sindig overveier<br>
både rett og galt,<br>
da kan du kalles vis.</p>
<p><a class='sc' id='sc2' data-uid='dhp257'></a>For den som rolig veileder andre,<br>
saktmodig, i samsvar med dhamma, -<br>
han kan kalles rettskaffen, vis,<br>
og rettferdighetens vokter.</p>
<p><a class='sc' id='sc3' data-uid='dhp258'></a>Man er ikke dermed vis<br>
fordi om man snakker mye.<br>
Den kan i sannhet kalles vis<br>
som er fredelig, vennlig og uten frykt.</p>
<p><a class='sc' id='sc4' data-uid='dhp259'></a>Man er ingen kjenner av dhamma<br>
fordi om man snakker mye.<br>
Men den som lever i dhamma<br>
og ikke forsømmer den,<br>
han skal kalles en kjenner av dhamma<br>
selv om han ikke er lærd.</p>
<p><a class='sc' id='sc5' data-uid='dhp260'></a>Man er ikke dermed en Eldre<br>
fordi om ens hode er grånet.<br>
Hvis man bare er modnet i alder,<br>
da er man eldet forgjeves.</p>
<p>26l.<br>
Nei, han som er sann og rettferdig,<br>
behersket og vennlig, med selvdisiplin;<br>
han, den vise og rene i hjertet,<br>
han kan i sannhet kalles en Eldre.</p>
<p><a class='sc' id='sc6' data-uid='dhp262'></a>Vakre ord er ikke nok,<br>
ei heller vakkert utseende.<br>
Man er intet virkelig edelt menneske<br>
hvis man er gjerrig, falsk og misunnelig.</p>
<p><a class='sc' id='sc7' data-uid='dhp263'></a>Men den som fullstendig har utryddet dette,<br>
og rykket det opp med rota,<br>
han, den forstandige, fri fra alt hat,<br>
han er et virkelig edelt menneske.</p>
<p><a class='sc' id='sc8' data-uid='dhp264'></a>Man blir ikke munk ved å rake av håret<br>
hvis man er troløs og umoralsk.<br>
Hvordan kan vel han være munk,<br>
som er fylt av begjær og grådighet?</p>
<p><a class='sc' id='sc9' data-uid='dhp265'></a>Men han som fullstendig har undertrykt ondskapen<br>
både i stort og smått,<br>
kalles en munk nettopp derfor<br>
at alt det onde er brakt til opphør.</p>
<p><a class='sc' id='sc10' data-uid='dhp266'></a>Man er ikke munk bare fordi<br>
om man lever av almisser.<br>
Selv ikke den som påtar seg alle reglene<br>
blir med det en virkelig munk.</p>
<p><a class='sc' id='sc11' data-uid='dhp267'></a>Den som fører et edelt liv<br>
og hever seg over godt og vondt,<br>
og vandrer i verden med visdom,<br>
han kan kalles en munk.</p>
<p><a class='sc' id='sc12' data-uid='dhp268'></a>Man blir ikke vismann bare ved taushet,<br>
hvis man er uvitende og dum.<br>
Den er vis som veier omhyggelig,<br>
og derpå velger ut det som er godt</p>
<p><a class='sc' id='sc13' data-uid='dhp269'></a>og likedan forkaster det onde, -<br>
nettopp derfor så er han vis.<br>
Han kalles en vismann nettopp fordi<br>
han overveier begge verdener.</p>
<p><a class='sc' id='sc14' data-uid='dhp270'></a>Man kan ikke kalles edel<br>
når man skader levende vesener.<br>
Men ved å la alle levende vesener<br>
være i fred, er man edel.</p>
<p><a class='sc' id='sc15' data-uid='dhp271'></a>Ikke ved regler og ritualer<br>
eller ved lærdom stor,<br>
heller ikke ved meditasjon<br>
eller en ensom bolig</p>
<p><a class='sc' id='sc16' data-uid='dhp272'></a>skal jeg nå fram til frihetens lykke,<br>
den som mengden ikke kan oppnå.<br>
Bhikkhu! Vær ikke sikker<br>
før du grundig har luket bort<br>
dine negative tendenser!</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>1976</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Bhikkhu Sujato</span>.</p>
</footer>
</article>
</body>
</html>
