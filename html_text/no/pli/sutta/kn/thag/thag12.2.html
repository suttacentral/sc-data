<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag12.2' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med tolv vers</li>
</ul>
<h1>12.2. Sunita</h1>
</header>
<blockquote class='gatha'>
<p><a class='kl' id='kl620'></a>Jeg ble født inn i usle kår,<br>
en fattig og sulten familie.<br>
Foraktelig var mitt arbeid:<br>
Jeg feide søppel i gatene.</p>
<p><a class='kl' id='kl621'></a>Og alle skydde meg og ropte<br>
skjellsord når jeg kom dem for nær.<br>
Ydmyk snek jeg meg langs veggene<br>
og bøyde nakken for alle.</p>
<p><a class='kl' id='kl622'></a>Så fikk jeg se Den Våkne<br>
omgitt av munkenes skare.<br>
De ypperste av mennesker<br>
gikk inn i Magadhas hovedstad.</p>
<p><a class='kl' id='kl623'></a>Jeg kastet bærestang og kurver<br>
og hilste Den Fullkomment Våkne.<br>
Den beste av mennesker stanset!<br>
<i>Meg</i> viste han medfølelse!</p>
<p><a class='kl' id='kl624'></a>Jeg bøyde meg for hans føtter<br>
og reiste meg. Der, ved hans side,<br>
ba jeg ham, den ypperste Mester,<br>
om å bli ordinert.</p>
<p><a class='kl' id='kl625'></a>Og han som har medfølelse<br>
med hele verden, sa til meg<br>
med vennlig røst: “Kom hit! Bli munk!”<br>
Slik ble jeg en av brødrene.</p>
<p><a class='kl' id='kl626'></a>Jeg bodde alene i skogen<br>
og henfalt aldri til dovenskap,<br>
men praktiserte Buddhas lære<br>
slik han selv hadde veiledet meg.</p>
<p><a class='kl' id='kl627'></a>I første nattevakt så jeg<br>
liv på liv passere minnet.<br>
I den mellomste nattevakt<br>
ble blikket renset, øyet klart.<br>
I siste nattevakt kom lyset<br>
som splintret mørkets tykke murer!</p>
<p><a class='kl' id='kl628'></a>Og så, da morgenen grydde<br>
og solen rødmet på himmelen,<br>
kom Indra og Brahma til meg<br>
og hilste, med hendene sammen:</p>
<p><a class='kl' id='kl629'></a>Lovet være deg, du edleste!<br>
Lovet være deg, du store mann!<br>
Du, herre, fortjener lovord—du,<br>
hvis sinn har splintret mørkets vegger!</p>
<p><a class='kl' id='kl630'></a>Da Mesteren så meg omgitt<br>
og hyllet av gudenes skare,<br>
sendte han meg et vennlig smil<br>
og forkynte så for alle:</p>
<p><a class='kl' id='kl631'></a>“Ved flittig innsats og edelt liv,<br>
selvbeherskelse og kontroll,<br>
ble denne mannen foredlet—<br>
ja, han er i sannhet en brahman!”</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
