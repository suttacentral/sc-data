<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag15.2' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med seksten vers</li>
</ul>
<h1>15.2. Udayi</h1>
</header>
<blockquote class='gatha'>
<p><a class='kl' id='kl689'></a>Den Våkne, født som menneske,<br>
dypt konsentrert i selvdisiplin,<br>
som vandrer den edleste vei<br>
og fryder seg over sinnets ro,</p>
<p><a class='kl' id='kl690'></a>han æres av menneskeskarer<br>
som den som krysset elvens stryk.<br>
Ja, selv gudene bøyer seg!<br>
Dette har jeg, en arahant, hørt.</p>
<p><a class='kl' id='kl691'></a>Han splintret lenkene og gikk<br>
fra lystens kratt til fredens slette,<br>
lykkelig befridd fra begjæret<br>
som gull hugget ut av berget.</p>
<p><a class='kl' id='kl692'></a>Av alle som kalles Elefant,<br>
bærer han navnet med størst rett!<br>
Han stråler over alle,<br>
som Himalaya over verdens fjell.</p>
<p><a class='kl' id='kl693'></a>Jeg vil rose Elefanten høyt<br>
for dere: aldri gjør han urett.<br>
Mildhet og avstand fra grusomhet<br>
er to av Elefantens føtter,</p>
<p><a class='kl' id='kl694'></a>oppmerksomhet og forståelse<br>
er Elefantens andre to føtter.<br>
Tillit er Elefantens snabel<br>
og sinnsro hans hvite støttenner,</p>
<p><a class='kl' id='kl695'></a>nakken oppmerksomhet, hodet visdom,<br>
snabelen forskning i livets vesen,<br>
buken hans er lærens ildsted<br>
og halen ensomhetens ro.</p>
<p><a class='kl' id='kl696'></a>Han mediterer med glede<br>
over sitt eget åndedrett:<br>
Elefanten er oppmerksom<br>
når han går og når han står stille,</p>
<p><a class='kl' id='kl697'></a>Elefanten er oppmerksom<br>
både liggende og sittende—<br>
ja, overalt er Elefanten<br>
oppmerksom til fullkommenhet!</p>
<p><a class='kl' id='kl698'></a>Han spiser rent og uklanderlig.<br>
Aldri spiser han uren mat.<br>
Han samler ikke eiendeler,<br>
men lever hver dag fra hånd til munn.</p>
<p><a class='kl' id='kl699'></a>Hvert bånd skar han over: de fine<br>
av silke og hver grove lenke.<br>
Overalt på verdens stier<br>
går han uten savn eller lengsler.</p>
<p><a class='kl' id='kl700'></a>Liksom vannliljen som er født,<br>
blomstrer og lever sin tid i vann<br>
ikke skitnes til av vannet,<br>
men sprer glede og søte dufter,</p>
<p><a class='kl' id='kl701'></a>slik er Buddha født i verden<br>
der han lever blant menneskene<br>
uten å skitnes til av dårskap—<br>
liksom en lilje i grumset vann.</p>
<p><a class='kl' id='kl702'></a>En stor og rasende ildebrann<br>
slukner og dør uten næring<br>
og selv om asken fortsatt er der,<br>
omtales den som “sluknet”.</p>
<p><a class='kl' id='kl703'></a>Denne lignelsen blir fortalt<br>
av vismenn som gjør sannheten kjent.<br>
De store elefantene<br>
vil forstå Elefantens brøl!</p>
<p><a class='kl' id='kl704'></a>Uten lidenskap, hat og blindhet,<br>
uten sinnets sorte strømmer,<br>
uten binding til kroppen vil han,<br>
Elefanten, slukne og finne ro.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
