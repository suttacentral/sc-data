<!DOCTYPE html>
<html>
<head>
<meta charset='UTF-8'>
<meta name='author' content='Kåre A. Lie, Tone Gleditsch Stabell'>
<title></title>
</head>
<body>
<article id='thag7.1' lang='no'>
<header>
<ul>
<li class='division'>Brødrenes sanger</li>
<li class='subdivision'>Sanger med syv vers</li>
</ul>
<h1>7.1. Samudda den fagre</h1>
</header>
<blockquote class='gatha'>
<p><a class='kl' id='kl459'></a>Velkledd, smykket med juveler,<br>
pyntet med en duftende krans<br>
og gullsko på sminkede føtter,<br>
kom gledespiken ut til meg.</p>
<p><a class='kl' id='kl460'></a>Hun tok av seg skoene, hilste<br>
med hendene høflig lagt sammen,<br>
så smilte hun søtt og yndig<br>
og talte til meg med myk stemme:</p>
<p><a class='kl' id='kl461'></a>Du er så ung—og likevel munk!<br>
Kom her! Følg heller <i>min</i> lære.<br>
Jeg gir deg alt du kan drømme om<br>
av nytelse; ja, også rikdom<br>
kan jeg tilby. Kom hit til meg!<br>
Jeg vet hvordan jeg skal tenne deg!</p>
<p><a class='kl' id='kl462'></a>Når vi blir gamle, begge to,<br>
og lener oss på hver vår stokk,<br>
da kan vi la oss ordinere<br>
og få i både pose og sekk!</p>
<p><a class='kl' id='kl463'></a>Slik sto hun der og fristet meg,<br>
gledespiken: med høflig hilsen,<br>
duftende, blomsterbekranset,<br>
som en dødelig, godt skjult snare.</p>
<p><a class='kl' id='kl464'></a>Da så jeg gjennom alle ting,<br>
fornuften klarnet tankene.<br>
Jeg fikk avsmak for dette livet<br>
og alle dets dype avgrunner.</p>
<p><a class='kl' id='kl465'></a>Slik ble jeg helt og fullstendig fri—<br>
se, hvor god denne læren er!<br>
Livet har jeg gjennomskuet,<br>
jeg har fulgt Den Våknes vei.</p>
</blockquote>
<footer>
<h3>Om oversettelsene</h3>
<p>Oversatt av <span class='author'>Kåre A. Lie</span>.</p>
<p>Fire forskjellige utgaver av palitekstene ligger til grunn for disse oversettelsene fra pali: Chattha Sangayana CD, version 3.0, 1999; utgaver av palitekstene fra Pali Text Society; Syamaratthassa Tepitakam, Bangkok 2523 (1980) samt tekstene slik de foreligger i Digital Pali Reader. Denne oversettelsen ble publisert i <span class='publication-date'>2006</span>. Ord og formuleringer kan ofte oversettes på flere måter, og det er ikke alltid jeg har valgt samme løsning for identiske uttrykk og avsnitt. Jeg har likevel valgt å la variantene stå som de er, idet de alle gjenspeiler aspekter av grunntekstene.</p>
<h3>Rettigheter</h3>
<p>Enhver kan fritt kopiere, sitere og bruke disse oversettelsene til privat bruk. Kommersiell bruk av tekstene faller inn under åndsverkslovens bestemmelser om copyright. Forlag eller andre som ønsker å bruke disse tekstene kommersielt, bes ta kontakt med oversetteren, Kåre A. Lie, alberlie@online.no</p>
<p>Used with kind permission of the translator. Full texts and other resources may be found on the translator’s website, http://dhamma.priv.no/</p>
<p>Prepared for SuttaCentral by <span class='editor'>Ayya Vimala</span>.</p>
</footer>
</article>
</body>
</html>
