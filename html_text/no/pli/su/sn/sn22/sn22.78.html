<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.78">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.78. Løven</h1>
</div>
<p>En gang da Mesteren oppholdt seg i Savatthi, sa han:</p>
<p>«Om kvelden kommer løven, dyrenes konge, fram fra liggestedet
sitt og strekker seg. Så ser den seg om til alle kanter og brøler
tre ganger. Deretter går den ut på jakt. De fleste dyr som hører
løven brøle, blir redde og engstelige. De som bor i jordhuler,
smetter inn i hulene sine. De som bor i vannet, kaster seg ut i
vannet. De som lever i skogen, løper inn mellom trærne og fuglene
tar til vingene. Selv kongens elefanter, som står bundet med sterke
bånd og lenker inne i byen eller landsbyen, blir så redde at de
sprenger bånd og lenker, slipper urin og ekskrementer og løper hit
og dit i panikk. Så stor makt har løven, dyrenes konge, over alle
andre dyr, munker, så sterk og mektig er den.</p>
<p>Slik er det også når en som har kommet fram til sannheten, en
Mester som har våknet fullt og helt ved egen hjelp, står fram i
verden, en arahant med fullkommen kunnskap og atferd, som er
lykkelig, som er en som kjenner verden,—en uforlignelig trener for
folk som kan trenes,—guders og menneskers lærer, en våken Mester.
Han gir undervisning i læren: ‘Slik er primærsanseinntrykk, slik
oppstår de og slik går de til grunne. Slik er følelser …
identifikasjoner … reaksjoner … skjelnende bevissthet, slik
oppstår den og slik går den til grunne.’</p>
<p>Når gudene, de som lever lenge, som er vakre og lykkelige og som
har bodd lenge i høye palasser, hører han som har kommet fram til
sannheten, gi undervisning i læren, blir de fleste av dem slått av
redsel og faller skjelvende til marken. ‘Vi er visst forgjengelige,
vi som trodde vi levde evig! Vi er visst uvarige, vi som trodde vi
skulle vare til evig tid! Vi er visst ikke evige, vi som trodde vi
hadde evig liv! Vi er visst forgjengelige, uvarige og uten evig
liv, fanget i vår egen kropp!’ Så stor makt har han som har kommet
fram til sannheten, over verden med alle dens guder, munker, så
sterk og mektig er han.»</p>
<p>Slik talte Mesteren. Deretter la han til disse versene:</p>
<blockquote class="gatha">
<p>«Når den oppvåknede har oppnådd innsikt,<br>
setter han lærens hjul i bevegelse.<br>
I hele verden med alle dens guder<br>
er han en lærer uten likemann.</p>
<p>Han forklarer hvordan jeg-forestillinger oppstår<br>
og likeså hvordan jeg-forestillinger tar slutt,<br>
samt den edle åttedelte veien<br>
som fører til at misnøyen faller til ro.</p>
<p>De gudene som lever så lenge,<br>
som er både vakre og berømte,<br>
ble fylt av frykt og redsel,<br>
som jungelens dyr da de hørte løven.</p>
<p>‘Vi har ikke beseiret jeg-forestillingene,<br>
vi er visst også forgjengelige!’<br>
Dette innså de da de hørte<br>
den frigjorte arahantens ord.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
