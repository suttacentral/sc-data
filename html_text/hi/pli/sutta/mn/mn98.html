<!DOCTYPE html>
<html>
<head>
<meta charset='UTF-8'>
<meta name='author' content='Rahul Sankrityayan'>
<title></title>
</head>
<body>
<article id='mn98' lang='hi'>
<header>
<ul>
<li class='division'>मज्झिम निकाय</li>
</ul>
<h1>98. वासेट्ठ-सुत्तन्त</h1>
</header>
<p class='evam'>ऐसा मैने सुना —</p>
<p>एक समय भगवान् इच्छानंगल में इच्छानंगल के वनखण्ड में विहार करते थे।</p>
<p>उस समय बहुत से अभिज्ञात अभिज्ञात (=प्रतिष्ठित) ब्राह्मण महाशाल (=महाधनी) जैसे कि—चकि ब्राह्मण, तारूक्ख (=तारूक्ष) ब्राह्मण, जानुस्सोणि ब्राह्मण, तोदेप्य ब्राह्मण, तथा दूसरे अभिज्ञात अभिज्ञात ब्राह्मण महाशाल, इच्छानंगल में वास करते थे।</p>
<p>तब वासिष्ठ और भारद्वाज दो माणवों (=छात्रों) की, जंघाविहार के लिये टहलते घूमते वक्त यह बात बच में चल पडी—“ब्राह्मण कैसे होता है भो?”।</p>
<p>वाशिष्ट माणव ने यह कहा—“जब (आदमी) शीलवान् और व्रत-संपन्न होता है, इतने से, भो! ब्राह्मण होता है।”</p>
<p>भारद्वाज माणव वाशिष्ट मावण को नहीं समझा सका, वाशिष्ट माणव भारद्वाज माणवकों नहीं समझा सका।</p>
<p>तब वाशिष्ट माणव ने भारद्वाज माणव को संबोधित किया—</p>
<p>“यह शाक्यकुल से प्रब्रजित शाक्यपुत्र श्रमण गौतम इच्छानंगल के वनखंड में विहार करते है। उन आप गौतम का ऐसा कल्याण कीर्तिशब्द उठा हुआ है—‘वह भगवान् ॰ बुद्ध भगवान् हैं’। चलो, भो भारद्वाज! जहाँ श्रमण गौतम हैं, वहाँ चले। चलकर श्रमण गौतम से इस बात को पूछें; जैसा श्रमण गौतम बतलायेंगे, वैसा धारण करेंगे।”</p>
<p>“अच्छा, भो!”—(कह) भारद्वाज माणव ने वाशिष्ट माणव को उत्तर दिया—</p>
<p>तब वाशिष्ट और भारद्वाज माणव जहाँ भगवान् थे, वहाँ गये; जाकर भगवान् के साथ…सम्मोदन कर एक ओर बैठ गये। एक ओर बैठे वाशिष्ट माणव ने भगवान् से गाथाओं मे कहा—</p>
<p>“भो! हम अनुज्ञात-प्रतिज्ञात त्रैविद्य हैं।</p>
<blockquote class='gatha'>
<p>मैं पौष्करसातिका और यह तारूक्ष के माणवक हैं।<br>
त्रैविद्यों का जो आख्यान है, उसमें हम केवली है।।<br>
पद, व्याकरण (और) जल्प में हम (अपने) आचार्य के समान है।<br>
गौतम! ऐसे हम (दोनों) का जाति-वाद के विषय में विवाद है।।<br>
भारद्वाज कहता है—‘जाति से ब्राह्मण होता है’।<br>
चक्षुमन्! मैं कर्म से कहता हूँ, ऐसा (आप) जानें।<br>
हम दोनों एक दूसरे को समझा नहीं सकते।<br>
(तब) संबुद्ध करके विश्रुत भगवान् के पास आये है।।<br>
अक्षय चंद्रमा को जैसे लोग जाकर हाथ जोड,<br>
वन्दना करके नमस्कार करते है, ऐसे ही लोक में गौतम को (भी)।।<br>
लोक के चक्षु (जैसे) उत्पन्न (आप) गौतम से हम पूछते हैं—<br>
‘जन्म से ब्राह्मण होता है, या कर्म से’?<br>
हम अजानों को बतावें, जिसमें हम ब्राह्मण को जानें।।<br></p>
<p>(भगवान् — “वाशिष्ट!) —<br>
सो तुम्हे मैं क्रमशः यथार्थतः कहता हूँ।<br>
प्राणियों की जातियों में एक दूसरे से जाति का भेद है।।<br>
तृण और वृक्ष में भी; जानते हो (इसके लिये) वह प्रतिज्ञा नहीं करते,<br>
जाति का लिंग है; उनमें जातियाँ एक दूसरे से (भिन्न) हैं।।<br>
फिर कीट, पतंग से चींटी तक,<br>
जाति कालिंग है; उनमें ॰।।<br>
छोटे बडे चैपायों में भी तुम जानते हो,<br>
जाति का लिंग है; उनमें ॰।।<br>
लम्बी पीठ वाले पादोदर साँप को भी जानते हो,<br>
जाति का लिंग ॰।।<br>
फिर जलचर पानी मछलियों को भी जानते हो,<br>
जाति का लिंग है ॰।।<br>
फिर आकाशचारी पत्रयान पक्षियों को भी जानते हो,<br>
जाति का लिंग ॰।।<br>
जैसा इन जातियों में जाति का अलग अलग लिंग है।<br>
इस प्रकार का जाति-लिंग मनुष्यों में अलग अलग नहीं है।।<br>
न केशों में, न शिर में, न कान में, न आँख में।<br>
न मुख में, न नासिका में, न ओठ और भौं में।<br>
न ग्रीवा में, न कंधे में, न पीठ में, न पेट में।।<br>
न श्रोणी में, न उर में, न गोप्यस्थान में, न मैथुन में।<br>
न हाथ में, न पैर में, न अंगुली और नख में।।<br>
न जंघा में, न उरू में, न वर्ण या स्वर में।<br>
जैसा कि अन्य जातियों में हैं, (वैसा) जाति का कोई (पृथक्) लिंग नहीं।।<br>
मनुष्यों के शरीर शरीर में यह (भेदक लिंग) नहीं मिलता।<br>
मनुष्यों में भेद (सिर्फ) संज्ञा में है।।<br>
मनुष्यों में जो गोरक्षा से जीविका करता है।<br>
वाशिष्ट! ऐसे को कृषक जानो, ब्राह्मण नहीं।।<br>
मनुष्यों में जो किसी शिल्प से जीविका करता है।<br>
वाशिष्ट! ऐसे को शिल्पी जानो, ब्राह्मण नहीं।।<br>
मनुष्यों में जो व्यापार से जीविका करता है।<br>
वाशिष्ट! ऐसे को बनिया जानों, ब्राह्मण नहीं।।<br>
मनुष्यों में जो पर-प्रेषण से जीविका करता है।<br>
वाशिष्ट! ऐसे को प्रेष्यक जानों, ब्राह्मण नहीं।।<br>
मनुष्यों में जो अदत्तादान से जीता है।<br>
वाशिष्ट! ऐसे को चोर जानो, ब्राह्मण नहीं।।<br>
मनुष्यों में जो इषु-अस्त्र से जीता है।<br>
वाशिष्ट! ऐसे को योधाजीवी जानों, ब्राह्मण नहीं।।<br>
मनुष्यों में जो पुरोहिती जीता है।<br>
वाशिष्ट! ऐसे को याजक जानों, ब्राह्मण नहीं।।<br>
मनुष्यों में जो ग्राम राष्ट्र का उपभोग करता है।<br>
वाशिष्ट! ऐसे को राजा जानों, ब्राह्मण नहीं।।<br>
माता और योनि से उत्पन्न होने कारण मैं ब्राह्मण नहीं कहता।<br>
वह ‘भो-वादी है, (तो) संग्रही है!<br>
मैं ब्राह्मण उसे कहता हूँ, जो अपरिग्रही न लेने वाला है।।<br>
जो सारे संयोजनों (=बंधनों) को काटकर, भय नहीं खाता।<br>
जो संग और आसक्ति से विरत है, उसे मैं ब्राह्मण कहता हूँ।।<br>
नन्दी (=क्रोध), वरत्रा (=तृष्णा रूपी रस्सी) सन्दान (=62 प्रकार के मतवाद रूपी पगहे), और हनुक्रम (=मुँह पर बाँधने के जाबे) को काट एवं परिघ (=जूए) को फेंक जो बुद्ध (=ज्ञानी) हुआ, उसे मैं ब्राह्मण कहता हूँ।।<br>
जो बिना दूषित (चित्त) किये गाली, वध और बन्धन को सहन करता है, क्षमा बल ही जिसके बल (=सेना) का सेनापति हैं, उसे मैं ब्राह्मण कहता हूँ।।<br>
जो क्रोधी, व्रती, शीलवान्, बहुश्रुत, संयमी (=दान्त) और अन्तिम शरीरवाला है, उसे मैं ब्राह्मण कहता हूँ।।<br>
कमल के पत्ते पर जल, और आरे के नोक पर सरसो की भाँति जो भोगों में लिप्त नहीं होता, उसे मैं ब्राह्मण कहता हूँ।।<br>
जो यहीं (=इसी जन्म में) अपने दुःखों के विनाश को जान लेता है, जिसने अपने बोझ को उतार फेंका और जो आसक्ति रहित है, उसे मैं ब्राह्मण कहता हूँ।।<br>
जो गम्भीर प्रज्ञावाला, मेधावी, मार्ग-अमार्ग का ज्ञाता, उत्तम पदार्थ (=सत्य) को पाये है, उसे मैं ब्राह्मण कहता हूँ।।<br>
घर वाले (=गृहस्थ) और बेघरवाले दोनों ही में लिप्त नहीं होता, जो बिना ठिकाने के घूमता तथा बेचाह है, उसे मैं ब्राह्मण कहता हूँ।।<br>
चर-अचर (सभी) प्राणियों में प्रहारित हो, जो न मारता है, न मारने की प्रेरणा करता है, उसे मैं ब्राह्मण कहता हूँ।।<br>
जो विरोधियों के बीच विरोध-रहित रहता हैं, जो दंडधारियों के बीच (दण्ड) रहित हैं, संग्राहियों में जो संग्रह रहित है, उसे मैं ब्राह्मण कहता हूँ।।<br>
आरे के ऊपर सरसों की भाँति, जिसके (चित्त से) राग, द्वेष, मान, डाह, फेंक दिये गये हैं, उसे मैं ब्राह्मण कहता हूँ।।<br>
(जो इस प्रकार की) अकर्कश, आदरयुत (तथा) सच्ची वाणी को बोले; कि जिससे कुछ भी पीड़ा न होवे, उसे मैं ब्राह्मण कहता हूँ।।<br>
(चीज) चाहे दीर्घ हो या हस्व, मोटी हो या पतली, शुभ हो या अशुभ, जो संसार में (किसी भी) बिना दी चीज को नहीं लेता, उसे मैं ब्राह्मण कहता हूँ।।<br>
इस लोक और परलोक के विषय में जिसकी आशायें (=चाह) नहीं रह गई हैं, जो आज्ञारहित और आसक्तिरहित है, उसे मैं ब्राह्मण कहता हूँ।।<br>
जिसके आलय (=तृष्णा) नहीं है, जो भली प्रकार जानकर अकथ (पद) का कहने वाला है, जिसने गाढे अमृत को पा लिया,; उसे मैं ब्राह्मण कहता हूँ।।<br>
जिसने यहाँ पुण्य और पाप दोनों की आसक्ति को छोड दिया, जो शोकरहित, निर्मल, (और) शुद्ध हैं, उसे मै ब्राह्मण कहता हूँ।।<br>
जो चन्द्रमा की भाँति विमल, शुद्ध, स्वच्छ=अनाबिल है, (तथा जिसकी) सभी जन्मों की तृष्णा नष्ट हो गई है, उसे मैं ब्राह्मण कहता हूँ।।<br>
जिसने इस दुर्गम संसार, (=जन्म-मरण) के चक्कर में डालने वाले मोह (रूपी) उलटे मार्ग को त्याग दिया, जो (संसार से) पारंगत, ध्यनी तथा तीर्ण (=तर गया) है, उसे मैं ब्राह्मण कहता हूँ।।<br>
जो यहाँ भोगों को छोड, बेघर हो प्रब्रजित (=संन्यासी) हो गया है, जिसके भोग और जन्म नष्ट हो गये, उसे मैं ब्राह्मण कहता हूँ।।<br>
जो यहाँ तृष्णा को छोड, बेघर बन प्रब्रजित है, जिसकी तृष्णा और (पुनर्)जन्म नष्ट हो गये, उसे मैं ब्राह्मण कहता हूँ।।<br>
मानुष (भोगो के) लाभों को छोड, दिव्य (भोगो के) लाभ को भी (जिसने) त्याग दिया, सारे ही लाभों में जो आसक्त नहीं है, उसे मैं ब्राह्मण कहता हूँ।।<br>
रति और अरति (घ्रणा) छोड, शीतल-स्वभाव (तथा) क्लेशरहित है, (जो ऐसा) सर्वलोकविजयी, वीर है, उसे मैं ब्राह्मण कहता हूँ।।<br>
जो प्राणियों की च्युति (=मृत्यु) और उत्पत्ति को भली प्रकार जानता है, (जो) आसक्ति-रहित सुगत (=सुंदर गति को प्राप्त) और बुद्ध (=ज्ञानी) हैं, उसे मैं ब्राह्मण कहता हूँ।।<br>
जिसकी गति (=पहुँच) को देवता, गंधर्व, और मनुष्य नहीं जानते, क्षीणास्रव (=रागादि-रहित) और अर्हत् है, उसे मैं ब्राह्मण कहता हूँ।।<br>
जिसके पूर्व और पश्चात् और मध्य में कुछ नहीं है, जो परिग्रह-रहित=आदान-रहित है, उसे मैं ब्राह्मण कहता हूँ।।<br>
(जो) ऋषभ (=श्रेष्ठ), प्रवर, वीर, महर्षि, विजेता, अकम्प्य, स्नातक और बुद्ध है, उसे मैं ब्राह्मण कहता हूँ।।<br>
जो पूर्व जन्म को जानता है, स्वर्ग और कुगति को देखता है।<br>
और जिसका (पुनर्)जन्म क्षीण हो गया; जो अभिज्ञा-परायण मुनि है।<br>
सारे कृत्य जिसके समाप्त हो गये हैं, उसे मैं ब्राह्मा कहता हूँ।।<br>
लोक में संज्ञाये हे, (यह) कल्पित नाम-गोत्र हैं।<br>
वहाँ वहाँ कल्पित (करके) लोक-व्यवहार से चला आया है।।<br>
अज्ञो की धारणा में चिर काल से (यह) घुसा हुआ है।<br>
जानने वाले नहीं कहते—‘ब्राह्मण जन्म से होता है’।।<br>
जन्म से न ब्राह्मण होता है, न जन्म से अ-ब्राह्मण।<br>
कर्म से ब्राह्मण होता है, (और) कर्म से अ-ब्राह्मण।।<br>
कर्म से कृषक होता है (और) कर्म से शिल्पी।<br>
कर्म से बनिया होता है (और) कर्म से प्रेष्यक।।<br>
कर्म से चोर होता है, (और) योधा जीव भी कर्म से।<br>
कमै से याजक होता है, (और) राजा भी कर्म से।।<br>
प्रतीत्य समुत्पाद दर्शी (और) कर्म-विपाक-कोविद,<br>
पंडित (जन) इस प्रकार कर्म को यथार्थ से जानते हैं।।<br>
लोक कर्म से चल रहा है, प्रजा कर्म से चल रही है।<br>
चलते हुय रथ के (चक्के की) आणी की भाँति प्राणी कर्म से बँधें हैं।।<br>
तप, ब्रह्मचर्य, संयम और दम, इनसे ब्राह्मण होता है, यही उत्तम ब्राह्मण है।।<br>
तीन विद्याओं से युक्त, शान्त (और) पुनर्जन्म-रहित, वाशिष्ट! ऐसो को (तुम) विज्ञो के ब्रह्मा (और) शक्र जानो।।”</p>
</blockquote>
<p>ऐसा कहने पर वाशिष्ट और भारद्वाज माणवकों ने भगवान् से यह कहा—</p>
<p>“आश्चर्य! भो गौतम! आश्चर्य!! भो गौतम! जैसे औंधे को सीधा कर दे ॰ यह हम भगवान् गौतम की शरण जाते हैं, धर्म और भिक्षु-संघ की भी। आप गौतम आज से हमें अंजलिबद्ध शरणागत उपासक स्वीकार करें।”</p>
<footer>
<p>Translated by <span class='author'>Rahul Sankrityayan</span>.</p>
<p>Text digitized by <a href='http://www.hitechos.com/' target='_blank'>Hi-Tech Outsourcing Services</a>.</p>
<p>Based on the 1933 edition of <cite class='book'>Majjhim-nikay</cite>, scanned and made available on the Digital Library of India.</p>
<p>Prepared for SuttaCentral by <span class='editor'>Saurabh Kapoor</span>.</p>
</footer>
</article>
</body>
</html>
