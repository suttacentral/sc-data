<!DOCTYPE html>
<html>
<head>
<meta charset="UTF-8">
<meta author="Kåre A. Lie">
<title></title>
</head>
<body>
<div id="text" lang="no">
<section class="sutta" id="sn22.76">
<article>
<div class="hgroup">
<p class="division">Tekster fordelt etter tema</p>
<p class="vagga">Kapitlet om personlighetsfaktorer</p>
<p class="subdivision">Om personlighetsfaktore</p>
<h1>22.76. Arahanter</h1>
</div>
<p>En gang da Mesteren oppholdt seg i Savatthi, sa han:</p>
<p>«Siden primærsanseinntrykkene er uvarige, er de
utilfredsstillende, munker. Det som er utilfredsstillende er ikke
deg selv, og det som ikke er deg selv, bør du se som det er med
fullkommen visdom: ‘dette er ikke meg, dette er ikke mitt, dette er
ikke meg selv’. Siden følelsene … identifikasjonene …
reaksjonene … den skjelnende bevisstheten er uvarig, er den
utilfredsstillende, munker. Det som er utilfredsstillende er ikke
deg selv, og det som ikke er deg selv, bør du se som det er med
fullkommen visdom: ‘dette er ikke meg, dette er ikke mitt, dette er
ikke meg selv’.</p>
<p>Når den edles elev som kjenner læren, ser det på denne måten,
slipper han taket i primærsanseinntrykk … følelser …
identifikasjoner … reaksjoner … den skjelnende bevisstheten.
Når han slipper taket, kjølner lidenskapene og han blir fri. Han
vet at han er fri og han vet at nå oppstår det ikke noe nytt,
treningen er fullført, gjort er det som skulle gjøres og det er
ikke noe mer som gjenstår. Da er han en arahant, den fremste av
alle levende vesener, den beste i hele verden.»</p>
<p>Slik talte Mesteren. Deretter la han til disse versene:</p>
<blockquote class="gatha">
<p>«Arahanter er sannelig lykkelige!<br>
Det finnes ikke noe begjær i dem.<br>
Egoismen er skåret bort<br>
og vrangforestillingenes nett er brutt!</p>
<p>De har oppnådd frihet fra grådighet<br>
og sinnet deres er klart og rent.<br>
Verden kleber seg ikke til dem,<br>
de er uten noe negativt, som guder!</p>
<p>De forstår personlighetsfaktorene,<br>
de ferdes på sannhetens sju enger.<br>
Disse gode menneskene fortjener ros,<br>
de er den oppvåknedes egne sønner.</p>
<p>Disse store heltene vandrer<br>
uten frykt eller angst.<br>
De har fullført den trefoldige trening<br>
og besitter de sju verdier.</p>
<p>Som store elefanter med ti krefter vandrer de<br>
med sinnet i fullkommen ro.<br>
Dette er de beste i verden!<br>
Det finnes ikke noe begjær i dem.</p>
<p>De er vel bevandret i den dypeste visdom,<br>
og dette er deres siste eksistens.<br>
De er ikke avhengige av andre,<br>
men har nådd inn til treningens kjerne.</p>
<p>De vakler ikke i sin innsikt,<br>
de har fridd seg fra ny tilblivelse.<br>
De har nådd fram til selvkontroll<br>
og har seiret over verden.</p>
<p>De lar seg ikke friste av noe,<br>
verken oppe, nede eller midt i mellom.<br>
De utstøter sine løvebrøl<br>
som fullkomment oppvåknede i verden.»</p>
</blockquote>
</article>
<aside id="metaarea">
<p><strong>Om oversettelsene</strong></p>
<p>Der intet annet er angitt, er samtlige tekster oversatt av
<span class="author">Kåre A. Lie</span>.</p>
<p>Tre forskjellige utgaver av palitekstene ligger til grunn for
disse oversettelsene fra pali: Chattha Sangayana CD, version 3.0,
1999; utgaver av palitekstene fra Pali Text Society; og
Syamaratthassa Tepitakam, Bangkok 2523 (1980). Sanskrittekstene og
andre tekster er oversatt fra forskjellige utgaver, og disse er
angitt ved de enkelte tekstene. Disse oversettelsene er skrevet
over et tidsrom fra 1975 og fram til i dag. Ord og formuleringer
kan ofte oversettes på flere måter, og det er ikke alltid jeg har
valgt samme løsning for identiske uttrykk og avsnitt. Jeg har
likevel valgt å la variantene stå som de er, idet de alle
gjenspeiler aspekter av grunntekstene.</p>
<p><strong>Rettigheter</strong></p>
<p>Enhver kan fritt kopiere, sitere og bruke disse oversettelsene
til privat bruk. Kommersiell bruk av tekstene faller inn under
åndsverkslovens bestemmelser om copyright. Forlag eller andre som
ønsker å bruke disse tekstene kommersielt, bes ta kontakt med
oversetteren, Kåre A. Lie, alberlie@online.no</p>
<p>Used with kind permission of the translator. Full texts and
other resources may be found on the translator’s website,
http://dhamma.priv.no/</p>
<p>Prepared for SuttaCentral by <span class="editor">Ayya
Vimala</span>.</p>
</aside>
</section>
</div>
</body>
</html>
