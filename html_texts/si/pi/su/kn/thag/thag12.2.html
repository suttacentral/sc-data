<!DOCTYPE html>
<html>
<head>
<meta charset="UTF-8">
<meta author="A.P. de Zoysa">
<title></title>
</head>
<body>
<div id="text" lang="si">
<section class="sutta" id="thag12.2">
<article>
<div class="hgroup">
<p class="division">ඛුද්දකනිකාය</p>
<p class="subdivision">ථෙරගාථා</p>
<p class="vagga">ද්වාදසක නිපාතය</p>
<h1>12.2. සුනීත ථෙර ගාථා</h1>
</div>
<p><a class="msdiv" id="msdiv620"></a>“මම නීච කුලයෙහි උපන්නේ ස්වල්ප
ආහාර ඇති දිළින්දෙක් වීමි. පරමල් අස්කරන පහත් කර්මාන්තයකද යෙදී
සිටියෙමි.</p>
<p><a class="msdiv" id="msdiv621"></a>“මිනිසුන් විසින් පිළිකුල් කරන
ලද්දෙක්වද, අවමන් කරන ලද්දෙක්වද ඝටනා ලද්දෙක්වද විසුවෙමි. එකල්හිද හිස
පහත්කොට බොහෝ ජනයා විසින් වඳිනු ලබන්නාවූ</p>
<p><a class="msdiv" id="msdiv622"></a>“උතුම්වූ මගධපුරයට
පිවිසෙන්නාවූ භික්ෂු සංඝයා විසින් පිරිවරණ ලද්දාවූ බුදුරජාණන් වහන්සේ
ඒ අවස්ථාවෙහි දුටුවෙමි.</p>
<p><a class="msdiv" id="msdiv623"></a>“කද බහා තබා උන්වහන්සේට වැඳීමට
පැමිණියෙමි. මට අනුකම්පාකොට පුරුෂොත්තමවූ බුදුරජාණන් වහන්සේ වැඩි
සිටිසේක.</p>
<p><a class="msdiv" id="msdiv624"></a>“ශාස්තෲන් වහන්සේගේ පාද
වන්දනාකොට එකත් පසෙක සිටියේ සියලුම සත්වයන්ට උතුම්වූ පැවිද්ද මම
ඉල්ලුවෙමි.</p>
<p><a class="msdiv" id="msdiv625"></a>“ඉක්බිති කාරුණිකවූ සියලු
ලෝවැස්සන්ට අනුකම්පාකරන්නාවූ ශාස්තෲන් වහන්සේ මට “භික්ෂුව, මෙහි එවයි’
වදාළ සේක. එයින්ම මට උපසම්පදාවද විය.</p>
<p><a class="msdiv" id="msdiv626"></a>“ඒ මම තනිවම වනයෙහි තෘෂ්ණාවෙන්
තොරව වාසය කරන්නේ මට යම් අවවාදයක් දුන්නේද, ඒ ශාස්තෲන් වහන්සේගේ වචනයට
අනුව කටයුතු කෙළෙමි.</p>
<p><a class="msdiv" id="msdiv627"></a>“රාත්‍රිය පිළිබඳ ප්‍රථම
යාමයෙහි පෙරවිසූ කඳ පිළිවෙල සිහිකරන ඤාණය ලදිමි. රාත්‍රිය පිළිබඳ
මධ්‍යම යාමයෙහි දිව ඇසද පිරිසිදු කෙළෙමි.</p>
<p><a class="msdiv" id="msdiv628"></a>“රාත්‍රිය පිළිබඳ අළුයම්
කාලයෙහි අවිද්‍යාන්ධකාරයද දුරු කෙළෙමි. රාත්‍රිය ගෙවී හිරු උදාවීම
ඇතිවූ කල්හි,</p>
<p><a class="msdiv" id="msdiv629"></a>“උත්තම පුරුෂය ඔබට නමස්කර
වේවා” කියා සක්දෙව් රජද මහා බ්‍රහ්මයාද පැමිණ මට නමස්කාර කළාහුය.</p>
<p><a class="msdiv" id="msdiv630"></a>“නිදුකාණන් වහන්ස, ඔබවහන්සේගේ
යම්බඳු ආශ්‍රවයෝ වෙත් නම්, ඒ කෙළෙස් ක්ෂයවී ගියාහ. ඔබ වහන්සේ
දක්ෂිණාර්හයෙක් වූයෙහිය. ඉක්බිති දෙවියන් විසින් පිරිවරණ ලද ශාස්තෲන්
වහන්සේ මා දැක සිනා පහළකොට මේ කාරණය වදාළහ.</p>
<p><a class="msdiv" id="msdiv631"></a>“ඉන්ද්‍රිය සංවරයෙන්ද,
සීලයෙන්ද, ප්‍රඥාවෙන්ද, ශ්‍රෙෂ්ඨ හැසිරීමෙන්ද යන මෙකී ගුණයන්ගෙන්
බ්‍රාහ්මණයෙක් වෙයි. ඒ නිසා මොහු උත්තම බ්‍රාහ්මණයෙකි.”</p>
<p class="endsutta">... සුනීතො ථෙරො....</p>
<p class="endsection">ද්වාදසකනිපාතො නිට්ඨිතො.</p>
</article>
<aside id="metaarea">
<p><span class="author">AP de Zoysa</span> edition.</p>
<p>Permission to publish was kindly granted by Kumari
Jayawardhana.</p>
<p>Digital files were kindly supplied by Sirisumana Godage of
<a href="http://www.godage.com/" target="_blank">Godage
International Publishing</a>, who publish a print edition of this
text.</p>
<p>Conversion from PDF was by Janaka of <a href="http://pitaka.lk/"
target="_blank">http://pitaka.lk/</a>.</p>
<p>The assistance of Amaradasa Liyanagamage, Ven Mettavihari and
Maithri Panagoda is gratefully acknowledged.</p>
<p>Prepared for SuttaCentral by <span class="editor">Ayya Kathrin
Vimalañāṇī</span>.</p>
</aside>
</section>
</div>
</body>
</html>
