{
  "kv4.10:0.1": "Kathāvatthu",
  "kv4.10:0.2": "Mahāpaṇṇāsaka",
  "kv4.10:0.3": "Catutthavagga",
  "kv4.10:0.4": "Sabbasaṁyojanappahānakathā",
  "kv4.10:1.1": "☑ Sabbasaṁyojanānaṁ pahānaṁ arahattanti?",
  "kv4.10:1.2": "Āmantā.",
  "kv4.10:1.3": "Arahattamaggena sabbe saṁyojanā pahīyantīti?",
  "kv4.10:1.4": "Na hevaṁ vattabbe …pe….",
  "kv4.10:2.1": "☑ Arahattamaggena sabbe saṁyojanā pahīyantīti?",
  "kv4.10:2.2": "Āmantā.",
  "kv4.10:2.3": "Arahattamaggena sakkāyadiṭṭhiṁ vicikicchaṁ sīlabbataparāmāsaṁ pajahatīti?",
  "kv4.10:2.4": "Na hevaṁ vattabbe …pe….",
  "kv4.10:3.1": "☑ Arahattamaggena sakkāyadiṭṭhiṁ vicikicchaṁ sīlabbataparāmāsaṁ pajahatīti?",
  "kv4.10:3.2": "Āmantā.",
  "kv4.10:3.3": "Nanu tiṇṇaṁ saṁyojanānaṁ pahānaṁ sotāpattiphalaṁ vuttaṁ bhagavatāti?",
  "kv4.10:3.4": "Āmantā.",
  "kv4.10:3.5": "Hañci tiṇṇaṁ saṁyojanānaṁ pahānaṁ sotāpattiphalaṁ vuttaṁ bhagavatā, no ca vata re vattabbe—",
  "kv4.10:3.6": "“arahattamaggena sabbe saṁyojanā pahīyantī”ti.",
  "kv4.10:4.1": "☑ Arahattamaggena sabbe saṁyojanā pahīyantīti?",
  "kv4.10:4.2": "Āmantā.",
  "kv4.10:4.3": "Arahattamaggena oḷārikaṁ kāmarāgaṁ oḷārikaṁ byāpādaṁ pajahatīti?",
  "kv4.10:4.4": "Na hevaṁ vattabbe …pe….",
  "kv4.10:5.1": "☑ Arahattamaggena oḷārikaṁ kāmarāgaṁ oḷārikaṁ byāpādaṁ pajahatīti?",
  "kv4.10:5.2": "Āmantā.",
  "kv4.10:5.3": "Nanu kāmarāgabyāpādānaṁ tanubhāvaṁ sakadāgāmiphalaṁ vuttaṁ bhagavatāti?",
  "kv4.10:5.4": "Āmantā.",
  "kv4.10:5.5": "Hañci kāmarāgabyāpādānaṁ tanubhāvaṁ sakadāgāmiphalaṁ vuttaṁ bhagavatā, no ca vata re vattabbe—",
  "kv4.10:5.6": "“arahattamaggena sabbe saṁyojanā pahīyantī”ti.",
  "kv4.10:6.1": "☑ Arahattamaggena sabbe saṁyojanā pahīyantīti?",
  "kv4.10:6.2": "Āmantā.",
  "kv4.10:6.3": "Arahattamaggena aṇusahagataṁ kāmarāgaṁ aṇusahagataṁ byāpādaṁ pajahatīti?",
  "kv4.10:6.4": "Na hevaṁ vattabbe …pe….",
  "kv4.10:7.1": "☑ Arahattamaggena aṇusahagataṁ kāmarāgaṁ aṇusahagataṁ byāpādaṁ pajahatīti?",
  "kv4.10:7.2": "Āmantā.",
  "kv4.10:7.3": "Nanu kāmarāgabyāpādānaṁ anavasesappahānaṁ anāgāmiphalaṁ vuttaṁ bhagavatāti?",
  "kv4.10:7.4": "Āmantā.",
  "kv4.10:7.5": "Hañci kāmarāgabyāpādānaṁ anavasesappahānaṁ anāgāmiphalaṁ vuttaṁ bhagavatā, no ca vata re vattabbe—",
  "kv4.10:7.6": "“arahattamaggena sabbe saṁyojanā pahīyantī”ti.",
  "kv4.10:8.1": "☑ Arahattamaggena sabbe saṁyojanā pahīyantīti?",
  "kv4.10:8.2": "Āmantā.",
  "kv4.10:8.3": "Nanu rūparāgaarūparāgamānauddhaccaavijjāya anavasesappahānaṁ arahattaṁ vuttaṁ bhagavatāti?",
  "kv4.10:8.4": "Āmantā.",
  "kv4.10:8.5": "Hañci rūparāgaarūparāgamānauddhaccaavijjāya anavasesappahānaṁ arahattaṁ vuttaṁ bhagavatā, no ca vata re vattabbe—",
  "kv4.10:8.6": "“arahattamaggena sabbe saṁyojanā pahīyantī”ti.",
  "kv4.10:9.1": "☒ Na vattabbaṁ—",
  "kv4.10:9.2": "“sabbasaṁyojanānaṁ pahānaṁ arahattan”ti?",
  "kv4.10:9.3": "Āmantā.",
  "kv4.10:9.4": "Nanu arahato sabbe saṁyojanā pahīnāti?",
  "kv4.10:9.5": "Āmantā.",
  "kv4.10:9.6": "Hañci arahato sabbe saṁyojanā pahīnā, tena vata re vattabbe—",
  "kv4.10:9.7": "“sabbasaṁyojanānaṁ pahānaṁ arahattan”ti.",
  "kv4.10:9.8": "Sabbasaṁyojanappahānakathā niṭṭhitā.",
  "kv4.10:9.9": "Catuttho vaggo.",
  "kv4.10:9.10": "Tassuddānaṁ",
  "kv4.10:10.1": "Gihi’ssa arahā, saha upapattiyā arahā, arahato sabbe dhammā anāsavā, arahā catūhi phalehi samannāgato, evamevaṁ chahi upekkhāhi, bodhiyā buddho, salakkhaṇasamannāgato, bodhisatto okkantaniyāmo caritabrahmacariyo, paṭipannako phalena samannāgato, sabbasaṁyojanānaṁ pahānaṁ arahattanti."
}