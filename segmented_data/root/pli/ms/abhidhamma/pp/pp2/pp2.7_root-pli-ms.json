{
  "pp2.7:0.1": "Puggalapaññatti",
  "pp2.7:0.2": "Niddesa",
  "pp2.7:0.3": "7. Sattakapuggalapaññatti",
  "pp2.7:1.1": "Kathañca puggalo sakiṃ nimuggo nimuggova hoti?",
  "pp2.7:1.2": "Idhekacco puggalo samannāgato hoti ekantakāḷakehi akusalehi dhammehi.",
  "pp2.7:1.3": "Evaṃ puggalo sakiṃ nimuggo nimuggova hoti. (1)",
  "pp2.7:2.1": "Kathañca puggalo ummujjitvā nimujjati?",
  "pp2.7:2.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:2.3": "Tassa sā saddhā neva tiṭṭhati no vaḍḍhati hāyatiyeva, tassa sā hirī neva tiṭṭhati no vaḍḍhati hāyatiyeva, tassa taṃ ottappaṃ neva tiṭṭhati no vaḍḍhati hāyatiyeva, tassa taṃ vīriyaṃ neva tiṭṭhati no vaḍḍhati hāyatiyeva, tassa sā paññā neva tiṭṭhati no vaḍḍhati hāyatiyeva.",
  "pp2.7:2.4": "Evaṃ puggalo ummujjitvā nimujjati. (2)",
  "pp2.7:3.1": "Kathañca puggalo ummujjitvā ṭhito hoti?",
  "pp2.7:3.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:3.3": "Tassa sā saddhā neva hāyati no vaḍḍhati ṭhitā hoti, tassa sā hirī neva hāyati no vaḍḍhati ṭhitā hoti, tassa taṃ ottappaṃ neva hāyati no vaḍḍhati ṭhitaṃ hoti, tassa taṃ vīriyaṃ neva hāyati no vaḍḍhati ṭhitaṃ hoti, tassa sā paññā neva hāyati no vaḍḍhati ṭhitā hoti.",
  "pp2.7:3.4": "Evaṃ puggalo ummujjitvā ṭhito hoti. (3)",
  "pp2.7:4.1": "Kathañca puggalo ummujjitvā vipassati viloketi?",
  "pp2.7:4.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:4.3": "So tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.",
  "pp2.7:4.4": "Evaṃ puggalo ummujjitvā vipassati viloketi. (4)",
  "pp2.7:5.1": "Kathañca puggalo ummujjitvā patarati?",
  "pp2.7:5.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:5.3": "So tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti sakideva imaṃ lokaṃ āgantvā dukkhassantakaro hoti.",
  "pp2.7:5.4": "Evaṃ puggalo ummujjitvā patarati. (5)",
  "pp2.7:6.1": "Kathañca puggalo ummujjitvā patigādhappatto hoti?",
  "pp2.7:6.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:6.3": "So pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "pp2.7:6.4": "Evaṃ puggalo ummujjitvā paṭigādhappatto hoti. (6)",
  "pp2.7:7.1": "Kathañca puggalo ummujjitvā tiṇṇo hoti pāraṅgato thale tiṭṭhati brāhmaṇo?",
  "pp2.7:7.2": "Idhekacco puggalo ummujjati “sāhu saddhā kusalesu dhammesu, sādhu hirī kusalesu dhammesu, sādhu ottappaṃ kusalesu dhammesu, sādhu vīriyaṃ kusalesu dhammesu, sādhu paññā kusalesu dhammesū”ti.",
  "pp2.7:7.3": "So āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "pp2.7:7.4": "Evaṃ puggalo ummujjitvā tiṇṇo hoti pāraṅgato thale tiṭṭhati brāhmaṇo. (7)",
  "pp2.7:8.1": "Katamo ca puggalo ubhatobhāgavimutto?",
  "pp2.7:8.2": "Idhekacco puggalo aṭṭha vimokkhe kāyena phusitvā viharati paññāya cassa disvā āsavā parikkhīṇā honti.",
  "pp2.7:8.3": "Ayaṃ vuccati puggalo ubhatobhāgavimutto. (1)",
  "pp2.7:9.1": "Katamo ca puggalo paññāvimutto …pe…. (2)",
  "pp2.7:10.1": "Kāyasakkhī …. (3)",
  "pp2.7:11.1": "Diṭṭhippatto …. (4)",
  "pp2.7:12.1": "Saddhāvimutto …. (5)",
  "pp2.7:13.1": "Dhammānusārī …. (6)",
  "pp2.7:14.1": "Katamo ca puggalo saddhānusārī?",
  "pp2.7:14.2": "Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti.",
  "pp2.7:14.3": "Ayaṃ vuccati puggalo saddhānusārī.",
  "pp2.7:14.4": "Sotāpattiphalasacchikiriyāya paṭipanno puggalo saddhānusārī, phale ṭhito saddhāvimuttoti. (7)",
  "pp2.7:15.1": "Sattakaniddeso."
}