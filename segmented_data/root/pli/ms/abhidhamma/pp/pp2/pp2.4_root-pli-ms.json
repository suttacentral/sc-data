{
  "pp2.4:0.1": "Puggalapaññatti",
  "pp2.4:0.2": "Niddesa",
  "pp2.4:0.3": "4. Catukkapuggalapaññatti",
  "pp2.4:1.1": "Katamo ca puggalo asappuriso?",
  "pp2.4:1.2": "Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, surāmerayamajjapamādaṭṭhāyī hoti—",
  "pp2.4:1.3": "ayaṃ vuccati puggalo “asappuriso”.",
  "pp2.4:2.1": "Katamo ca puggalo asappurisena asappurisataro?",
  "pp2.4:2.2": "Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca kāmesumicchācārī hoti parañca kāmesumicchācāre samādapeti, attanā ca musāvādī hoti parañca musāvāde samādapeti, attanā ca surāmerayamajjapamādaṭṭhāyī hoti parañca surāmerayamajjapamādaṭṭhāne samādapeti—",
  "pp2.4:2.3": "ayaṃ vuccati puggalo “asappurisena asappurisataro”.",
  "pp2.4:3.1": "Katamo ca puggalo sappuriso?",
  "pp2.4:3.2": "Idhekacco puggalo pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti—",
  "pp2.4:3.3": "ayaṃ vuccati puggalo “sappuriso”.",
  "pp2.4:4.1": "Katamo ca puggalo sappurisena sappurisataro?",
  "pp2.4:4.2": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti, attanā ca adinnādānā paṭivirato hoti parañca adinnādānā veramaṇiyā samādapeti, attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti, attanā ca musāvādā paṭivirato hoti parañca musāvādā veramaṇiyā samādapeti, attanā ca surāmerayamajjapamādaṭṭhānā paṭivirato hoti parañca surāmerayamajjapamādaṭṭhānā veramaṇiyā samādapeti—",
  "pp2.4:4.3": "ayaṃ vuccati puggalo “sappurisena sappurisataro”.",
  "pp2.4:5.1": "Katamo ca puggalo pāpo?",
  "pp2.4:5.2": "Idhekacco puggalo pāṇātipātī hoti, adinnādāyī hoti, kāmesumicchācārī hoti, musāvādī hoti, pisuṇavāco hoti, pharusavāco hoti, samphappalāpī hoti, abhijjhālu hoti, byāpannacitto hoti, micchādiṭṭhi hoti—",
  "pp2.4:5.3": "ayaṃ vuccati puggalo “pāpo”.",
  "pp2.4:6.1": "Katamo ca puggalo pāpena pāpataro?",
  "pp2.4:6.2": "Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti, attanā ca kāmesumicchācārī hoti parañca kāmesumicchācāre samādapeti, attanā ca musāvādī hoti parañca musāvāde samādapeti, attanā ca pisuṇavāco hoti parañca pisuṇāya vācāya samādapeti, attanā ca pharusavāco hoti parañca pharusāya vācāya samādapeti, attanā ca samphappalāpī hoti parañca samphappalāpe samādapeti, attanā ca abhijjhālu hoti parañca abhijjhāya samādapeti, attanā ca byāpannacitto hoti parañca byāpāde samādapeti, attanā ca micchādiṭṭhi hoti parañca micchādiṭṭhiyā samādapeti—",
  "pp2.4:6.3": "ayaṃ vuccati puggalo “pāpena pāpataro”.",
  "pp2.4:7.1": "Katamo ca puggalo kalyāṇo?",
  "pp2.4:7.2": "Idhekacco puggalo pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti, anabhijjhālu hoti, abyāpannacitto hoti, sammādiṭṭhi hoti—",
  "pp2.4:7.3": "ayaṃ vuccati puggalo “kalyāṇo”.",
  "pp2.4:8.1": "Katamo ca puggalo kalyāṇena kalyāṇataro?",
  "pp2.4:8.2": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti, attanā ca adinnādānā paṭivirato hoti parañca adinnādānā veramaṇiyā samādapeti, attanā ca kāmesumicchācārā paṭivirato hoti parañca kāmesumicchācārā veramaṇiyā samādapeti, attanā ca musāvādā paṭivirato hoti parañca musāvādā veramaṇiyā samādapeti, attanā ca pisuṇāya vācāya paṭivirato hoti parañca pisuṇāya vācāya veramaṇiyā samādapeti, attanā ca pharusāya vācāya paṭivirato hoti parañca pharusāya vācāya veramaṇiyā samādapeti, attanā ca samphappalāpā paṭivirato hoti parañca samphappalāpā veramaṇiyā samādapeti, attanā ca anabhijjhālu hoti parañca anabhijjhāya samādapeti, attanā ca abyāpannacitto hoti parañca abyāpāde samādapeti, attanā ca sammādiṭṭhi hoti parañca sammādiṭṭhiyā samādapeti—",
  "pp2.4:8.3": "ayaṃ vuccati puggalo “kalyāṇena kalyāṇataro”.",
  "pp2.4:9.1": "Katamo ca puggalo pāpadhammo?",
  "pp2.4:9.2": "Idhekacco puggalo pāṇātipātī hoti, adinnādāyī hoti …pe…",
  "pp2.4:9.3": "micchādiṭṭhi hoti—",
  "pp2.4:9.4": "ayaṃ vuccati puggalo “pāpadhammo”.",
  "pp2.4:10.1": "Katamo ca puggalo pāpadhammena pāpadhammataro?",
  "pp2.4:10.2": "Idhekacco puggalo attanā ca pāṇātipātī hoti parañca pāṇātipāte samādapeti, attanā ca adinnādāyī hoti parañca adinnādāne samādapeti …pe…",
  "pp2.4:10.3": "attanā ca micchādiṭṭhi hoti parañca micchādiṭṭhiyā samādapeti—",
  "pp2.4:10.4": "ayaṃ vuccati puggalo “pāpadhammena pāpadhammataro”.",
  "pp2.4:11.1": "Katamo ca puggalo kalyāṇadhammo?",
  "pp2.4:11.2": "Idhekacco puggalo pāṇātipātā paṭivirato hoti, adinnādānā paṭivirato hoti …pe…",
  "pp2.4:11.3": "sammādiṭṭhi hoti—",
  "pp2.4:11.4": "ayaṃ vuccati puggalo “kalyāṇadhammo”.",
  "pp2.4:12.1": "Katamo ca puggalo kalyāṇadhammena kalyāṇadhammataro?",
  "pp2.4:12.2": "Idhekacco puggalo attanā ca pāṇātipātā paṭivirato hoti parañca pāṇātipātā veramaṇiyā samādapeti …pe…",
  "pp2.4:12.3": "attanā ca sammādiṭṭhi hoti parañca sammādiṭṭhiyā samādapeti—",
  "pp2.4:12.4": "ayaṃ vuccati puggalo “kalyāṇadhammena kalyāṇadhammataro”.",
  "pp2.4:13.1": "Katamo ca puggalo sāvajjo?",
  "pp2.4:13.2": "Idhekacco puggalo sāvajjena kāyakammena samannāgato hoti, sāvajjena vacīkammena samannāgato hoti, sāvajjena manokammena samannāgato hoti—",
  "pp2.4:13.3": "ayaṃ vuccati puggalo “sāvajjo”.",
  "pp2.4:14.1": "Katamo ca puggalo vajjabahulo?",
  "pp2.4:14.2": "Idhekacco puggalo sāvajjena bahulaṃ kāyakammena samannāgato hoti appaṃ anavajjena, sāvajjena bahulaṃ vacīkammena samannāgato hoti appaṃ anavajjena, sāvajjena bahulaṃ manokammena samannāgato hoti appaṃ anavajjena—",
  "pp2.4:14.3": "ayaṃ vuccati puggalo “vajjabahulo”.",
  "pp2.4:15.1": "Katamo ca puggalo appavajjo?",
  "pp2.4:15.2": "Idhekacco puggalo anavajjena bahulaṃ kāyakammena samannāgato hoti appaṃ sāvajjena, anavajjena bahulaṃ vacīkammena samannāgato hoti appaṃ sāvajjena, anavajjena bahulaṃ manokammena samannāgato hoti appaṃ sāvajjena—",
  "pp2.4:15.3": "ayaṃ vuccati puggalo “appavajjo”.",
  "pp2.4:16.1": "Katamo ca puggalo anavajjo?",
  "pp2.4:16.2": "Idhekacco puggalo anavajjena kāyakammena samannāgato hoti, anavajjena vacīkammena samannāgato hoti, anavajjena manokammena samannāgato hoti—",
  "pp2.4:16.3": "ayaṃ vuccati puggalo “anavajjo”.",
  "pp2.4:17.1": "Katamo ca puggalo ugghaṭitaññū?",
  "pp2.4:17.2": "Yassa puggalassa saha udāhaṭavelāya dhammābhisamayo hoti—",
  "pp2.4:17.3": "ayaṃ vuccati puggalo “ugghaṭitaññū”.",
  "pp2.4:18.1": "Katamo ca puggalo vipañcitaññū?",
  "pp2.4:18.2": "Yassa puggalassa saṃkhittena bhāsitassa vitthārena atthe vibhajiyamāne dhammābhisamayo hoti—",
  "pp2.4:18.3": "ayaṃ vuccati puggalo “vipañcitaññū”.",
  "pp2.4:19.1": "Katamo ca puggalo neyyo?",
  "pp2.4:19.2": "Yassa puggalassa uddesato paripucchato yoniso manasikaroto kalyāṇamitte sevato bhajato payirupāsato evaṃ anupubbena dhammābhisamayo hoti—",
  "pp2.4:19.3": "ayaṃ vuccati puggalo “neyyo”.",
  "pp2.4:20.1": "Katamo ca puggalo padaparamo?",
  "pp2.4:20.2": "Yassa puggalassa bahumpi suṇato bahumpi bhaṇato bahumpi dhārayato bahumpi vācayato na tāya jātiyā dhammābhisamayo hoti—",
  "pp2.4:20.3": "ayaṃ vuccati puggalo “padaparamo”.",
  "pp2.4:21.1": "Katamo ca puggalo yuttappaṭibhāno no muttappaṭibhāno?",
  "pp2.4:21.2": "Idhekacco puggalo pañhaṃ puṭṭho samāno yuttaṃ vadati no sīghaṃ—",
  "pp2.4:21.3": "ayaṃ vuccati puggalo “yuttappaṭibhāno no muttappaṭibhāno”.",
  "pp2.4:22.1": "Katamo ca puggalo muttappaṭibhāno no yuttappaṭibhāno?",
  "pp2.4:22.2": "Idhekacco puggalo pañhaṃ puṭṭho samāno sīghaṃ vadati no yuttaṃ—",
  "pp2.4:22.3": "ayaṃ vuccati puggalo “muttappaṭibhāno no yuttappaṭibhāno”.",
  "pp2.4:23.1": "Katamo ca puggalo yuttappaṭibhāno ca muttappaṭibhāno ca?",
  "pp2.4:23.2": "Idhekacco puggalo pañhaṃ puṭṭho samāno yuttañca vadati sīghañca—",
  "pp2.4:23.3": "ayaṃ vuccati puggalo “yuttappaṭibhāno ca muttappaṭibhāno ca”.",
  "pp2.4:24.1": "Katamo ca puggalo neva yuttappaṭibhāno no muttappaṭibhāno?",
  "pp2.4:24.2": "Idhekacco puggalo pañhaṃ puṭṭho samāno neva yuttaṃ vadati no sīghaṃ—",
  "pp2.4:24.3": "ayaṃ vuccati, puggalo “neva yuttappaṭibhāno no muttappaṭibhāno”.",
  "pp2.4:25.1": "Tattha katame cattāro dhammakathikā puggalā?",
  "pp2.4:25.2": "Idhekacco dhammakathiko appañca bhāsati asahitañca, parisā cassa na kusalā hoti sahitāsahitassa.",
  "pp2.4:25.3": "Evarūpo dhammakathiko evarūpāya parisāya dhammakathikotveva saṅkhaṃ gacchati. (1)",
  "pp2.4:26.1": "Idha panekacco dhammakathiko appañca bhāsati sahitañca, parisā cassa kusalā hoti sahitāsahitassa.",
  "pp2.4:26.2": "Evarūpo dhammakathiko evarūpāya parisāya dhammakathikotveva saṅkhaṃ gacchati. (2)",
  "pp2.4:27.1": "Idha panekacco dhammakathiko bahuñca bhāsati asahitañca, parisā cassa na kusalā hoti sahitāsahitassa.",
  "pp2.4:27.2": "Evarūpo dhammakathiko evarūpāya parisāya dhammakathikotveva saṅkhaṃ gacchati. (3)",
  "pp2.4:28.1": "Idha panekacco dhammakathiko bahuñca bhāsati sahitañca, parisā cassa kusalā hoti sahitāsahitassa.",
  "pp2.4:28.2": "Evarūpo dhammakathiko evarūpāya parisāya dhammakathikotveva saṅkhaṃ gacchati. (4)",
  "pp2.4:29.1": "Ime cattāro “dhammakathikā puggalā”.",
  "pp2.4:30.1": "Tattha katame cattāro valāhakūpamā puggalā?",
  "pp2.4:30.2": "Cattāro valāhakā—",
  "pp2.4:30.3": "gajjitā no vassitā, vassitā no gajjitā, gajjitā ca vassitā ca, neva gajjitā no vassitā.",
  "pp2.4:30.4": "Evamevaṃ cattārome valāhakūpamā puggalā santo saṃvijjamānā lokasmiṃ.",
  "pp2.4:30.5": "Katame cattāro?",
  "pp2.4:30.6": "Gajjitā no vassitā, vassitā no gajjitā, gajjitā ca vassitā ca, neva gajjitā no vassitā.",
  "pp2.4:31.1": "Kathañca puggalo gajjitā hoti no vassitā?",
  "pp2.4:31.2": "Idhekacco puggalo bhāsitā hoti, no kattā.",
  "pp2.4:31.3": "Evaṃ puggalo gajjitā hoti, no vassitā.",
  "pp2.4:31.4": "Seyyathāpi so valāhako gajjitā no vassitā, tathūpamo ayaṃ puggalo. (1)",
  "pp2.4:32.1": "Kathañca puggalo vassitā hoti no gajjitā?",
  "pp2.4:32.2": "Idhekacco puggalo kattā hoti, no bhāsitā.",
  "pp2.4:32.3": "Evaṃ puggalo vassitā hoti no gajjitā.",
  "pp2.4:32.4": "Seyyathāpi so valāhako vassitā no gajjitā, tathūpamo ayaṃ puggalo. (2)",
  "pp2.4:33.1": "Kathañca puggalo gajjitā ca hoti vassitā ca?",
  "pp2.4:33.2": "Idhekacco puggalo bhāsitā ca hoti, kattā ca.",
  "pp2.4:33.3": "Evaṃ puggalo gajjitā ca hoti vassitā ca.",
  "pp2.4:33.4": "Seyyathāpi so valāhako gajjitā ca vassitā ca, tathūpamo ayaṃ puggalo. (3)",
  "pp2.4:34.1": "Kathañca puggalo neva gajjitā hoti no vassitā?",
  "pp2.4:34.2": "Idhekacco puggalo neva bhāsitā hoti no kattā.",
  "pp2.4:34.3": "Evaṃ puggalo neva gajjitā hoti no vassitā.",
  "pp2.4:34.4": "Seyyathāpi so valāhako neva gajjitā no vassitā, tathūpamo ayaṃ puggalo. (4)",
  "pp2.4:35.1": "Ime cattāro valāhakūpamā puggalā santo saṃvijjamānā lokasmiṃ.",
  "pp2.4:36.1": "Tattha katame cattāro mūsikūpamā puggalā?",
  "pp2.4:36.2": "Catasso mūsikā—",
  "pp2.4:36.3": "gādhaṃ kattā no vasitā, vasitā no gādhaṃ kattā, gādhaṃ kattā ca vasitā ca, neva gādhaṃ kattā no vasitā.",
  "pp2.4:36.4": "Evamevaṃ cattārome mūsikūpamā puggalā santo saṃvijjamānā lokasmiṃ.",
  "pp2.4:36.5": "Katame cattāro?",
  "pp2.4:36.6": "Gādhaṃ kattā no vasitā, vasitā no gādhaṃ kattā, gādhaṃ kattā ca vasitā ca, neva gādhaṃ kattā no vasitā.",
  "pp2.4:37.1": "Kathañca puggalo gādhaṃ kattā hoti no vasitā?",
  "pp2.4:37.2": "Idhekacco puggalo dhammaṃ pariyāpuṇāti—",
  "pp2.4:37.3": "suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:37.4": "So “idaṃ dukkhan”ti yathābhūtaṃ nappajānāti, “ayaṃ dukkhasamudayo”ti yathābhūtaṃ nappajānāti, “ayaṃ dukkhanirodho”ti yathābhūtaṃ nappajānāti, “ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:37.5": "Evaṃ puggalo gādhaṃ kattā hoti no vasitā.",
  "pp2.4:37.6": "Seyyathāpi sā mūsikā gādhaṃ kattā no vasitā, tathūpamo ayaṃ puggalo. (1)",
  "pp2.4:38.1": "Kathañca puggalo vasitā hoti no gādhaṃ kattā?",
  "pp2.4:38.2": "Idhekacco puggalo dhammaṃ na pariyāpuṇāti—",
  "pp2.4:38.3": "suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:38.4": "So “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:38.5": "Evaṃ puggalo vasitā hoti no gādhaṃ kattā.",
  "pp2.4:38.6": "Seyyathāpi sā mūsikā vasitā no gādhaṃ kattā, tathūpamo ayaṃ puggalo. (2)",
  "pp2.4:39.1": "Kathañca puggalo gādhaṃ kattā ca hoti vasitā ca?",
  "pp2.4:39.2": "Idhekacco puggalo dhammaṃ pariyāpuṇāti—",
  "pp2.4:39.3": "suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:39.4": "So “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:39.5": "Evaṃ puggalo gādhaṃ kattā ca hoti vasitā ca.",
  "pp2.4:39.6": "Seyyathāpi sā mūsikā gādhaṃ kattā ca vasitā ca, tathūpamo ayaṃ puggalo. (3)",
  "pp2.4:40.1": "Kathañca puggalo neva gādhaṃ kattā hoti no vasitā?",
  "pp2.4:40.2": "Idhekacco puggalo dhammaṃ na pariyāpuṇāti—",
  "pp2.4:40.3": "suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:40.4": "So “idaṃ dukkhan”ti yathābhūtaṃ nappajānāti, “ayaṃ dukkhasamudayo”ti yathābhūtaṃ nappajānāti, “ayaṃ dukkhanirodho”ti yathābhūtaṃ nappajānāti, “ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:40.5": "Evaṃ puggalo neva gādhaṃ kattā hoti no vasitā.",
  "pp2.4:40.6": "Seyyathāpi sā mūsikā neva gādhaṃ kattā no vasitā, tathūpamo ayaṃ puggalo. (4)",
  "pp2.4:41.1": "Ime cattāro mūsikūpamā puggalā santo saṃvijjamānā lokasmiṃ.",
  "pp2.4:42.1": "Tattha katame cattāro ambūpamā puggalā?",
  "pp2.4:42.2": "Cattāri ambāni—",
  "pp2.4:42.3": "āmaṃ pakkavaṇṇi, pakkaṃ āmavaṇṇi, āmaṃ āmavaṇṇi, pakkaṃ pakkavaṇṇi.",
  "pp2.4:42.4": "Evamevaṃ cattārome ambūpamā puggalā santo saṃvijjamānā lokasmiṃ.",
  "pp2.4:42.5": "Katame cattāro?",
  "pp2.4:42.6": "Āmo pakkavaṇṇī, pakko āmavaṇṇī, āmo āmavaṇṇī, pakko pakkavaṇṇī.",
  "pp2.4:43.1": "Kathañca puggalo āmo hoti pakkavaṇṇī?",
  "pp2.4:43.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:43.3": "So “idaṃ dukkhan”ti yathābhūtaṃ nappajānāti, “ayaṃ dukkhasamudayo”ti yathābhūtaṃ nappajānāti, “ayaṃ dukkhanirodho”ti yathābhūtaṃ nappajānāti, “ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:43.4": "Evaṃ puggalo āmo hoti pakkavaṇṇī.",
  "pp2.4:43.5": "Seyyathāpi taṃ ambaṃ āmaṃ pakkavaṇṇi, tathūpamo ayaṃ puggalo. (1)",
  "pp2.4:44.1": "Kathañca puggalo pakko hoti āmavaṇṇī?",
  "pp2.4:44.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:44.3": "So “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:44.4": "Evaṃ puggalo pakko hoti āmavaṇṇī.",
  "pp2.4:44.5": "Seyyathāpi taṃ ambaṃ pakkaṃ āmavaṇṇi, tathūpamo ayaṃ puggalo. (2)",
  "pp2.4:45.1": "Kathañca puggalo āmo hoti āmavaṇṇī?",
  "pp2.4:45.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:45.3": "So “idaṃ dukkhan”ti yathābhūtaṃ nappajānāti …pe…",
  "pp2.4:45.4": "“ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:45.5": "Evaṃ puggalo āmo hoti āmavaṇṇī.",
  "pp2.4:45.6": "Seyyathāpi taṃ ambaṃ āmaṃ āmavaṇṇi, tathūpamo ayaṃ puggalo. (3)",
  "pp2.4:46.1": "Kathañca puggalo pakko hoti pakkavaṇṇī?",
  "pp2.4:46.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:46.3": "So “idaṃ dukkhan”ti yathābhūtaṃ pajānāti …pe…",
  "pp2.4:46.4": "“ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:46.5": "Evaṃ puggalo pakko hoti pakkavaṇṇī.",
  "pp2.4:46.6": "Seyyathāpi taṃ ambaṃ pakkaṃ pakkavaṇṇi, tathūpamo ayaṃ puggalo. (4)",
  "pp2.4:47.1": "Ime cattāro ambūpamā puggalā santo saṃvijjamānā lokasmiṃ.",
  "pp2.4:48.1": "Tattha katame cattāro kumbhūpamā puggalā?",
  "pp2.4:48.2": "Cattāro kumbhā—",
  "pp2.4:48.3": "tuccho pihito, pūro vivaṭo, tuccho vivaṭo, pūro pihito.",
  "pp2.4:48.4": "Evamevaṃ cattārome kumbhūpamā puggalā santo saṃvijjamānā lokasmiṃ.",
  "pp2.4:48.5": "Katame cattāro?",
  "pp2.4:48.6": "Tuccho pihito, pūro vivaṭo, tuccho vivaṭo, pūro pihito.",
  "pp2.4:49.1": "Kathañca puggalo tuccho hoti pihito?",
  "pp2.4:49.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:49.3": "So “idaṃ dukkhan”ti yathābhūtaṃ nappajānāti …pe…",
  "pp2.4:49.4": "“ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:49.5": "Evaṃ puggalo tuccho hoti pihito.",
  "pp2.4:49.6": "Seyyathāpi so kumbho tuccho pihito, tathūpamo ayaṃ puggalo. (1)",
  "pp2.4:50.1": "Kathañca puggalo pūro hoti vivaṭo?",
  "pp2.4:50.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:50.3": "So “idaṃ dukkhan”ti yathābhūtaṃ pajānāti …pe…",
  "pp2.4:50.4": "“ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:50.5": "Evaṃ puggalo pūro hoti vivaṭo.",
  "pp2.4:50.6": "Seyyathāpi so kumbho pūro vivaṭo, tathūpamo ayaṃ puggalo. (2)",
  "pp2.4:51.1": "Kathañca puggalo tuccho hoti vivaṭo?",
  "pp2.4:51.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:51.3": "So “idaṃ dukkhan”ti yathābhūtaṃ nappajānāti …pe…",
  "pp2.4:51.4": "“ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:51.5": "Evaṃ puggalo tuccho hoti vivaṭo.",
  "pp2.4:51.6": "Seyyathāpi so kumbho tuccho vivaṭo, tathūpamo ayaṃ puggalo. (3)",
  "pp2.4:52.1": "Kathañca puggalo pūro hoti pihito?",
  "pp2.4:52.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:52.3": "So “idaṃ dukkhan”ti yathābhūtaṃ pajānāti …pe…",
  "pp2.4:52.4": "“ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:52.5": "Evaṃ puggalo pūro hoti pihito.",
  "pp2.4:52.6": "Seyyathāpi so kumbho pūro pihito, tathūpamo ayaṃ puggalo. (4)",
  "pp2.4:53.1": "Ime cattāro kumbhūpamā puggalā santo saṃvijjamānā lokasmiṃ.",
  "pp2.4:54.1": "Tattha katame cattāro udakarahadūpamā puggalā?",
  "pp2.4:54.2": "Cattāro udakarahadā—",
  "pp2.4:54.3": "uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.",
  "pp2.4:54.4": "Evamevaṃ cattārome udakarahadūpamā puggalā santo saṃvijjamānā lokasmiṃ.",
  "pp2.4:54.5": "Katame cattāro?",
  "pp2.4:54.6": "Uttāno gambhīrobhāso, gambhīro uttānobhāso, uttāno uttānobhāso, gambhīro gambhīrobhāso.",
  "pp2.4:55.1": "Kathañca puggalo uttāno hoti gambhīrobhāso?",
  "pp2.4:55.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:55.3": "So “idaṃ dukkhan”ti yathābhūtaṃ nappajānāti …pe…",
  "pp2.4:55.4": "“ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:55.5": "Evaṃ puggalo uttāno hoti gambhīrobhāso.",
  "pp2.4:55.6": "Seyyathāpi so udakarahado uttāno gambhīrobhāso, tathūpamo ayaṃ puggalo. (1)",
  "pp2.4:56.1": "Kathañca puggalo gambhīro hoti uttānobhāso?",
  "pp2.4:56.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:56.3": "So “idaṃ dukkhan”ti yathābhūtaṃ pajānāti …pe…",
  "pp2.4:56.4": "“ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:56.5": "Evaṃ puggalo gambhīro hoti uttānobhāso.",
  "pp2.4:56.6": "Seyyathāpi so udakarahado gambhīro uttānobhāso, tathūpamo ayaṃ puggalo. (2)",
  "pp2.4:57.1": "Kathañca puggalo uttāno hoti uttānobhāso?",
  "pp2.4:57.2": "Idhekaccassa puggalassa na pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:57.3": "So “idaṃ dukkhan”ti yathābhūtaṃ nappajānāti …pe…",
  "pp2.4:57.4": "“ayaṃ dukkhanirodhagāminī paṭipadā”ti yathābhūtaṃ nappajānāti.",
  "pp2.4:57.5": "Evaṃ puggalo uttāno hoti uttānobhāso.",
  "pp2.4:57.6": "Seyyathāpi so udakarahado uttāno uttānobhāso, tathūpamo ayaṃ puggalo. (3)",
  "pp2.4:58.1": "Kathañca puggalo gambhīro hoti gambhīrobhāso?",
  "pp2.4:58.2": "Idhekaccassa puggalassa pāsādikaṃ hoti abhikkantaṃ paṭikkantaṃ ālokitaṃ vilokitaṃ samiñjitaṃ pasāritaṃ saṅghāṭipattacīvaradhāraṇaṃ.",
  "pp2.4:58.3": "So “idaṃ dukkhan”ti yathābhūtaṃ pajānāti …pe…",
  "pp2.4:58.4": "“ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.4:58.5": "Evaṃ puggalo gambhīro hoti gambhīrobhāso.",
  "pp2.4:58.6": "Seyyathāpi so udakarahado gambhīro gambhīrobhāso, tathūpamo ayaṃ puggalo. (4)",
  "pp2.4:59.1": "Ime cattāro udakarahadūpamā puggalā santo saṃvijjamānā lokasmiṃ.",
  "pp2.4:60.1": "Tattha katame cattāro balībaddūpamā puggalā?",
  "pp2.4:60.2": "Cattāro balībaddā—",
  "pp2.4:60.3": "sakagavacaṇḍo no paragavacaṇḍo, paragavacaṇḍo no sakagavacaṇḍo, sakagavacaṇḍo ca paragavacaṇḍo ca, neva sakagavacaṇḍo no paragavacaṇḍo.",
  "pp2.4:60.4": "Evamevaṃ cattārome balībaddūpamā puggalā santo saṃvijjamānā lokasmiṃ.",
  "pp2.4:60.5": "Katame cattāro?",
  "pp2.4:60.6": "Sakagavacaṇḍo no paragavacaṇḍo, paragavacaṇḍo no sakagavacaṇḍo, sakagavacaṇḍo ca paragavacaṇḍo ca, neva sakagavacaṇḍo no paragavacaṇḍo.",
  "pp2.4:61.1": "Kathañca puggalo sakagavacaṇḍo hoti no paragavacaṇḍo?",
  "pp2.4:61.2": "Idhekacco puggalo sakaparisaṃ ubbejitā hoti, no paraparisaṃ.",
  "pp2.4:61.3": "Evaṃ puggalo sakagavacaṇḍo hoti no paragavacaṇḍo.",
  "pp2.4:61.4": "Seyyathāpi so balībaddo sakagavacaṇḍo no paragavacaṇḍo, tathūpamo ayaṃ puggalo. (1)",
  "pp2.4:62.1": "Kathañca puggalo paragavacaṇḍo hoti no sakagavacaṇḍo?",
  "pp2.4:62.2": "Idhekacco puggalo paraparisaṃ ubbejitā hoti, no sakaparisaṃ.",
  "pp2.4:62.3": "Evaṃ puggalo paragavacaṇḍo hoti no sakagavacaṇḍo.",
  "pp2.4:62.4": "Seyyathāpi so balībaddo paragavacaṇḍo no sakagavacaṇḍo, tathūpamo ayaṃ puggalo. (2)",
  "pp2.4:63.1": "Kathañca puggalo sakagavacaṇḍo ca hoti paragavacaṇḍo ca?",
  "pp2.4:63.2": "Idhekacco puggalo sakaparisañca ubbejitā hoti, paraparisañca.",
  "pp2.4:63.3": "Evaṃ puggalo sakagavacaṇḍo ca hoti paragavacaṇḍo ca.",
  "pp2.4:63.4": "Seyyathāpi so balībaddo sakagavacaṇḍo ca paragavacaṇḍo ca, tathūpamo ayaṃ puggalo. (3)",
  "pp2.4:64.1": "Kathañca puggalo neva sakagavacaṇḍo hoti no paragavacaṇḍo?",
  "pp2.4:64.2": "Idhekacco puggalo neva sakaparisaṃ ubbejitā hoti no paraparisaṃ.",
  "pp2.4:64.3": "Evaṃ puggalo neva sakagavacaṇḍo hoti no paragavacaṇḍo.",
  "pp2.4:64.4": "Seyyathāpi so balībaddo neva sakagavacaṇḍo no paragavacaṇḍo, tathūpamo ayaṃ puggalo. (4)",
  "pp2.4:65.1": "Ime cattāro balībaddūpamā puggalā santo saṃvijjamānā lokasmiṃ.",
  "pp2.4:66.1": "Tattha katame cattāro āsīvisūpamā puggalā?",
  "pp2.4:66.2": "Cattāro āsīvisā—",
  "pp2.4:66.3": "āgataviso no ghoraviso, ghoraviso no āgataviso, āgataviso ca ghoraviso ca, neva āgataviso no ghoraviso.",
  "pp2.4:66.4": "Evamevaṃ cattārome āsīvisūpamā puggalā santo saṃvijjamānā lokasmiṃ.",
  "pp2.4:66.5": "Katame cattāro?",
  "pp2.4:66.6": "Āgataviso no ghoraviso, ghoraviso no āgataviso, āgataviso ca ghoraviso ca, neva āgataviso no ghoraviso.",
  "pp2.4:67.1": "Kathañca puggalo āgataviso hoti no ghoraviso?",
  "pp2.4:67.2": "Idhekacco puggalo abhiṇhaṃ kujjhati.",
  "pp2.4:67.3": "So ca khvassa kodho na ciraṃ dīgharattaṃ anuseti.",
  "pp2.4:67.4": "Evaṃ puggalo āgataviso hoti, no ghoraviso.",
  "pp2.4:67.5": "Seyyathāpi so āsīviso āgataviso no ghoraviso, tathūpamo ayaṃ puggalo. (1)",
  "pp2.4:68.1": "Kathañca puggalo ghoraviso hoti no āgataviso?",
  "pp2.4:68.2": "Idhekacco puggalo naheva kho abhiṇhaṃ kujjhati.",
  "pp2.4:68.3": "So ca khvassa kodho ciraṃ dīgharattaṃ anuseti.",
  "pp2.4:68.4": "Evaṃ puggalo ghoraviso hoti, no āgataviso.",
  "pp2.4:68.5": "Seyyathāpi so āsīviso ghoraviso no āgataviso, tathūpamo ayaṃ puggalo. (2)",
  "pp2.4:69.1": "Kathañca puggalo āgataviso ca hoti ghoraviso ca?",
  "pp2.4:69.2": "Idhekacco puggalo abhiṇhaṃ kujjhati.",
  "pp2.4:69.3": "So ca khvassa kodho ciraṃ dīgharattaṃ anuseti.",
  "pp2.4:69.4": "Evaṃ puggalo āgataviso ca hoti ghoraviso ca.",
  "pp2.4:69.5": "Seyyathāpi so āsīviso āgataviso ca ghoraviso ca, tathūpamo ayaṃ puggalo. (3)",
  "pp2.4:70.1": "Kathañca puggalo neva āgataviso hoti no ghoraviso?",
  "pp2.4:70.2": "Idhekacco puggalo naheva kho abhiṇhaṃ kujjhati.",
  "pp2.4:70.3": "So ca khvassa kodho na ciraṃ dīgharattaṃ anuseti.",
  "pp2.4:70.4": "Evaṃ puggalo neva āgataviso hoti no ghoraviso.",
  "pp2.4:70.5": "Seyyathāpi so āsīviso neva āgataviso no ghoraviso, tathūpamo ayaṃ puggalo. (4)",
  "pp2.4:71.1": "Ime cattāro āsīvisūpamā puggalā santo saṃvijjamānā lokasmiṃ.",
  "pp2.4:72.1": "Kathañca puggalo ananuvicca apariyogāhetvā avaṇṇārahassa vaṇṇaṃ bhāsitā hoti?",
  "pp2.4:72.2": "Idhekacco puggalo duppaṭipannānaṃ micchāpaṭipannānaṃ titthiyānaṃ titthiyasāvakānaṃ vaṇṇaṃ bhāsati—",
  "pp2.4:72.3": "“suppaṭipannā” itipi, “sammāpaṭipannā” itipīti.",
  "pp2.4:72.4": "Evaṃ puggalo ananuvicca apariyogāhetvā avaṇṇārahassa vaṇṇaṃ bhāsitā hoti. (1)",
  "pp2.4:73.1": "Kathañca puggalo ananuvicca apariyogāhetvā vaṇṇārahassa avaṇṇaṃ bhāsitā hoti?",
  "pp2.4:73.2": "Idhekacco puggalo suppaṭipannānaṃ sammāpaṭipannānaṃ buddhānaṃ buddhasāvakānaṃ avaṇṇaṃ bhāsati—",
  "pp2.4:73.3": "“duppaṭipannā” itipi, “micchāpaṭipannā” itipīti.",
  "pp2.4:73.4": "Evaṃ puggalo ananuvicca apariyogāhetvā vaṇṇārahassa avaṇṇaṃ bhāsitā hoti. (2)",
  "pp2.4:74.1": "Kathañca puggalo ananuvicca apariyogāhetvā appasādanīye ṭhāne pasādaṃ upadaṃsitā hoti?",
  "pp2.4:74.2": "Idhekacco puggalo duppaṭipadāya micchāpaṭipadāya pasādaṃ janeti—",
  "pp2.4:74.3": "“suppaṭipadā” itipi, “sammāpaṭipadā” itipīti.",
  "pp2.4:74.4": "Evaṃ puggalo ananuvicca apariyogāhetvā appasādanīye ṭhāne pasādaṃ upadaṃsitā hoti. (3)",
  "pp2.4:75.1": "Kathañca puggalo ananuvicca apariyogāhetvā pasādanīye ṭhāne appasādaṃ upadaṃsitā hoti?",
  "pp2.4:75.2": "Idhekacco puggalo suppaṭipadāya sammāpaṭipadāya appasādaṃ janeti—",
  "pp2.4:75.3": "“duppaṭipadā” itipi, “micchāpaṭipadā” itipīti.",
  "pp2.4:75.4": "Evaṃ puggalo ananuvicca apariyogāhetvā pasādanīye ṭhāne appasādaṃ upadaṃsitā hoti. (4)",
  "pp2.4:76.1": "Kathañca puggalo anuvicca pariyogāhetvā avaṇṇārahassa avaṇṇaṃ bhāsitā hoti?",
  "pp2.4:76.2": "Idhekacco puggalo duppaṭipannānaṃ micchāpaṭipannānaṃ titthiyānaṃ titthiyasāvakānaṃ avaṇṇaṃ bhāsati—",
  "pp2.4:76.3": "“duppaṭipannā” itipi, “micchāpaṭipannā” itipīti.",
  "pp2.4:76.4": "Evaṃ puggalo anuvicca pariyogāhetvā avaṇṇārahassa avaṇṇaṃ bhāsitā hoti. (1)",
  "pp2.4:77.1": "Kathañca puggalo anuvicca pariyogāhetvā vaṇṇārahassa vaṇṇaṃ bhāsitā hoti?",
  "pp2.4:77.2": "Idhekacco puggalo suppaṭipannānaṃ sammāpaṭipannānaṃ buddhānaṃ buddhasāvakānaṃ vaṇṇaṃ bhāsati—",
  "pp2.4:77.3": "“suppaṭipannā” itipi, “sammāpaṭipannā” itipīti.",
  "pp2.4:77.4": "Evaṃ puggalo anuvicca pariyogāhetvā vaṇṇārahassa vaṇṇaṃ bhāsitā hoti. (2)",
  "pp2.4:78.1": "Kathañca puggalo anuvicca pariyogāhetvā appasādanīye ṭhāne appasādaṃ upadaṃsitā hoti?",
  "pp2.4:78.2": "Idhekacco puggalo duppaṭipadāya micchāpaṭipadāya appasādaṃ janeti—",
  "pp2.4:78.3": "“duppaṭipadā” itipi, “micchāpaṭipadā” itipīti.",
  "pp2.4:78.4": "Evaṃ puggalo anuvicca pariyogāhetvā appasādanīye ṭhāne appasādaṃ upadaṃsitā hoti. (3)",
  "pp2.4:79.1": "Kathañca puggalo anuvicca pariyogāhetvā pasādanīye ṭhāne pasādaṃ upadaṃsitā hoti?",
  "pp2.4:79.2": "Idhekacco puggalo suppaṭipadāya sammāpaṭipadāya pasādaṃ janeti—",
  "pp2.4:79.3": "“suppaṭipadā” itipi, “sammāpaṭipadā” itipīti.",
  "pp2.4:79.4": "Evaṃ puggalo anuvicca pariyogāhetvā pasādanīye ṭhāne pasādaṃ upadaṃsitā hoti. (4)",
  "pp2.4:80.1": "Kathañca puggalo avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca kho vaṇṇārahassa vaṇṇaṃ bhāsitā hoti bhūtaṃ tacchaṃ kālena?",
  "pp2.4:80.2": "Idhekacco puggalo vaṇṇopi saṃvijjati avaṇṇopi saṃvijjati.",
  "pp2.4:80.3": "Yo tattha avaṇṇo taṃ bhaṇati bhūtaṃ tacchaṃ kālena, yo tattha vaṇṇo taṃ na bhaṇati bhūtaṃ tacchaṃ kālena.",
  "pp2.4:80.4": "Evaṃ puggalo avaṇṇārahassa avaṇṇaṃ bhāsitā hoti bhūtaṃ tacchaṃ kālena, no ca kho vaṇṇārahassa vaṇṇaṃ bhāsitā hoti bhūtaṃ tacchaṃ kālena. (1)",
  "pp2.4:81.1": "Kathañca puggalo vaṇṇārahassa vaṇṇaṃ bhāsitā hoti bhūtaṃ tacchaṃ kālena, no ca kho avaṇṇārahassa avaṇṇaṃ bhāsitā hoti bhūtaṃ tacchaṃ kālena?",
  "pp2.4:81.2": "Idhekacco puggalo vaṇṇopi saṃvijjati avaṇṇopi saṃvijjati.",
  "pp2.4:81.3": "Yo tattha vaṇṇo taṃ bhaṇati bhūtaṃ tacchaṃ kālena, yo tattha avaṇṇo taṃ na bhaṇati bhūtaṃ tacchaṃ kālena.",
  "pp2.4:81.4": "Evaṃ puggalo vaṇṇārahassa vaṇṇaṃ bhāsitā hoti bhūtaṃ tacchaṃ kālena, no ca kho avaṇṇārahassa avaṇṇaṃ bhāsitā hoti bhūtaṃ tacchaṃ kālena. (2)",
  "pp2.4:82.1": "Kathañca puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena, vaṇṇārahassa ca vaṇṇaṃ bhāsitā hoti bhūtaṃ tacchaṃ kālena?",
  "pp2.4:82.2": "Idhekacco puggalo vaṇṇopi saṃvijjati avaṇṇopi saṃvijjati.",
  "pp2.4:82.3": "Yo tattha avaṇṇo taṃ bhaṇati bhūtaṃ tacchaṃ kālena, yopi tattha vaṇṇo tampi bhaṇati bhūtaṃ tacchaṃ kālena.",
  "pp2.4:82.4": "Tatra kālaññū hoti tassa pañhassa veyyākaraṇāya.",
  "pp2.4:82.5": "Evaṃ puggalo avaṇṇārahassa ca avaṇṇaṃ bhāsitā hoti bhūtaṃ tacchaṃ kālena, vaṇṇārahassa ca vaṇṇaṃ bhāsitā hoti bhūtaṃ tacchaṃ kālena. (3)",
  "pp2.4:83.1": "Kathañca puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, nopi vaṇṇārahassa vaṇṇaṃ bhāsitā hoti bhūtaṃ tacchaṃ kālena?",
  "pp2.4:83.2": "Idhekacco puggalo vaṇṇopi saṃvijjati avaṇṇopi saṃvijjati.",
  "pp2.4:83.3": "Yo tattha avaṇṇo taṃ na bhaṇati bhūtaṃ tacchaṃ kālena, yopi tattha vaṇṇo tampi na bhaṇati bhūtaṃ tacchaṃ kālena.",
  "pp2.4:83.4": "Upekkhako viharati sato sampajāno.",
  "pp2.4:83.5": "Evaṃ puggalo neva avaṇṇārahassa avaṇṇaṃ bhāsitā hoti bhūtaṃ tacchaṃ kālena, nopi vaṇṇārahassa vaṇṇaṃ bhāsitā hoti bhūtaṃ tacchaṃ kālena. (4)",
  "pp2.4:84.1": "Katamo ca puggalo uṭṭhānaphalūpajīvī no puññaphalūpajīvī?",
  "pp2.4:84.2": "Yassa puggalassa uṭṭhahato ghaṭato vāyamato ājīvo abhinibbattati, no puññato—",
  "pp2.4:84.3": "ayaṃ vuccati puggalo “uṭṭhānaphalūpajīvī, no puññaphalūpajīvī”. (1)",
  "pp2.4:85.1": "Katamo ca puggalo puññaphalūpajīvī no uṭṭhānaphalūpajīvī?",
  "pp2.4:85.2": "Paranimmitavasavattī deve upādāya tatūpari devā puññaphalūpajīvino na uṭṭhānaphalūpajīvino. (2)",
  "pp2.4:86.1": "Katamo ca puggalo uṭṭhānaphalūpajīvī ca puññaphalūpajīvī ca?",
  "pp2.4:86.2": "Yassa puggalassa uṭṭhahato ghaṭato vāyamato ājīvo abhinibbattati puññato ca—",
  "pp2.4:86.3": "ayaṃ vuccati puggalo “uṭṭhānaphalūpajīvī ca puññaphalūpajīvī ca”. (3)",
  "pp2.4:87.1": "Katamo ca puggalo neva uṭṭhānaphalūpajīvī no puññaphalūpajīvī?",
  "pp2.4:87.2": "Nerayikā neva uṭṭhānaphalūpajīvino no puññaphalūpajīvino. (4)",
  "pp2.4:88.1": "Kathañca puggalo tamo hoti tamaparāyano?",
  "pp2.4:88.2": "Idhekacco puggalo nīce kule paccājāto hoti—",
  "pp2.4:88.3": "caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.",
  "pp2.4:88.4": "So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:88.5": "So kāyena duccaritaṃ carati, vācāya duccaritaṃ carati, manasā duccaritaṃ carati.",
  "pp2.4:88.6": "So kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "pp2.4:88.7": "Evaṃ puggalo tamo hoti tamaparāyano. (1)",
  "pp2.4:89.1": "Kathañca puggalo tamo hoti jotiparāyano?",
  "pp2.4:89.2": "Idhekacco puggalo nīce kule paccājāto hoti—",
  "pp2.4:89.3": "caṇḍālakule vā nesādakule vā venakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati.",
  "pp2.4:89.4": "So ca hoti dubbaṇṇo duddasiko okoṭimako bahvābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:89.5": "So kāyena sucaritaṃ carati, vācāya sucaritaṃ carati, manasā sucaritaṃ carati.",
  "pp2.4:89.6": "So kāyena sucaritaṃ caritvā vācāya sucaritaṃ caritvā manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati.",
  "pp2.4:89.7": "Evaṃ puggalo tamo hoti jotiparāyano. (2)",
  "pp2.4:90.1": "Kathañca puggalo joti hoti tamaparāyano?",
  "pp2.4:90.2": "Idhekacco puggalo ucce kule paccājāto hoti—",
  "pp2.4:90.3": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.",
  "pp2.4:90.4": "So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:90.5": "So kāyena duccaritaṃ carati, vācāya duccaritaṃ carati, manasā duccaritaṃ carati.",
  "pp2.4:90.6": "So kāyena duccaritaṃ caritvā vācāya duccaritaṃ caritvā manasā duccaritaṃ caritvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati.",
  "pp2.4:90.7": "Evaṃ puggalo joti hoti tamaparāyano. (3)",
  "pp2.4:91.1": "Kathañca puggalo joti hoti jotiparāyano?",
  "pp2.4:91.2": "Idhekacco puggalo ucce kule paccājāto hoti—",
  "pp2.4:91.3": "khattiyamahāsālakule vā brāhmaṇamahāsālakule vā gahapatimahāsālakule vā aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe.",
  "pp2.4:91.4": "So ca hoti abhirūpo dassanīyo pāsādiko paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa.",
  "pp2.4:91.5": "So kāyena sucaritaṃ carati, vācāya sucaritaṃ carati, manasā sucaritaṃ carati.",
  "pp2.4:91.6": "So kāyena sucaritaṃ caritvā vācāya sucaritaṃ caritvā manasā sucaritaṃ caritvā kāyassa bhedā paraṃ maraṇā sugatiṃ saggaṃ lokaṃ upapajjati.",
  "pp2.4:91.7": "Evaṃ puggalo joti hoti jotiparāyano. (4)",
  "pp2.4:92.1": "Kathañca puggalo oṇatoṇato hoti …pe…",
  "pp2.4:92.2": "evaṃ puggalo oṇatoṇato hoti. (1)",
  "pp2.4:93.1": "Kathañca puggalo oṇatuṇṇato hoti …pe…",
  "pp2.4:93.2": "evaṃ puggalo oṇatuṇṇato hoti. (2)",
  "pp2.4:94.1": "Kathañca puggalo uṇṇatoṇato hoti …pe…",
  "pp2.4:94.2": "evaṃ puggalo uṇṇatoṇato hoti. (3)",
  "pp2.4:95.1": "Kathañca puggalo uṇṇatuṇṇato hoti …pe…",
  "pp2.4:95.2": "evaṃ puggalo uṇṇatuṇṇato hoti. (4)",
  "pp2.4:96.1": "Tattha katame cattāro rukkhūpamā puggalā?",
  "pp2.4:96.2": "Cattāro rukkhā—",
  "pp2.4:96.3": "pheggu sāraparivāro, sāro phegguparivāro, pheggu phegguparivāro, sāro sāraparivāro.",
  "pp2.4:96.4": "Evamevaṃ cattārome rukkhūpamā puggalā santo saṃvijjamānā lokasmiṃ.",
  "pp2.4:96.5": "Katame cattāro?",
  "pp2.4:96.6": "Pheggu sāraparivāro, sāro phegguparivāro, pheggu phegguparivāro, sāro sāraparivāro.",
  "pp2.4:97.1": "Kathañca puggalo pheggu hoti sāraparivāro?",
  "pp2.4:97.2": "Idhekacco puggalo dussīlo hoti pāpadhammo, parisā ca khvassa hoti sīlavatī kalyāṇadhammā.",
  "pp2.4:97.3": "Evaṃ puggalo pheggu hoti sāraparivāro.",
  "pp2.4:97.4": "Seyyathāpi so rukkho pheggu sāraparivāro, tathūpamo ayaṃ puggalo. (1)",
  "pp2.4:98.1": "Kathañca puggalo sāro hoti phegguparivāro?",
  "pp2.4:98.2": "Idhekacco puggalo sīlavā hoti kalyāṇadhammo, parisā ca khvassa hoti dussīlā pāpadhammā.",
  "pp2.4:98.3": "Evaṃ puggalo sāro hoti phegguparivāro.",
  "pp2.4:98.4": "Seyyathāpi so rukkho sāro phegguparivāro, tathūpamo ayaṃ puggalo. (2)",
  "pp2.4:99.1": "Kathañca puggalo pheggu hoti phegguparivāro?",
  "pp2.4:99.2": "Idhekacco puggalo dussīlo hoti pāpadhammo, parisāpissa hoti dussīlā pāpadhammā.",
  "pp2.4:99.3": "Evaṃ puggalo pheggu hoti phegguparivāro.",
  "pp2.4:99.4": "Seyyathāpi so rukkho pheggu phegguparivāro, tathūpamo ayaṃ puggalo. (3)",
  "pp2.4:100.1": "Kathañca puggalo sāro hoti sāraparivāro?",
  "pp2.4:100.2": "Idhekacco puggalo sīlavā hoti kalyāṇadhammo, parisāpissa hoti sīlavatī kalyāṇadhammā.",
  "pp2.4:100.3": "Evaṃ puggalo sāro hoti sāraparivāro.",
  "pp2.4:100.4": "Seyyathāpi so rukkho sāro sāraparivāro, tathūpamo ayaṃ puggalo. (4)",
  "pp2.4:101.1": "Ime cattāro rukkhūpamā puggalā santo saṃvijjamānā lokasmiṃ.",
  "pp2.4:102.1": "Katamo ca puggalo rūpappamāṇo rūpappasanno?",
  "pp2.4:102.2": "Idhekacco puggalo ārohaṃ vā passitvā pariṇāhaṃ vā passitvā saṇṭhānaṃ vā passitvā pāripūriṃ vā passitvā tattha pamāṇaṃ gahetvā pasādaṃ janeti.",
  "pp2.4:102.3": "Ayaṃ vuccati puggalo rūpappamāṇo rūpappasanno. (1)",
  "pp2.4:103.1": "Katamo ca puggalo ghosappamāṇo ghosappasanno?",
  "pp2.4:103.2": "Idhekacco puggalo paravaṇṇanāya parathomanāya parapasaṃsanāya paravaṇṇahārikāya tattha pamāṇaṃ gahetvā pasādaṃ janeti.",
  "pp2.4:103.3": "Ayaṃ vuccati puggalo ghosappamāṇo ghosappasanno. (2)",
  "pp2.4:104.1": "Katamo ca puggalo lūkhappamāṇo lūkhappasanno?",
  "pp2.4:104.2": "Idhekacco puggalo cīvaralūkhaṃ vā passitvā pattalūkhaṃ vā passitvā senāsanalūkhaṃ vā passitvā vividhaṃ vā dukkarakārikaṃ passitvā tattha pamāṇaṃ gahetvā pasādaṃ janeti.",
  "pp2.4:104.3": "Ayaṃ vuccati puggalo lūkhappamāṇo lūkhappasanno. (3)",
  "pp2.4:105.1": "Katamo ca puggalo dhammappamāṇo dhammappasanno?",
  "pp2.4:105.2": "Idhekacco puggalo sīlaṃ vā passitvā samādhiṃ vā passitvā paññaṃ vā passitvā tattha pamāṇaṃ gahetvā pasādaṃ janeti.",
  "pp2.4:105.3": "Ayaṃ vuccati puggalo dhammappamāṇo dhammappasanno. (4)",
  "pp2.4:106.1": "Kathañca puggalo attahitāya paṭipanno hoti no parahitāya?",
  "pp2.4:106.2": "Idhekacco puggalo attanā sīlasampanno hoti, no paraṃ sīlasampadāya samādapeti;",
  "pp2.4:106.3": "attanā samādhisampanno hoti, no paraṃ samādhisampadāya samādapeti;",
  "pp2.4:106.4": "attanā paññāsampanno hoti, no paraṃ paññāsampadāya samādapeti;",
  "pp2.4:106.5": "attanā vimuttisampanno hoti, no paraṃ vimuttisampadāya samādapeti;",
  "pp2.4:106.6": "attanā vimuttiñāṇadassanasampanno hoti, no paraṃ vimuttiñāṇadassanasampadāya samādapeti.",
  "pp2.4:106.7": "Evaṃ puggalo attahitāya paṭipanno hoti no parahitāya. (1)",
  "pp2.4:107.1": "Kathañca puggalo parahitāya paṭipanno hoti no attahitāya?",
  "pp2.4:107.2": "Idhekacco puggalo attanā na sīlasampanno hoti, paraṃ sīlasampadāya samādapeti;",
  "pp2.4:107.3": "attanā na samādhisampanno hoti, paraṃ samādhisampadāya samādapeti;",
  "pp2.4:107.4": "attanā na paññāsampanno hoti, paraṃ paññāsampadāya samādapeti;",
  "pp2.4:107.5": "attanā na vimuttisampanno hoti, paraṃ vimuttisampadāya samādapeti;",
  "pp2.4:107.6": "attanā na vimuttiñāṇadassanasampanno hoti, paraṃ vimuttiñāṇadassanasampadāya samādapeti.",
  "pp2.4:107.7": "Evaṃ puggalo parahitāya paṭipanno hoti no attahitāya. (2)",
  "pp2.4:108.1": "Kathañca puggalo attahitāya ceva paṭipanno hoti parahitāya ca?",
  "pp2.4:108.2": "Idhekacco puggalo attanā ca sīlasampanno hoti, parañca sīlasampadāya samādapeti;",
  "pp2.4:108.3": "attanā ca samādhisampanno hoti, parañca samādhisampadāya samādapeti;",
  "pp2.4:108.4": "attanā ca paññāsampanno hoti, parañca paññāsampadāya samādapeti;",
  "pp2.4:108.5": "attanā ca vimuttisampanno hoti, parañca vimuttisampadāya samādapeti;",
  "pp2.4:108.6": "attanā ca vimuttiñāṇadassanasampanno hoti, parañca vimuttiñāṇadassanasampadāya samādapeti.",
  "pp2.4:108.7": "Evaṃ puggalo attahitāya ceva paṭipanno hoti parahitāya ca. (3)",
  "pp2.4:109.1": "Kathañca puggalo neva attahitāya paṭipanno hoti no parahitāya?",
  "pp2.4:109.2": "Idhekacco puggalo attanā na sīlasampanno hoti, no paraṃ sīlasampadāya samādapeti;",
  "pp2.4:109.3": "attanā na samādhisampanno hoti, no paraṃ samādhisampadāya samādapeti;",
  "pp2.4:109.4": "attanā na paññāsampanno hoti, no paraṃ paññāsampadāya samādapeti;",
  "pp2.4:109.5": "attanā na vimuttisampanno hoti, no paraṃ vimuttisampadāya samādapeti;",
  "pp2.4:109.6": "attanā na vimuttiñāṇadassanasampanno hoti, no paraṃ vimuttiñāṇadassanasampadāya samādapeti.",
  "pp2.4:109.7": "Evaṃ puggalo neva attahitāya paṭipanno hoti no parahitāya. (4)",
  "pp2.4:110.1": "Kathañca puggalo attantapo hoti attaparitāpanānuyogamanuyutto?",
  "pp2.4:110.2": "Idhekacco puggalo acelako hoti muttācāro hatthāpalekhano, naehibhaddantiko natiṭṭhabhaddantiko nābhihaṭaṃ na uddissakataṃ na nimantanaṃ sādiyati, so na kumbhimukhā paṭiggaṇhāti na kaḷopimukhā paṭiggaṇhāti, na eḷakamantaraṃ na daṇḍamantaraṃ na musalamantaraṃ na dvinnaṃ bhuñjamānānaṃ na gabbhiniyā na pāyamānāya na purisantaragatāya, na saṅkittīsu na yattha sā upaṭṭhito hoti na yattha makkhikā saṇḍasaṇḍacārinī, na macchaṃ na maṃsaṃ na suraṃ na merayaṃ na thusodakaṃ pivati.",
  "pp2.4:110.3": "So ekāgāriko vā hoti ekālopiko, dvāgāriko vā hoti dvālopiko …pe…",
  "pp2.4:110.4": "sattāgāriko vā hoti sattālopiko;",
  "pp2.4:110.5": "ekissāpi dattiyā yāpeti, dvīhipi dattīhi yāpeti …pe…",
  "pp2.4:110.6": "sattahipi dattīhi yāpeti;",
  "pp2.4:110.7": "ekāhikampi āhāraṃ āhāreti, dvīhikampi āhāraṃ āhāreti …pe…",
  "pp2.4:110.8": "sattāhikampi āhāraṃ āhāreti.",
  "pp2.4:110.9": "Iti evarūpaṃ aḍḍhamāsikampi pariyāyabhattabhojanānuyogamanuyutto viharati.",
  "pp2.4:110.10": "So sākabhakkho vā hoti sāmākabhakkho vā hoti nīvārabhakkho vā hoti daddulabhakkho vā hoti haṭabhakkho vā hoti kaṇabhakkho vā hoti ācāmabhakkho vā hoti piññākabhakkho vā hoti tiṇabhakkho vā hoti gomayabhakkho vā hoti, vanamūlaphalāhāro yāpeti pavattaphalabhojī.",
  "pp2.4:110.11": "So sāṇānipi dhāreti masāṇānipi dhāreti chavadussānipi dhāreti paṃsukūlānipi dhāreti tirīṭānipi dhāreti ajinampi dhāreti ajinakkhipampi dhāreti kusacīrampi dhāreti vākacīrampi dhāreti phalakacīrampi dhāreti kesakambalampi dhāreti vāḷakambalampi dhāreti ulūkapakkhampi dhāreti, kesamassulocakopi hoti kesamassulocanānuyogamanuyutto, ubbhaṭṭhakopi hoti āsanapaṭikkhitto, ukkuṭikopi hoti ukkuṭikappadhānamanuyutto, kaṇṭakāpassayikopi hoti kaṇṭakāpassaye seyyaṃ kappeti, sāyatatiyakampi udakorohanānuyogamanuyutto viharati.",
  "pp2.4:110.12": "Iti evarūpaṃ anekavihitaṃ kāyassa ātāpanaparitāpanānuyogamanuyutto viharati.",
  "pp2.4:110.13": "Evaṃ puggalo attantapo hoti attaparitāpanānuyogamanuyutto. (1)",
  "pp2.4:111.1": "Kathañca puggalo parantapo hoti paraparitāpanānuyogamanuyutto?",
  "pp2.4:111.2": "Idhekacco puggalo orabbhiko hoti sūkariko sākuṇiko māgaviko luddo macchaghātako coro coraghātako goghātako bandhanāgāriko, ye vā panaññepi keci kurūrakammantā.",
  "pp2.4:111.3": "Evaṃ puggalo parantapo hoti paraparitāpanānuyogamanuyutto. (2)",
  "pp2.4:112.1": "Kathañca puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto?",
  "pp2.4:112.2": "Idhekacco puggalo rājā vā hoti khattiyo muddhāvasitto brāhmaṇo vā mahāsālo.",
  "pp2.4:112.3": "So puratthimena nagarassa navaṃ sandhāgāraṃ kārāpetvā kesamassuṃ ohāretvā kharājinaṃ nivāsetvā sappitelena kāyaṃ abbhañjitvā migavisāṇena piṭṭhiṃ kaṇḍuvamāno sandhāgāraṃ pavisati saddhiṃ mahesiyā brāhmaṇena ca purohitena.",
  "pp2.4:112.4": "So tattha anantarahitāya bhūmiyā haritupalittāya seyyaṃ kappeti.",
  "pp2.4:112.5": "Ekissā gāviyā sarūpavacchāya yaṃ ekasmiṃ thane khīraṃ hoti tena rājā yāpeti, yaṃ dutiyasmiṃ thane khīraṃ hoti tena mahesī yāpeti, yaṃ tatiyasmiṃ thane khīraṃ hoti tena brāhmaṇo purohito yāpeti, yaṃ catutthasmiṃ thane khīraṃ hoti tena aggiṃ juhati, avasesena vacchako yāpeti.",
  "pp2.4:112.6": "So evamāha—",
  "pp2.4:112.7": "“ettakā usabhā haññantu yaññatthāya, ettakā vacchatarā haññantu yaññatthāya, ettakā vacchatariyo haññantu yaññatthāya, ettakā ajā haññantu yaññatthāya, ettakā urabbhā haññantu yaññatthāya, ettakā assā haññantu yaññatthāya ettakā rukkhā chijjantu yūpatthāya, ettakā dabbhā lūyantu barihisatthāyā”ti.",
  "pp2.4:112.8": "Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti.",
  "pp2.4:112.9": "Evaṃ puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto. (3)",
  "pp2.4:113.1": "Kathañca puggalo neva attantapo ca hoti na attaparitāpanānuyogamanuyutto, na parantapo na paraparitāpanānuyogamanuyutto?",
  "pp2.4:113.2": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṃvedī brahmabhūtena attanā viharati.",
  "pp2.4:114.1": "Idha tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā.",
  "pp2.4:114.2": "So imaṃ lokaṃ sadevakaṃ samārakaṃ sabrahmakaṃ sassamaṇabrāhmaṇiṃ pajaṃ sadevamanussaṃ sayaṃ abhiññā sacchikatvā pavedeti.",
  "pp2.4:114.3": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
  "pp2.4:114.4": "Taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto.",
  "pp2.4:114.5": "So taṃ dhammaṃ sutvā tathāgate saddhaṃ paṭilabhati.",
  "pp2.4:114.6": "So tena saddhāpaṭilābhena samannāgato iti paṭisañcikkhati—",
  "pp2.4:114.7": "“sambādho gharāvāso rajāpatho, abbhokāso pabbajjā.",
  "pp2.4:114.8": "Nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ.",
  "pp2.4:114.9": "Yannūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan”ti.",
  "pp2.4:114.10": "So aparena samayena appaṃ vā bhogakkhandhaṃ pahāya mahantaṃ vā bhogakkhandhaṃ pahāya appaṃ vā ñātiparivaṭṭaṃ pahāya mahantaṃ vā ñātiparivaṭṭaṃ pahāya kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajati.",
  "pp2.4:115.1": "So evaṃ pabbajito samāno bhikkhūnaṃ sikkhāsājīvasamāpanno pāṇātipātaṃ pahāya pāṇātipātā paṭivirato hoti nihitadaṇḍo nihitasattho lajjī dayāpanno sabbapāṇabhūtahitānukampī viharati.",
  "pp2.4:116.1": "Adinnādānaṃ pahāya adinnādānā paṭivirato hoti dinnādāyī dinnapāṭikaṅkhī, athenena sucibhūtena attanā viharati.",
  "pp2.4:117.1": "Abrahmacariyaṃ pahāya brahmacārī hoti ārācārī paṭivirato methunā gāmadhammā.",
  "pp2.4:118.1": "Musāvādaṃ pahāya musāvādā paṭivirato hoti saccavādī saccasandho theto paccayiko avisaṃvādako lokassa.",
  "pp2.4:119.1": "Pisuṇaṃ vācaṃ pahāya pisuṇāya vācāya paṭivirato hoti, ito sutvā na amutra akkhātā imesaṃ bhedāya, amutra vā sutvā na imesaṃ akkhātā amūsaṃ bhedāya.",
  "pp2.4:119.2": "Iti bhinnānaṃ vā sandhātā sahitānaṃ vā anuppadātā samaggārāmo samaggarato samagganandī samaggakaraṇiṃ vācaṃ bhāsitā hoti.",
  "pp2.4:120.1": "Pharusaṃ vācaṃ pahāya pharusāya vācāya paṭivirato hoti.",
  "pp2.4:120.2": "Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṃ vācaṃ bhāsitā hoti.",
  "pp2.4:121.1": "Samphappalāpaṃ pahāya samphappalāpā paṭivirato hoti, kālavādī bhūtavādī atthavādī dhammavādī vinayavādī nidhānavatiṃ vācaṃ bhāsitā kālena sāpadesaṃ pariyantavatiṃ atthasaṃhitaṃ.",
  "pp2.4:122.1": "So bījagāmabhūtagāmasamārambhā paṭivirato hoti, ekabhattiko hoti rattūparato virato vikālabhojanā, naccagītavāditavisūkadassanā paṭivirato hoti, mālāgandhavilepanadhāraṇamaṇḍanavibhūsanaṭṭhānā paṭivirato hoti, uccāsayanamahāsayanā paṭivirato hoti, jātarūparajatapaṭiggahaṇā paṭivirato hoti.",
  "pp2.4:123.1": "Āmakadhaññapaṭiggahaṇā paṭivirato hoti, āmakamaṃsapaṭiggahaṇā paṭivirato hoti, itthikumārikāpaṭiggahaṇā paṭivirato hoti, dāsidāsapaṭiggahaṇā paṭivirato hoti, ajeḷakapaṭiggahaṇā paṭivirato hoti, kukkuṭasūkarapaṭiggahaṇā paṭivirato hoti, hatthigavāssavaḷavapaṭiggahaṇā paṭivirato hoti, khettavatthupaṭiggahaṇā paṭivirato hoti, dūteyyapahiṇagamanānuyogā paṭivirato hoti, kayavikkayā paṭivirato hoti, tulākūṭakaṃsakūṭamānakūṭā paṭivirato hoti, ukkoṭanavañcananikatisāciyogā paṭivirato hoti, chedanavadhabandhanaviparāmosaālopasahasākārā paṭivirato hoti.",
  "pp2.4:124.1": "So santuṭṭho hoti kāyaparihārikena cīvarena kucchiparihārikena piṇḍapātena.",
  "pp2.4:124.2": "So yena yeneva pakkamati samādāyeva pakkamati, seyyathāpi nāma pakkhī sakuṇo yena yeneva ḍeti sapattabhārova ḍeti.",
  "pp2.4:124.3": "Evamevaṃ bhikkhu santuṭṭho hoti kāyaparihārikena cīvarena kucchiparihārikena piṇḍapātena.",
  "pp2.4:124.4": "So yena yeneva pakkamati samādāyeva pakkamati.",
  "pp2.4:124.5": "So iminā ariyena sīlakkhandhena samannāgato ajjhattaṃ anavajjasukhaṃ paṭisaṃvedeti.",
  "pp2.4:125.1": "So cakkhunā rūpaṃ disvā na nimittaggāhī hoti nānubyañjanaggāhī.",
  "pp2.4:125.2": "Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati cakkhundriyaṃ, cakkhundriye saṃvaraṃ āpajjati;",
  "pp2.4:125.3": "sotena saddaṃ sutvā …pe…",
  "pp2.4:125.4": "ghānena gandhaṃ ghāyitvā …pe…",
  "pp2.4:125.5": "jivhāya rasaṃ sāyitvā …pe…",
  "pp2.4:125.6": "kāyena phoṭṭhabbaṃ phusitvā …pe…",
  "pp2.4:125.7": "manasā dhammaṃ viññāya na nimittaggāhī hoti nānubyañjanaggāhī.",
  "pp2.4:125.8": "Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya paṭipajjati, rakkhati manindriyaṃ, manindriye saṃvaraṃ āpajjati.",
  "pp2.4:125.9": "So iminā ariyena indriyasaṃvarena samannāgato ajjhattaṃ abyāsekasukhaṃ paṭisaṃvedeti.",
  "pp2.4:126.1": "So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti.",
  "pp2.4:127.1": "So iminā ca ariyena sīlakkhandhena samannāgato iminā ca ariyena indriyasaṃvarena samannāgato iminā ca ariyena satisampajaññena samannāgato imāya ca ariyāya santuṭṭhiyā samannāgato vivittaṃ senāsanaṃ bhajati araññaṃ rukkhamūlaṃ pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjaṃ.",
  "pp2.4:127.2": "So pacchābhattaṃ piṇḍapātapaṭikkanto nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "pp2.4:127.3": "So abhijjhaṃ loke pahāya vigatābhijjhena cetasā viharati, abhijjhāya cittaṃ parisodheti;",
  "pp2.4:127.4": "byāpādapadosaṃ pahāya abyāpannacitto viharati sabbapāṇabhūtahitānukampī, byāpādapadosā cittaṃ parisodheti;",
  "pp2.4:127.5": "thinamiddhaṃ pahāya vigatathinamiddho viharati ālokasaññī sato sampajāno, thinamiddhā cittaṃ parisodheti;",
  "pp2.4:127.6": "uddhaccakukkuccaṃ pahāya anuddhato viharati ajjhattaṃ vūpasantacitto, uddhaccakukkuccā cittaṃ parisodheti;",
  "pp2.4:127.7": "vicikicchaṃ pahāya tiṇṇavicikiccho viharati akathaṃkathī kusalesu dhammesu, vicikicchāya cittaṃ parisodheti.",
  "pp2.4:128.1": "So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṃ savicāraṃ vivekajaṃ pītisukhaṃ paṭhamaṃ jhānaṃ upasampajja viharati;",
  "pp2.4:128.2": "vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati;",
  "pp2.4:128.3": "pītiyā ca virāgā upekkhako ca viharati sato ca sampajāno sukhañca kāyena paṭisaṃvedeti, yaṃ taṃ ariyā ācikkhanti—“upekkhako satimā sukhavihārī”ti tatiyaṃ jhānaṃ upasampajja viharati;",
  "pp2.4:128.4": "sukhassa ca pahānā dukkhassa ca pahānā pubbeva somanassadomanassānaṃ atthaṅgamā adukkhamasukhaṃ upekkhāsatipārisuddhiṃ catutthaṃ jhānaṃ upasampajja viharati.",
  "pp2.4:129.1": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṃ abhininnāmeti.",
  "pp2.4:129.2": "So anekavihitaṃ pubbenivāsaṃ anussarati, seyyathidaṃ—",
  "pp2.4:129.3": "ekampi jātiṃ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṃsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṃvaṭṭakappe anekepi vivaṭṭakappe anekepi saṃvaṭṭavivaṭṭakappe—",
  "pp2.4:129.4": "“amutrāsiṃ evaṃnāmo evaṃgotto evaṃvaṇṇo evamāhāro evaṃsukhadukkhapaṭisaṃvedī evamāyupariyanto, so tato cuto amutra udapādiṃ;",
  "pp2.4:129.5": "tatrāpāsiṃ evaṃnāmo evaṃgotto evaṃvaṇṇo evamāhāro evaṃsukhadukkhapaṭisaṃvedī evamāyupariyanto, so tato cuto idhūpapanno”ti.",
  "pp2.4:129.6": "Iti sākāraṃ sauddesaṃ anekavihitaṃ pubbenivāsaṃ anussarati.",
  "pp2.4:130.1": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṃ cutūpapātañāṇāya cittaṃ abhininnāmeti.",
  "pp2.4:130.2": "So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti—",
  "pp2.4:130.3": "“ime vata bhonto sattā kāyaduccaritena samannāgatā, vacīduccaritena samannāgatā, manoduccaritena samannāgatā, ariyānaṃ upavādakā, micchādiṭṭhikā micchādiṭṭhikammasamādānā.",
  "pp2.4:130.4": "Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.",
  "pp2.4:130.5": "Ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṃ anupavādakā sammādiṭṭhikā sammādiṭṭhikammasamādānā.",
  "pp2.4:130.6": "Te kāyassa bhedā paraṃ maraṇā sugatiṃ saggaṃ lokaṃ upapannā”ti.",
  "pp2.4:130.7": "So iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti.",
  "pp2.4:131.1": "So evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmeti.",
  "pp2.4:131.2": "So “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti, “ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti, “ayaṃ āsavanirodhagāminī paṭipadā”ti yathābhūtaṃ pajānāti.",
  "pp2.4:131.3": "Tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccati.",
  "pp2.4:131.4": "Vimuttasmiṃ vimuttamiti ñāṇaṃ hoti.",
  "pp2.4:131.5": "“Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti pajānāti.",
  "pp2.4:131.6": "Evaṃ puggalo neva attantapo ca hoti na attaparitāpanānuyogamanuyutto, na parantapo na paraparitāpanānuyogamanuyutto.",
  "pp2.4:131.7": "So anattantapo aparantapo diṭṭheva dhamme nicchāto nibbuto sītībhūto sukhappaṭisaṃvedī brahmabhūtena attanā viharati. (4)",
  "pp2.4:132.1": "Katamo ca puggalo sarāgo?",
  "pp2.4:132.2": "Yassa puggalassa rāgo appahīno, ayaṃ vuccati puggalo “sarāgo”. (1)",
  "pp2.4:133.1": "Katamo ca puggalo sadoso?",
  "pp2.4:133.2": "Yassa puggalassa doso appahīno, ayaṃ vuccati puggalo “sadoso”. (2)",
  "pp2.4:134.1": "Katamo ca puggalo samoho?",
  "pp2.4:134.2": "Yassa puggalassa moho appahīno, ayaṃ vuccati puggalo “samoho”. (3)",
  "pp2.4:135.1": "Katamo ca puggalo samāno?",
  "pp2.4:135.2": "Yassa puggalassa māno appahīno, ayaṃ vuccati puggalo “samāno”. (4)",
  "pp2.4:136.1": "Kathañca puggalo lābhī hoti ajjhattaṃ cetosamathassa, na lābhī adhipaññādhammavipassanāya?",
  "pp2.4:136.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ, na lābhī lokuttaramaggassa vā phalassa vā.",
  "pp2.4:136.3": "Evaṃ puggalo lābhī hoti ajjhattaṃ cetosamathassa, na lābhī adhipaññādhammavipassanāya. (1)",
  "pp2.4:137.1": "Kathañca puggalo lābhī hoti adhipaññādhammavipassanāya, na lābhī ajjhattaṃ cetosamathassa?",
  "pp2.4:137.2": "Idhekacco puggalo lābhī hoti lokuttaramaggassa vā phalassa vā, na lābhī rūpasahagatānaṃ vā arūpasahagatānaṃ vā samāpattīnaṃ.",
  "pp2.4:137.3": "Evaṃ puggalo lābhī hoti adhipaññādhammavipassanāya, na lābhī ajjhattaṃ cetosamathassa. (2)",
  "pp2.4:138.1": "Kathañca puggalo lābhī ceva hoti ajjhattaṃ cetosamathassa, lābhī ca adhipaññādhammavipassanāya?",
  "pp2.4:138.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ, lābhī lokuttaramaggassa vā phalassa vā.",
  "pp2.4:138.3": "Evaṃ puggalo lābhī ceva hoti ajjhattaṃ cetosamathassa, lābhī ca adhipaññādhammavipassanāya. (3)",
  "pp2.4:139.1": "Kathañca puggalo neva lābhī hoti ajjhattaṃ cetosamathassa, na lābhī adhipaññādhammavipassanāya?",
  "pp2.4:139.2": "Idhekacco puggalo neva lābhī hoti rūpasahagatānaṃ vā arūpasahagatānaṃ vā samāpattīnaṃ, na lābhī lokuttaramaggassa vā phalassa vā.",
  "pp2.4:139.3": "Evaṃ puggalo neva lābhī hoti ajjhattaṃ cetosamathassa, na lābhī adhipaññādhammavipassanāya. (4)",
  "pp2.4:140.1": "Katamo ca puggalo anusotagāmī?",
  "pp2.4:140.2": "Idhekacco puggalo kāme ca paṭisevati pāpañca kammaṃ karoti.",
  "pp2.4:140.3": "Ayaṃ vuccati puggalo “anusotagāmī”. (1)",
  "pp2.4:141.1": "Katamo ca puggalo paṭisotagāmī?",
  "pp2.4:141.2": "Idhekacco puggalo kāme ca na paṭisevati pāpañca kammaṃ na karoti.",
  "pp2.4:141.3": "So sahāpi dukkhena sahāpi domanassena assumukhenapi rudamāno paripuṇṇaṃ parisuddhaṃ brahmacariyaṃ carati.",
  "pp2.4:141.4": "Ayaṃ vuccati puggalo “paṭisotagāmī”. (2)",
  "pp2.4:142.1": "Katamo ca puggalo ṭhitatto?",
  "pp2.4:142.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "pp2.4:142.3": "Ayaṃ vuccati puggalo “ṭhitatto”. (3)",
  "pp2.4:143.1": "Katamo ca puggalo tiṇṇo pāraṅgato thale tiṭṭhati brāhmaṇo?",
  "pp2.4:143.2": "Idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "pp2.4:143.3": "Ayaṃ vuccati puggalo tiṇṇo pāraṅgato thale tiṭṭhati brāhmaṇo. (4)",
  "pp2.4:144.1": "Kathañca puggalo appassuto hoti sutena anupapanno?",
  "pp2.4:144.2": "Idhekaccassa puggalassa appakaṃ sutaṃ hoti suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:144.3": "So tassa appakassa sutassa na atthamaññāya dhammamaññāya dhammānudhammappaṭipanno hoti.",
  "pp2.4:144.4": "Evaṃ puggalo appassuto hoti sutena anupapanno. (1)",
  "pp2.4:145.1": "Kathañca puggalo appassuto hoti sutena upapanno?",
  "pp2.4:145.2": "Idhekaccassa puggalassa appakaṃ sutaṃ hoti suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:145.3": "So tassa appakassa sutassa atthamaññāya dhammamaññāya dhammānudhammappaṭipanno hoti.",
  "pp2.4:145.4": "Evaṃ puggalo appassuto hoti sutena upapanno. (2)",
  "pp2.4:146.1": "Kathañca puggalo bahussuto hoti sutena anupapanno?",
  "pp2.4:146.2": "Idhekaccassa puggalassa bahukaṃ sutaṃ hoti suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:146.3": "So tassa bahukassa sutassa na atthamaññāya dhammamaññāya dhammānudhammappaṭipanno hoti.",
  "pp2.4:146.4": "Evaṃ puggalo bahussuto hoti sutena anupapanno. (3)",
  "pp2.4:147.1": "Kathañca puggalo bahussuto hoti sutena upapanno?",
  "pp2.4:147.2": "Idhekaccassa puggalassa bahukaṃ sutaṃ hoti suttaṃ geyyaṃ veyyākaraṇaṃ gāthaṃ udānaṃ itivuttakaṃ jātakaṃ abbhutadhammaṃ vedallaṃ.",
  "pp2.4:147.3": "So tassa bahukassa sutassa atthamaññāya dhammamaññāya dhammānudhammappaṭipanno hoti.",
  "pp2.4:147.4": "Evaṃ puggalo bahussuto hoti sutena upapanno. (4)",
  "pp2.4:148.1": "Katamo ca puggalo samaṇamacalo?",
  "pp2.4:148.2": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.",
  "pp2.4:148.3": "Ayaṃ vuccati puggalo “samaṇamacalo”. (1)",
  "pp2.4:149.1": "Katamo ca puggalo samaṇapadumo?",
  "pp2.4:149.2": "Idhekacco puggalo tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti.",
  "pp2.4:149.3": "Ayaṃ vuccati puggalo “samaṇapadumo”. (2)",
  "pp2.4:150.1": "Katamo ca puggalo samaṇapuṇḍarīko?",
  "pp2.4:150.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti tattha parinibbāyī anāvattidhammo tasmā lokā.",
  "pp2.4:150.3": "Ayaṃ vuccati puggalo “samaṇapuṇḍarīko”. (3)",
  "pp2.4:151.1": "Katamo ca puggalo samaṇesu samaṇasukhumālo?",
  "pp2.4:151.2": "Idhekacco puggalo āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "pp2.4:151.3": "Ayaṃ vuccati puggalo “samaṇesu samaṇasukhumālo”ti. (4)",
  "pp2.4:152.1": "Catukkaniddeso."
}