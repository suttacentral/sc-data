{
  "pp2.1:0.1": "Puggalapaññatti",
  "pp2.1:0.2": "Niddesa",
  "pp2.1:0.3": "1. Ekakapuggalapaññatti",
  "pp2.1:1.1": "Katamo ca puggalo samayavimutto?",
  "pp2.1:1.2": "Idhekacco puggalo kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti—",
  "pp2.1:1.3": "ayaṃ vuccati puggalo “samayavimutto”.",
  "pp2.1:2.1": "Katamo ca puggalo asamayavimutto?",
  "pp2.1:2.2": "Idhekacco puggalo na heva kho kālena kālaṃ samayena samayaṃ aṭṭha vimokkhe kāyena phusitvā viharati, paññāya cassa disvā āsavā parikkhīṇā honti—",
  "pp2.1:2.3": "ayaṃ vuccati puggalo “asamayavimutto”.",
  "pp2.1:2.4": "Sabbepi ariyapuggalā ariye vimokkhe asamayavimuttā.",
  "pp2.1:3.1": "Katamo ca puggalo kuppadhammo?",
  "pp2.1:3.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:3.3": "So ca kho na nikāmalābhī hoti na akicchalābhī na akasiralābhī;",
  "pp2.1:3.4": "na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:3.5": "Ṭhānaṃ kho panetaṃ vijjati, yaṃ tassa puggalassa pamādamāgamma tā samāpattiyo kuppeyyuṃ—",
  "pp2.1:3.6": "ayaṃ vuccati puggalo “kuppadhammo”.",
  "pp2.1:4.1": "Katamo ca puggalo akuppadhammo?",
  "pp2.1:4.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:4.3": "So ca kho nikāmalābhī hoti akicchalābhī akasiralābhī;",
  "pp2.1:4.4": "yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:4.5": "Aṭṭhānametaṃ anavakāso yaṃ tassa puggalassa pamādamāgamma tā samāpattiyo kuppeyyuṃ—",
  "pp2.1:4.6": "ayaṃ vuccati puggalo “akuppadhammo”.",
  "pp2.1:4.7": "Sabbepi ariyapuggalā ariye vimokkhe akuppadhammā.",
  "pp2.1:5.1": "Katamo ca puggalo parihānadhammo?",
  "pp2.1:5.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:5.3": "So ca kho na nikāmalābhī hoti na akicchalābhī na akasiralābhī;",
  "pp2.1:5.4": "na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:5.5": "Ṭhānaṃ kho panetaṃ vijjati, yaṃ so puggalo pamādamāgamma tāhi samāpattīhi parihāyeyya—",
  "pp2.1:5.6": "ayaṃ vuccati puggalo “parihānadhammo”.",
  "pp2.1:6.1": "Katamo ca puggalo aparihānadhammo?",
  "pp2.1:6.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:6.3": "So ca kho nikāmalābhī hoti akicchalābhī akasiralābhī;",
  "pp2.1:6.4": "yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:6.5": "Aṭṭhānametaṃ anavakāso yaṃ so puggalo pamādamāgamma tāhi samāpattīhi parihāyeyya—",
  "pp2.1:6.6": "ayaṃ vuccati puggalo “aparihānadhammo”.",
  "pp2.1:6.7": "Sabbepi ariyapuggalā ariye vimokkhe aparihānadhammā.",
  "pp2.1:7.1": "Katamo ca puggalo cetanābhabbo?",
  "pp2.1:7.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:7.3": "So ca kho na nikāmalābhī hoti na akicchalābhī na akasiralābhī;",
  "pp2.1:7.4": "na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:7.5": "Sace anusañceteti, na parihāyati tāhi samāpattīhi.",
  "pp2.1:7.6": "Sace na anusañceteti, parihāyati tāhi samāpattīhi—",
  "pp2.1:7.7": "ayaṃ vuccati puggalo “cetanābhabbo”.",
  "pp2.1:8.1": "Katamo ca puggalo anurakkhaṇābhabbo?",
  "pp2.1:8.2": "Idhekacco puggalo lābhī hoti rūpasahagatānaṃ vā arūpasahagatānaṃ vā samāpattīnaṃ.",
  "pp2.1:8.3": "So ca kho na nikāmalābhī hoti na akicchalābhī na akasiralābhī;",
  "pp2.1:8.4": "na yatthicchakaṃ yadicchakaṃ yāvaticchakaṃ samāpajjatipi vuṭṭhātipi.",
  "pp2.1:8.5": "Sace anurakkhati, na parihāyati tāhi samāpattīhi.",
  "pp2.1:8.6": "Sace na anurakkhati, parihāyati tāhi samāpattīhi—",
  "pp2.1:8.7": "ayaṃ vuccati puggalo “anurakkhaṇābhabbo”.",
  "pp2.1:9.1": "Katamo ca puggalo puthujjano?",
  "pp2.1:9.2": "Yassa puggalassa tīṇi saṃyojanāni appahīnāni;",
  "pp2.1:9.3": "na ca tesaṃ dhammānaṃ pahānāya paṭipanno—",
  "pp2.1:9.4": "ayaṃ vuccati puggalo “puthujjano”.",
  "pp2.1:10.1": "Katamo ca puggalo gotrabhū?",
  "pp2.1:10.2": "Yesaṃ dhammānaṃ samanantarā ariyadhammassa avakkanti hoti tehi dhammehi samannāgato—",
  "pp2.1:10.3": "ayaṃ vuccati puggalo “gotrabhū”.",
  "pp2.1:11.1": "Katamo ca puggalo bhayūparato?",
  "pp2.1:11.2": "Satta sekkhā bhayūparatā, ye ca puthujjanā sīlavanto.",
  "pp2.1:11.3": "Arahā abhayūparato.",
  "pp2.1:12.1": "Katamo ca puggalo abhabbāgamano?",
  "pp2.1:12.2": "Ye te puggalā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā eḷā, abhabbā niyāmaṃ okkamituṃ kusalesu dhammesu sammattaṃ—",
  "pp2.1:12.3": "ime vuccanti puggalā “abhabbāgamanā”.",
  "pp2.1:13.1": "Katamo ca puggalo bhabbāgamano?",
  "pp2.1:13.2": "Ye te puggalā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto aneḷā, bhabbā niyāmaṃ okkamituṃ kusalesu dhammesu sammattaṃ—",
  "pp2.1:13.3": "ime vuccanti puggalā “bhabbāgamanā”.",
  "pp2.1:14.1": "Katamo ca puggalo niyato?",
  "pp2.1:14.2": "Pañca puggalā ānantarikā, ye ca micchādiṭṭhikā niyatā, aṭṭha ca ariyapuggalā niyatā.",
  "pp2.1:14.3": "Avasesā puggalā aniyatā.",
  "pp2.1:15.1": "Katamo ca puggalo paṭipannako?",
  "pp2.1:15.2": "Cattāro maggasamaṅgino puggalā paṭipannakā, cattāro phalasamaṅgino puggalā phale ṭhitā.",
  "pp2.1:16.1": "Katamo ca puggalo samasīsī?",
  "pp2.1:16.2": "Yassa puggalassa apubbaṃ acarimaṃ āsavapariyādānañca hoti jīvitapariyādānañca—",
  "pp2.1:16.3": "ayaṃ vuccati puggalo “samasīsī”.",
  "pp2.1:17.1": "Katamo ca puggalo ṭhitakappī?",
  "pp2.1:17.2": "Ayañca puggalo sotāpattiphalasacchikiriyāya paṭipanno assa, kappassa ca uḍḍayhanavelā assa, neva tāva kappo uḍḍayheyya yāvāyaṃ puggalo na sotāpattiphalaṃ sacchikaroti.",
  "pp2.1:17.3": "Ayaṃ vuccati puggalo “ṭhitakappī”.",
  "pp2.1:17.4": "Sabbepi maggasamaṅgino puggalā ṭhitakappino.",
  "pp2.1:18.1": "Katamo ca puggalo ariyo?",
  "pp2.1:18.2": "Aṭṭha ariyapuggalā ariyā.",
  "pp2.1:18.3": "Avasesā puggalā anariyā.",
  "pp2.1:19.1": "Katamo ca puggalo sekkho?",
  "pp2.1:19.2": "Cattāro maggasamaṅgino tayo phalasamaṅgino puggalā “sekkhā”.",
  "pp2.1:19.3": "Arahā asekkho.",
  "pp2.1:19.4": "Avasesā puggalā nevasekkhanāsekkhā.",
  "pp2.1:20.1": "Katamo ca puggalo tevijjo?",
  "pp2.1:20.2": "Tīhi vijjāhi samannāgato puggalo “tevijjo”.",
  "pp2.1:21.1": "Katamo ca puggalo chaḷabhiñño?",
  "pp2.1:21.2": "Chahi abhiññāhi samannāgato puggalo “chaḷabhiñño”.",
  "pp2.1:22.1": "Katamo ca puggalo sammāsambuddho?",
  "pp2.1:22.2": "Idhekacco puggalo pubbe ananussutesu dhammesu sāmaṃ saccāni abhisambujjhati;",
  "pp2.1:22.3": "tattha ca sabbaññutaṃ pāpuṇāti, balesu ca vasībhāvaṃ—",
  "pp2.1:22.4": "ayaṃ vuccati puggalo “sammāsambuddho”.",
  "pp2.1:23.1": "Katamo ca puggalo paccekasambuddho?",
  "pp2.1:23.2": "Idhekacco puggalo pubbe ananussutesu dhammesu sāmaṃ saccāni abhisambujjhati;",
  "pp2.1:23.3": "na ca tattha sabbaññutaṃ pāpuṇāti, na ca balesu vasībhāvaṃ—",
  "pp2.1:23.4": "ayaṃ vuccati puggalo “paccekasambuddho”.",
  "pp2.1:24.1": "Katamo ca puggalo ubhatobhāgavimutto?",
  "pp2.1:24.2": "Idhekacco puggalo aṭṭha vimokkhe kāyena phusitvā viharati;",
  "pp2.1:24.3": "paññāya cassa disvā āsavā parikkhīṇā honti—",
  "pp2.1:24.4": "ayaṃ vuccati puggalo “ubhatobhāgavimutto”.",
  "pp2.1:25.1": "Katamo ca puggalo paññāvimutto?",
  "pp2.1:25.2": "Idhekacco puggalo na heva kho aṭṭha vimokkhe kāyena phusitvā viharati;",
  "pp2.1:25.3": "paññāya cassa disvā āsavā parikkhīṇā honti.",
  "pp2.1:25.4": "Ayaṃ vuccati puggalo “paññāvimutto”.",
  "pp2.1:26.1": "Katamo ca puggalo kāyasakkhī?",
  "pp2.1:26.2": "Idhekacco puggalo aṭṭha vimokkhe kāyena phusitvā viharati;",
  "pp2.1:26.3": "paññāya cassa disvā ekacce āsavā parikkhīṇā honti.",
  "pp2.1:26.4": "Ayaṃ vuccati puggalo “kāyasakkhī”.",
  "pp2.1:27.1": "Katamo ca puggalo diṭṭhippatto?",
  "pp2.1:27.2": "Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.1:27.3": "Tathāgatappaveditā cassa dhammā paññāya vodiṭṭhā honti vocaritā.",
  "pp2.1:27.4": "Paññāya cassa disvā ekacce āsavā parikkhīṇā honti—",
  "pp2.1:27.5": "ayaṃ vuccati puggalo “diṭṭhippatto”.",
  "pp2.1:28.1": "Katamo ca puggalo saddhāvimutto?",
  "pp2.1:28.2": "Idhekacco puggalo “idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti, “ayaṃ dukkhanirodhagāminī paṭipadā”ti yathābhūtaṃ pajānāti.",
  "pp2.1:28.3": "Tathāgatappaveditā cassa dhammā paññāya vodiṭṭhā honti vocaritā.",
  "pp2.1:28.4": "Paññāya cassa disvā ekacce āsavā parikkhīṇā honti, no ca kho yathā diṭṭhippattassa—",
  "pp2.1:28.5": "ayaṃ vuccati puggalo “saddhāvimutto”.",
  "pp2.1:29.1": "Katamo ca puggalo dhammānusārī?",
  "pp2.1:29.2": "Yassa puggalassa sotāpattiphalasacchikiriyāya paṭipannassa paññindriyaṃ adhimattaṃ hoti, paññāvāhiṃ paññāpubbaṅgamaṃ ariyamaggaṃ bhāveti—",
  "pp2.1:29.3": "ayaṃ vuccati puggalo “dhammānusārī”.",
  "pp2.1:29.4": "Sotāpattiphalasacchikiriyāya paṭipanno puggalo dhammānusārī phale ṭhito diṭṭhippatto.",
  "pp2.1:30.1": "Katamo ca puggalo saddhānusārī?",
  "pp2.1:30.2": "Yassa puggalassa sotāpattiphalasacchikiriyāya paṭipannassa saddhindriyaṃ adhimattaṃ hoti, saddhāvāhiṃ saddhāpubbaṅgamaṃ ariyamaggaṃ bhāveti—",
  "pp2.1:30.3": "ayaṃ vuccati puggalo “saddhānusārī”.",
  "pp2.1:30.4": "Sotāpattiphalasacchikiriyāya paṭipanno puggalo saddhānusārī phale ṭhito saddhāvimutto.",
  "pp2.1:31.1": "Katamo ca puggalo sattakkhattuparamo?",
  "pp2.1:31.2": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.",
  "pp2.1:31.3": "So sattakkhattuṃ deve ca mānuse ca sandhāvitvā saṃsaritvā dukkhassantaṃ karoti—",
  "pp2.1:31.4": "ayaṃ vuccati puggalo “sattakkhattuparamo”.",
  "pp2.1:32.1": "Katamo ca puggalo kolaṃkolo?",
  "pp2.1:32.2": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.",
  "pp2.1:32.3": "So dve vā tīṇi vā kulāni sandhāvitvā saṃsaritvā dukkhassantaṃ karoti—",
  "pp2.1:32.4": "ayaṃ vuccati puggalo “kolaṃkolo”.",
  "pp2.1:33.1": "Katamo ca puggalo ekabījī?",
  "pp2.1:33.2": "Idhekacco puggalo tiṇṇaṃ saṃyojanānaṃ parikkhayā sotāpanno hoti avinipātadhammo niyato sambodhiparāyano.",
  "pp2.1:33.3": "So ekaṃyeva mānusakaṃ bhavaṃ nibbattetvā dukkhassantaṃ karoti—",
  "pp2.1:33.4": "ayaṃ vuccati puggalo “ekabījī”.",
  "pp2.1:34.1": "Katamo ca puggalo sakadāgāmī?",
  "pp2.1:34.2": "Idhekacco puggalo tiṇṇaṃ saṃyojanānaṃ parikkhayā rāgadosamohānaṃ tanuttā sakadāgāmī hoti, sakideva imaṃ lokaṃ āgantvā dukkhassantaṃ karoti—",
  "pp2.1:34.3": "ayaṃ vuccati puggalo “sakadāgāmī”.",
  "pp2.1:35.1": "Katamo ca puggalo anāgāmī?",
  "pp2.1:35.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā—",
  "pp2.1:35.3": "ayaṃ vuccati puggalo “anāgāmī”.",
  "pp2.1:36.1": "Katamo ca puggalo antarāparinibbāyī?",
  "pp2.1:36.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.",
  "pp2.1:36.3": "So upapannaṃ vā samanantarā appattaṃ vā vemajjhaṃ āyuppamāṇaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—",
  "pp2.1:36.4": "ayaṃ vuccati puggalo “antarāparinibbāyī”.",
  "pp2.1:37.1": "Katamo ca puggalo upahaccaparinibbāyī?",
  "pp2.1:37.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.",
  "pp2.1:37.3": "So atikkamitvā vemajjhaṃ āyuppamāṇaṃ upahacca vā kālakiriyaṃ ariyamaggaṃ sañjaneti upariṭṭhimānaṃ saṃyojanānaṃ pahānāya—",
  "pp2.1:37.4": "ayaṃ vuccati puggalo “upahaccaparinibbāyī”.",
  "pp2.1:38.1": "Katamo ca puggalo asaṅkhāraparinibbāyī?",
  "pp2.1:38.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.",
  "pp2.1:38.3": "So asaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—",
  "pp2.1:38.4": "ayaṃ vuccati puggalo “asaṅkhāraparinibbāyī”.",
  "pp2.1:39.1": "Katamo ca puggalo sasaṅkhāraparinibbāyī?",
  "pp2.1:39.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.",
  "pp2.1:39.3": "So sasaṅkhārena ariyamaggaṃ sañjaneti upariṭṭhimānaṃ saṃyojanānaṃ pahānāya—",
  "pp2.1:39.4": "ayaṃ vuccati puggalo “sasaṅkhāraparinibbāyī”.",
  "pp2.1:40.1": "Katamo ca puggalo uddhaṃsoto akaniṭṭhagāmī?",
  "pp2.1:40.2": "Idhekacco puggalo pañcannaṃ orambhāgiyānaṃ saṃyojanānaṃ parikkhayā opapātiko hoti, tattha parinibbāyī anāvattidhammo tasmā lokā.",
  "pp2.1:40.3": "So avihā cuto atappaṃ gacchati, atappā cuto sudassaṃ gacchati, sudassā cuto sudassiṃ gacchati, sudassiyā cuto akaniṭṭhaṃ gacchati;",
  "pp2.1:40.4": "akaniṭṭhe ariyamaggaṃ sañjaneti upariṭṭhimānaṃ saṃyojanānaṃ pahānāya—",
  "pp2.1:40.5": "ayaṃ vuccati puggalo “uddhaṃsoto akaniṭṭhagāmī”.",
  "pp2.1:41.1": "Katamo ca puggalo sotāpanno sotāpattiphalasacchikiriyāya paṭipanno?",
  "pp2.1:41.2": "Tiṇṇaṃ saṃyojanānaṃ pahānāya paṭipanno puggalo sotāpattiphalasacchikiriyāya paṭipanno.",
  "pp2.1:41.3": "Yassa puggalassa tīṇi saṃyojanāni pahīnāni—",
  "pp2.1:41.4": "ayaṃ vuccati puggalo “sotāpanno”.",
  "pp2.1:42.1": "Kāmarāgabyāpādānaṃ tanubhāvāya paṭipanno puggalo sakadāgāmiphalasacchikiriyāya paṭipanno.",
  "pp2.1:42.2": "Yassa puggalassa kāmarāgabyāpādā tanubhūtā—",
  "pp2.1:42.3": "ayaṃ vuccati puggalo “sakadāgāmī”.",
  "pp2.1:43.1": "Kāmarāgabyāpādānaṃ anavasesappahānāya paṭipanno puggalo anāgāmiphalasacchikiriyāya paṭipanno.",
  "pp2.1:43.2": "Yassa puggalassa kāmarāgabyāpādā anavasesā pahīnā—",
  "pp2.1:43.3": "ayaṃ vuccati puggalo “anāgāmī”.",
  "pp2.1:44.1": "Rūparāgaarūparāgamānauddhaccaavijjāya anavasesappahānāya paṭipanno puggalo arahattaphalasacchikiriyāya paṭipanno.",
  "pp2.1:44.2": "Yassa puggalassa rūparāgo arūparāgo māno uddhaccaṃ avijjā anavasesā pahīnā—",
  "pp2.1:44.3": "ayaṃ vuccati puggalo “arahā”.",
  "pp2.1:45.1": "Ekakaniddeso."
}