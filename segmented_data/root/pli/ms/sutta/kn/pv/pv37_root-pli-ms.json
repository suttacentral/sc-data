{
  "pv37:0.1": "Petavatthu",
  "pv37:0.2": "Mahāvagga",
  "pv37:0.3": "2. Serīsakapetavatthu",
  "pv37:1.1": "“Suṇotha yakkhassa vāṇijāna ca,",
  "pv37:1.2": "Samāgamo yattha tadā ahosi;",
  "pv37:1.3": "Yathā kathaṃ itaritarena cāpi,",
  "pv37:1.4": "Subhāsitaṃ tañca suṇātha sabbe.",
  "pv37:2.1": "Yo so ahu rājā pāyāsi nāma,",
  "pv37:2.2": "Bhummānaṃ sahabyagato yasassī;",
  "pv37:2.3": "So modamānova sake vimāne,",
  "pv37:2.4": "Amānuso mānuse ajjhabhāsī”ti.",
  "pv37:3.1": "“Vaṅke araññe amanussaṭṭhāne,",
  "pv37:3.2": "Kantāre appodake appabhakkhe;",
  "pv37:3.3": "Suduggame vaṇṇupathassa majjhe,",
  "pv37:3.4": "Vaṅkambhayā naṭṭhamanā manussā.",
  "pv37:4.1": "Nayidha phalā mūlamayā ca santi,",
  "pv37:4.2": "Upādānaṃ natthi kutodha bhakkho;",
  "pv37:4.3": "Aññatra paṃsūhi ca vālukāhi ca,",
  "pv37:4.4": "Tatāhi uṇhāhi ca dāruṇāhi ca.",
  "pv37:5.1": "Ujjaṅgalaṃ tattamivaṃ kapālaṃ,",
  "pv37:5.2": "Anāyasaṃ paralokena tulyaṃ;",
  "pv37:5.3": "Luddānamāvāsamidaṃ purāṇaṃ,",
  "pv37:5.4": "Bhūmippadeso abhisattarūpo.",
  "pv37:6.1": "Atha tumhe kena vaṇṇena,",
  "pv37:6.2": "Kimāsamānā imaṃ padesaṃ hi;",
  "pv37:6.3": "Anupaviṭṭhā sahasā samacca,",
  "pv37:6.4": "Lobhā bhayā atha vā sampamūḷhā”ti.",
  "pv37:7.1": "“Magadhesu aṅgesu ca satthavāhā,",
  "pv37:7.2": "Āropayitvā paṇiyaṃ puthuttaṃ;",
  "pv37:7.3": "Te yāmase sindhusovīrabhūmiṃ,",
  "pv37:7.4": "Dhanatthikā uddayaṃ patthayānā.",
  "pv37:8.1": "Divā pipāsaṃ nadhivāsayantā,",
  "pv37:8.2": "Yoggānukampañca samekkhamānā;",
  "pv37:8.3": "Etena vegena āyāma sabbe,",
  "pv37:8.4": "Rattiṃ maggaṃ paṭipannā vikāle.",
  "pv37:9.1": "Te duppayātā aparaddhamaggā,",
  "pv37:9.2": "Andhākulā vippanaṭṭhā araññe;",
  "pv37:9.3": "Suduggame vaṇṇupathassa majjhe,",
  "pv37:9.4": "Disaṃ na jānāma pamūḷhacittā.",
  "pv37:10.1": "Idañca disvāna adiṭṭhapubbaṃ,",
  "pv37:10.2": "Vimānaseṭṭhañca tavañca yakkha;",
  "pv37:10.3": "Tatuttariṃ jīvitamāsamānā,",
  "pv37:10.4": "Disvā patītā sumanā udaggā”ti.",
  "pv37:11.1": "“Pāraṃ samuddassa imañca vaṇṇuṃ,",
  "pv37:11.2": "Vettācaraṃ saṅkupathañca maggaṃ;",
  "pv37:11.3": "Nadiyo pana pabbatānañca duggā,",
  "pv37:11.4": "Puthuddisā gacchatha bhogahetu.",
  "pv37:12.1": "Pakkhandiyāna vijitaṃ paresaṃ,",
  "pv37:12.2": "Verajjake mānuse pekkhamānā;",
  "pv37:12.3": "Yaṃ vo sutaṃ vā atha vāpi diṭṭhaṃ,",
  "pv37:12.4": "Accherakaṃ taṃ vo suṇoma tātā”ti.",
  "pv37:13.1": "“Itopi accherataraṃ kumāra,",
  "pv37:13.2": "Na no sutaṃ vā atha vāpi diṭṭhaṃ;",
  "pv37:13.3": "Atītamānussakameva sabbaṃ,",
  "pv37:13.4": "Disvā na tappāma anomavaṇṇaṃ.",
  "pv37:14.1": "Vehāyasaṃ pokkharañño savanti,",
  "pv37:14.2": "Pahūtamalyā bahupuṇḍarīkā;",
  "pv37:14.3": "Dumā cime niccaphalūpapannā,",
  "pv37:14.4": "Atīva gandhā surabhiṃ pavāyanti.",
  "pv37:15.1": "Veḷūriyathambhā satamussitāse,",
  "pv37:15.2": "Silāpavāḷassa ca āyataṃsā;",
  "pv37:15.3": "Masāragallā sahalohitaṅgā,",
  "pv37:15.4": "Thambhā ime jotirasāmayāse.",
  "pv37:16.1": "Sahassathambhaṃ atulānubhāvaṃ,",
  "pv37:16.2": "Tesūpari sādhumidaṃ vimānaṃ;",
  "pv37:16.3": "Ratanantaraṃ kañcanavedimissaṃ,",
  "pv37:16.4": "Tapanīyapaṭṭehi ca sādhuchannaṃ.",
  "pv37:17.1": "Jambonaduttattamidaṃ sumaṭṭho,",
  "pv37:17.2": "Pāsādasopānaphalūpapanno;",
  "pv37:17.3": "Daḷho ca vaggu ca susaṅgato ca,",
  "pv37:17.4": "Atīva nijjhānakhamo manuñño.",
  "pv37:18.1": "Ratanantarasmiṃ bahuannapānaṃ,",
  "pv37:18.2": "Parivārito accharāsaṅgaṇena;",
  "pv37:18.3": "Murajaālambaratūriyaghuṭṭho,",
  "pv37:18.4": "Abhivanditosi thutivandanāya.",
  "pv37:19.1": "So modasi nārigaṇappabodhano,",
  "pv37:19.2": "Vimānapāsādavare manorame;",
  "pv37:19.3": "Acintiyo sabbaguṇūpapanno,",
  "pv37:19.4": "Rājā yathā vessavaṇo naḷinyā.",
  "pv37:20.1": "Devo nu āsi udavāsi yakkho,",
  "pv37:20.2": "Udāhu devindo manussabhūto;",
  "pv37:20.3": "Pucchanti taṃ vāṇijā satthavāhā,",
  "pv37:20.4": "Ācikkha ko nāma tuvaṃsi yakkho”ti.",
  "pv37:21.1": "“Serīsako nāma ahamhi yakkho,",
  "pv37:21.2": "Kantāriyo vaṇṇupathamhi gutto;",
  "pv37:21.3": "Imaṃ padesaṃ abhipālayāmi,",
  "pv37:21.4": "Vacanakaro vessavaṇassa rañño”ti.",
  "pv37:22.1": "“Adhiccaladdhaṃ pariṇāmajaṃ te,",
  "pv37:22.2": "Sayaṃkataṃ udāhu devehi dinnaṃ;",
  "pv37:22.3": "Pucchanti taṃ vāṇijā satthavāhā,",
  "pv37:22.4": "Kathaṃ tayā laddhamidaṃ manuññan”ti.",
  "pv37:23.1": "“Nādhiccaladdhaṃ na pariṇāmajaṃ me,",
  "pv37:23.2": "Na sayaṃkataṃ na hi devehi dinnaṃ;",
  "pv37:23.3": "Sakehi kammehi apāpakehi,",
  "pv37:23.4": "Puññehi me laddhamidaṃ manuññan”ti.",
  "pv37:24.1": "“Kiṃ te vataṃ kiṃ pana brahmacariyaṃ,",
  "pv37:24.2": "Kissa suciṇṇassa ayaṃ vipāko;",
  "pv37:24.3": "Pucchanti taṃ vāṇijā satthavāhā,",
  "pv37:24.4": "Kathaṃ tayā laddhamidaṃ vimānan”ti.",
  "pv37:25.1": "“Mamaṃ pāyāsīti ahu samaññā,",
  "pv37:25.2": "Rajjaṃ yadā kārayiṃ kosalānaṃ;",
  "pv37:25.3": "Natthikadiṭṭhi kadariyo pāpadhammo,",
  "pv37:25.4": "Ucchedavādī ca tadā ahosiṃ.",
  "pv37:26.1": "Samaṇo ca kho āsi kumārakassapo,",
  "pv37:26.2": "Bahussuto cittakathī uḷāro;",
  "pv37:26.3": "So me tadā dhammakathaṃ abhāsi,",
  "pv37:26.4": "Diṭṭhivisūkāni vinodayī me.",
  "pv37:27.1": "Tāhaṃ tassa dhammakathaṃ suṇitvā,",
  "pv37:27.2": "Upāsakattaṃ paṭivedayissaṃ;",
  "pv37:27.3": "Pāṇātipātā virato ahosiṃ,",
  "pv37:27.4": "Loke adinnaṃ parivajjayissaṃ;",
  "pv37:27.5": "Amajjapo no ca musā abhāṇiṃ,",
  "pv37:27.6": "Sakena dārena ca ahosi tuṭṭho.",
  "pv37:28.1": "Taṃ me vataṃ taṃ pana brahmacariyaṃ,",
  "pv37:28.2": "Tassa suciṇṇassa ayaṃ vipāko;",
  "pv37:28.3": "Teheva kammehi apāpakehi,",
  "pv37:28.4": "Puññehi me laddhamidaṃ vimānan”ti.",
  "pv37:29.1": "“Saccaṃ kirāhaṃsu narā sapaññā,",
  "pv37:29.2": "Anaññathā vacanaṃ paṇḍitānaṃ;",
  "pv37:29.3": "Yahiṃ yahiṃ gacchati puññakammo,",
  "pv37:29.4": "Tahiṃ tahiṃ modati kāmakāmī.",
  "pv37:30.1": "Yahiṃ yahiṃ sokapariddavo ca,",
  "pv37:30.2": "Vadho ca bandho ca parikkileso;",
  "pv37:30.3": "Tahiṃ tahiṃ gacchati pāpakammo,",
  "pv37:30.4": "Na muccati duggatiyā kadācī”ti.",
  "pv37:31.1": "“Sammūḷharūpova jano ahosi,",
  "pv37:31.2": "Asmiṃ muhutte kalalīkatova;",
  "pv37:31.3": "Janassimassa tuyhañca kumāra,",
  "pv37:31.4": "Appaccayo kena nu kho ahosī”ti.",
  "pv37:32.1": "“Ime ca sirīsavanā tātā,",
  "pv37:32.2": "Dibbā gandhā surabhī sampavanti;",
  "pv37:32.3": "Te sampavāyanti imaṃ vimānaṃ,",
  "pv37:32.4": "Divā ca ratto ca tamaṃ nihantvā.",
  "pv37:33.1": "Imesañca kho vassasataccayena,",
  "pv37:33.2": "Sipāṭikā phalati ekamekā;",
  "pv37:33.3": "Mānussakaṃ vassasataṃ atītaṃ,",
  "pv37:33.4": "Yadagge kāyamhi idhūpapanno.",
  "pv37:34.1": "Disvānahaṃ vassasatāni pañca,",
  "pv37:34.2": "Asmiṃ vimāne ṭhatvāna tātā;",
  "pv37:34.3": "Āyukkhayā puññakkhayā cavissaṃ,",
  "pv37:34.4": "Teneva sokena pamucchitosmī”ti.",
  "pv37:35.1": "“Kathaṃ nu soceyya tathāvidho so,",
  "pv37:35.2": "Laddhā vimānaṃ atulaṃ cirāya;",
  "pv37:35.3": "Ye cāpi kho ittaramupapannā,",
  "pv37:35.4": "Te nūna soceyyuṃ parittapuññā”ti.",
  "pv37:36.1": "“Anucchaviṃ ovadiyañca me taṃ,",
  "pv37:36.2": "Yaṃ maṃ tumhe peyyavācaṃ vadetha;",
  "pv37:36.3": "Tumhe ca kho tātā mayānuguttā,",
  "pv37:36.4": "Yenicchakaṃ tena paletha sotthin”ti.",
  "pv37:37.1": "“Gantvā mayaṃ sindhusovīrabhūmiṃ,",
  "pv37:37.2": "Dhanatthikā uddayaṃ patthayānā;",
  "pv37:37.3": "Yathāpayogā paripuṇṇacāgā,",
  "pv37:37.4": "Kāhāma serīsamahaṃ uḷāran”ti.",
  "pv37:38.1": "“Mā ceva serīsamahaṃ akattha,",
  "pv37:38.2": "Sabbañca vo bhavissati yaṃ vadetha;",
  "pv37:38.3": "Pāpāni kammāni vivajjayātha,",
  "pv37:38.4": "Dhammānuyogañca adhiṭṭhahātha.",
  "pv37:39.1": "Upāsako atthi imamhi saṃghe,",
  "pv37:39.2": "Bahussuto sīlavatūpapanno;",
  "pv37:39.3": "Saddho ca cāgī ca supesalo ca,",
  "pv37:39.4": "Vicakkhaṇo santusito mutīmā.",
  "pv37:40.1": "Sañjānamāno na musā bhaṇeyya,",
  "pv37:40.2": "Parūpaghātāya na cetayeyya;",
  "pv37:40.3": "Vebhūtikaṃ pesuṇaṃ no kareyya,",
  "pv37:40.4": "Saṇhañca vācaṃ sakhilaṃ bhaṇeyya.",
  "pv37:41.1": "Sagāravo sappatisso vinīto,",
  "pv37:41.2": "Apāpako adhisīle visuddho;",
  "pv37:41.3": "So mātaraṃ pitarañcāpi jantu,",
  "pv37:41.4": "Dhammena poseti ariyavutti.",
  "pv37:42.1": "Maññe so mātāpitūnaṃ kāraṇā,",
  "pv37:42.2": "Bhogāni pariyesati na attahetu;",
  "pv37:42.3": "Mātāpitūnañca yo accayena,",
  "pv37:42.4": "Nekkhammapoṇo carissati brahmacariyaṃ.",
  "pv37:43.1": "Ujū avaṅko asaṭho amāyo,",
  "pv37:43.2": "Na lesakappena ca vohareyya;",
  "pv37:43.3": "So tādiso sukatakammakārī,",
  "pv37:43.4": "Dhamme ṭhito kinti labhetha dukkhaṃ.",
  "pv37:44.1": "Taṃ kāraṇā pātukatomhi attanā,",
  "pv37:44.2": "Tasmā dhammaṃ passatha vāṇijāse;",
  "pv37:44.3": "Aññatra teniha bhasmī bhavetha,",
  "pv37:44.4": "Andhākulā vippanaṭṭhā araññe;",
  "pv37:44.5": "Taṃ khippamānena lahuṃ parena,",
  "pv37:44.6": "Sukho have sappurisena saṅgamo”ti.",
  "pv37:45.1": "“Kiṃ nāma so kiñca karoti kammaṃ,",
  "pv37:45.2": "Kiṃ nāmadheyyaṃ kiṃ pana tassa gottaṃ;",
  "pv37:45.3": "Mayampi naṃ daṭṭhukāmamha yakkha,",
  "pv37:45.4": "Yassānukampāya idhāgatosi;",
  "pv37:45.5": "Lābhā hi tassa yassa tuvaṃ pihesī”ti.",
  "pv37:46.1": "“Yo kappako sambhavanāmadheyyo,",
  "pv37:46.2": "Upāsako kocchaphalūpajīvī;",
  "pv37:46.3": "Jānātha naṃ tumhākaṃ pesiyo so,",
  "pv37:46.4": "Mā kho naṃ hīḷittha supesalo so”ti.",
  "pv37:47.1": "“Jānāmase yaṃ tvaṃ pavadesi yakkha,",
  "pv37:47.2": "Na kho naṃ jānāma sa edisoti;",
  "pv37:47.3": "Mayampi naṃ pūjayissāma yakkha,",
  "pv37:47.4": "Sutvāna tuyhaṃ vacanaṃ uḷāran”ti.",
  "pv37:48.1": "“Ye keci imasmiṃ satthe manussā,",
  "pv37:48.2": "Daharā mahantā athavāpi majjhimā;",
  "pv37:48.3": "Sabbeva te ālambantu vimānaṃ,",
  "pv37:48.4": "Passantu puññānaṃ phalaṃ kadariyā”ti.",
  "pv37:49.1": "Te tattha sabbeva “ahaṃ pure”ti,",
  "pv37:49.2": "Taṃ kappakaṃ tattha purakkhatvā;",
  "pv37:49.3": "Sabbeva te ālambiṃsu vimānaṃ,",
  "pv37:49.4": "Masakkasāraṃ viya vāsavassa.",
  "pv37:50.1": "Te tattha sabbeva “ahaṃ pure”ti,",
  "pv37:50.2": "Upāsakattaṃ paṭivedayiṃsu;",
  "pv37:50.3": "Pāṇātipātā paṭiviratā ahesuṃ,",
  "pv37:50.4": "Loke adinnaṃ parivajjayiṃsu;",
  "pv37:50.5": "Amajjapā no ca musā bhaṇiṃsu,",
  "pv37:50.6": "Sakena dārena ca ahesuṃ tuṭṭhā.",
  "pv37:51.1": "Te tattha sabbeva “ahaṃ pure”ti,",
  "pv37:51.2": "Upāsakattaṃ paṭivedayitvā;",
  "pv37:51.3": "Pakkāmi sattho anumodamāno,",
  "pv37:51.4": "Yakkhiddhiyā anumato punappunaṃ.",
  "pv37:52.1": "Gantvāna te sindhusovīrabhūmiṃ,",
  "pv37:52.2": "Dhanatthikā uddayaṃ patthayānā;",
  "pv37:52.3": "Yathāpayogā paripuṇṇalābhā,",
  "pv37:52.4": "Paccāgamuṃ pāṭaliputtamakkhataṃ.",
  "pv37:53.1": "Gantvāna te saṃgharaṃ sotthivanto,",
  "pv37:53.2": "Puttehi dārehi samaṅgibhūtā;",
  "pv37:53.3": "Ānandī vittā sumanā patītā,",
  "pv37:53.4": "Akaṃsu serīsamahaṃ uḷāraṃ;",
  "pv37:53.5": "Serīsakaṃ te pariveṇaṃ māpayiṃsu.",
  "pv37:54.1": "Etādisā sappurisāna sevanā,",
  "pv37:54.2": "Mahatthikā dhammaguṇāna sevanā;",
  "pv37:54.3": "Ekassa atthāya upāsakassa,",
  "pv37:54.4": "Sabbeva sattā sukhitā ahesunti.",
  "pv37:55.1": "Serīsakapetavatthu dutiyaṃ.",
  "pv37:55.2": "Bhāṇavāraṃ tatiyaṃ."
}