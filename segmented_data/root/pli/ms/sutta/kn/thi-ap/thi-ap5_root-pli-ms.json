{
  "thi-ap5:0.1": "Therīapadāna",
  "thi-ap5:0.2": "Sumedhāvagga",
  "thi-ap5:0.3": "5. Naḷamālikātherīapadāna",
  "thi-ap5:1.1": "“Candabhāgānadītīre,",
  "thi-ap5:1.2": "ahosiṁ kinnarī tadā;",
  "thi-ap5:1.3": "Addasaṁ virajaṁ buddhaṁ,",
  "thi-ap5:1.4": "sayambhuṁ aparājitaṁ.",
  "thi-ap5:2.1": "Pasannacittā sumanā,",
  "thi-ap5:2.2": "vedajātā katañjalī;",
  "thi-ap5:2.3": "Naḷamālaṁ gahetvāna,",
  "thi-ap5:2.4": "sayambhuṁ abhipūjayiṁ.",
  "thi-ap5:3.1": "Tena kammena sukatena,",
  "thi-ap5:3.2": "cetanāpaṇidhīhi ca;",
  "thi-ap5:3.3": "Jahitvā kinnarīdehaṁ,",
  "thi-ap5:3.4": "agacchiṁ tidasaṅgatiṁ.",
  "thi-ap5:4.1": "Chattiṁsadevarājūnaṁ,",
  "thi-ap5:4.2": "mahesittamakārayiṁ;",
  "thi-ap5:4.3": "Dasannaṁ cakkavattīnaṁ,",
  "thi-ap5:4.4": "mahesittamakārayiṁ;",
  "thi-ap5:4.5": "Saṁvejetvāna me cittaṁ,",
  "thi-ap5:4.6": "pabbajiṁ anagāriyaṁ.",
  "thi-ap5:5.1": "Kilesā jhāpitā mayhaṁ,",
  "thi-ap5:5.2": "bhavā sabbe samūhatā;",
  "thi-ap5:5.3": "Sabbāsavā parikkhīṇā,",
  "thi-ap5:5.4": "natthi dāni punabbhavo.",
  "thi-ap5:6.1": "Catunnavutito kappe,",
  "thi-ap5:6.2": "yaṁ pupphamabhipūjayiṁ;",
  "thi-ap5:6.3": "Duggatiṁ nābhijānāmi,",
  "thi-ap5:6.4": "pupphapūjāyidaṁ phalaṁ.",
  "thi-ap5:7.1": "Kilesā jhāpitā mayhaṁ,",
  "thi-ap5:7.2": "…pe…",
  "thi-ap5:7.3": "viharāmi anāsavā.",
  "thi-ap5:8.1": "Svāgataṁ vata me āsi,",
  "thi-ap5:8.2": "…pe…",
  "thi-ap5:8.3": "kataṁ buddhassa sāsanaṁ.",
  "thi-ap5:9.1": "Paṭisambhidā catasso,",
  "thi-ap5:9.2": "…pe…",
  "thi-ap5:9.3": "kataṁ buddhassa sāsanaṁ”.",
  "thi-ap5:10.1": "Itthaṁ sudaṁ naḷamālikā therī imā gāthāyo abhāsitthāti.",
  "thi-ap5:11.1": "Naḷamālikātheriyāpadānaṁ pañcamaṁ."
}