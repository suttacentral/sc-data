{
  "thi-ap17:0.1": "Therīapadāna",
  "thi-ap17:0.2": "Ekūposathikavagga",
  "thi-ap17:0.3": "7. Mahāpajāpatigotamītherīapadāna",
  "thi-ap17:1.1": "Ekadā lokapajjoto,",
  "thi-ap17:1.2": "vesāliyaṃ mahāvane;",
  "thi-ap17:1.3": "Kūṭāgāre susālāyaṃ,",
  "thi-ap17:1.4": "vasate narasārathi.",
  "thi-ap17:2.1": "Tadā jinassa mātucchā,",
  "thi-ap17:2.2": "mahāgotami bhikkhunī;",
  "thi-ap17:2.3": "Tahiṃ kate pure ramme,",
  "thi-ap17:2.4": "vasī bhikkhunupassaye.",
  "thi-ap17:3.1": "Bhikkhunīhi vimuttāhi,",
  "thi-ap17:3.2": "satehi saha pañcahi;",
  "thi-ap17:3.3": "Rahogatāya tassevaṃ,",
  "thi-ap17:3.4": "citassāsi vitakkitaṃ.",
  "thi-ap17:4.1": "“Buddhassa parinibbānaṃ,",
  "thi-ap17:4.2": "sāvakaggayugassa vā;",
  "thi-ap17:4.3": "Rāhulānandanandānaṃ,",
  "thi-ap17:4.4": "nāhaṃ lacchāmi passituṃ.",
  "thi-ap17:5.1": "Buddhassa parinibbānā,",
  "thi-ap17:5.2": "sāvakaggayugassa vā;",
  "thi-ap17:5.3": "Mahākassapanandānaṃ,",
  "thi-ap17:5.4": "ānandarāhulāna ca.",
  "thi-ap17:6.1": "Paṭikaccāyusaṅkhāraṃ,",
  "thi-ap17:6.2": "osajjitvāna nibbutiṃ;",
  "thi-ap17:6.3": "Gaccheyyaṃ lokanāthena,",
  "thi-ap17:6.4": "anuññātā mahesinā”.",
  "thi-ap17:7.1": "Tathā pañcasatānampi,",
  "thi-ap17:7.2": "bhikkhunīnaṃ vitakkitaṃ;",
  "thi-ap17:7.3": "Āsi khemādikānampi,",
  "thi-ap17:7.4": "etadeva vitakkitaṃ.",
  "thi-ap17:8.1": "Bhūmicālo tadā āsi,",
  "thi-ap17:8.2": "nāditā devadundubhī;",
  "thi-ap17:8.3": "Upassayādhivatthāyo,",
  "thi-ap17:8.4": "devatā sokapīḷitā.",
  "thi-ap17:9.1": "Vilapantā sukaruṇaṃ,",
  "thi-ap17:9.2": "tatthassūni pavattayuṃ;",
  "thi-ap17:9.3": "Mittā bhikkhuniyo tāhi,",
  "thi-ap17:9.4": "upagantvāna gotamiṃ.",
  "thi-ap17:10.1": "Nipacca sirasā pāde,",
  "thi-ap17:10.2": "idaṃ vacanamabravuṃ;",
  "thi-ap17:10.3": "Tattha toyalavāsittā,",
  "thi-ap17:10.4": "mayamayye rahogatā.",
  "thi-ap17:11.1": "Sā calā calitā bhūmi,",
  "thi-ap17:11.2": "nāditā devadundubhī;",
  "thi-ap17:11.3": "Paridevā ca suyyante,",
  "thi-ap17:11.4": "kimatthaṃ nūna gotamī.",
  "thi-ap17:12.1": "Tadā avoca sā sabbaṃ,",
  "thi-ap17:12.2": "yathāparivitakkitaṃ;",
  "thi-ap17:12.3": "Tāyopi sabbā āhaṃsu,",
  "thi-ap17:12.4": "yathāparivitakkitaṃ.",
  "thi-ap17:13.1": "“Yadi te rucitaṃ ayye,",
  "thi-ap17:13.2": "nibbānaṃ paramaṃ sivaṃ;",
  "thi-ap17:13.3": "Nibbāyissāma sabbāpi,",
  "thi-ap17:13.4": "buddhānuññāya subbate.",
  "thi-ap17:14.1": "Mayaṃ sahāva nikkhantā,",
  "thi-ap17:14.2": "gharāpi ca bhavāpi ca;",
  "thi-ap17:14.3": "Sahāyeva gamissāma,",
  "thi-ap17:14.4": "nibbānaṃ padamuttamaṃ”.",
  "thi-ap17:15.1": "“Nibbānāya vajantīnaṃ,",
  "thi-ap17:15.2": "kiṃ vakkhāmī”ti sā vadaṃ;",
  "thi-ap17:15.3": "Saha sabbāhi niggañchi,",
  "thi-ap17:15.4": "bhikkhunīnilayā tadā.",
  "thi-ap17:16.1": "“Upassaye yādhivatthā,",
  "thi-ap17:16.2": "devatā tā khamantu me;",
  "thi-ap17:16.3": "Bhikkhunīnilayassedaṃ,",
  "thi-ap17:16.4": "pacchimaṃ dassanaṃ mama.",
  "thi-ap17:17.1": "Na jarā maccu vā yattha,",
  "thi-ap17:17.2": "appiyehi samāgamo;",
  "thi-ap17:17.3": "Piyehi na viyogotthi,",
  "thi-ap17:17.4": "taṃ vajissaṃ asaṅkhataṃ”.",
  "thi-ap17:18.1": "Avītarāgā taṃ sutvā,",
  "thi-ap17:18.2": "vacanaṃ sugatorasā;",
  "thi-ap17:18.3": "Sokaṭṭā parideviṃsu,",
  "thi-ap17:18.4": "“aho no appapuññatā.",
  "thi-ap17:19.1": "Bhikkhunīnilayo suñño,",
  "thi-ap17:19.2": "bhūto tāhi vinā ayaṃ;",
  "thi-ap17:19.3": "Pabhāte viya tārāyo,",
  "thi-ap17:19.4": "na dissanti jinorasā.",
  "thi-ap17:20.1": "Nibbānaṃ gotamī yāti,",
  "thi-ap17:20.2": "satehi saha pañcahi;",
  "thi-ap17:20.3": "Nadīsatehiva saha,",
  "thi-ap17:20.4": "gaṅgā pañcahi sāgaraṃ”.",
  "thi-ap17:21.1": "Rathiyāya vajantiyo,",
  "thi-ap17:21.2": "disvā saddhā upāsikā;",
  "thi-ap17:21.3": "Gharā nikkhamma pādesu,",
  "thi-ap17:21.4": "nipacca idamabravuṃ.",
  "thi-ap17:22.1": "“Pasīdassu mahābhoge,",
  "thi-ap17:22.2": "anāthāyo vihāya no;",
  "thi-ap17:22.3": "Tayā na yuttā nibbātuṃ,",
  "thi-ap17:22.4": "icchaṭṭā vilapiṃsu tā”.",
  "thi-ap17:23.1": "Tāsaṃ sokapahānatthaṃ,",
  "thi-ap17:23.2": "avoca madhuraṃ giraṃ;",
  "thi-ap17:23.3": "“Ruditena alaṃ puttā,",
  "thi-ap17:23.4": "hāsakāloyamajja vo.",
  "thi-ap17:24.1": "Pariññātaṃ mayā dukkhaṃ,",
  "thi-ap17:24.2": "dukkhahetu vivajjito;",
  "thi-ap17:24.3": "Nirodho me sacchikato,",
  "thi-ap17:24.4": "maggo cāpi subhāvito.",
  "thi-ap17:25.1": "Paṭhamaṃ bhāṇavāraṃ.",
  "thi-ap17:26.1": "Pariciṇṇo mayā satthā,",
  "thi-ap17:26.2": "kataṃ buddhassa sāsanaṃ;",
  "thi-ap17:26.3": "Ohito garuko bhāro,",
  "thi-ap17:26.4": "bhavanetti samūhatā.",
  "thi-ap17:27.1": "Yassatthāya pabbajitā,",
  "thi-ap17:27.2": "agārasmānagāriyaṃ;",
  "thi-ap17:27.3": "So me attho anuppatto,",
  "thi-ap17:27.4": "sabbasaṃyojanakkhayo.",
  "thi-ap17:28.1": "Buddho tassa ca saddhammo,",
  "thi-ap17:28.2": "anūno yāva tiṭṭhati;",
  "thi-ap17:28.3": "Nibbātuṃ tāva kālo me,",
  "thi-ap17:28.4": "mā maṃ socatha puttikā.",
  "thi-ap17:29.1": "Koṇḍaññānandanandādī,",
  "thi-ap17:29.2": "tiṭṭhanti rāhulo jino;",
  "thi-ap17:29.3": "Sukhito sahito saṃgho,",
  "thi-ap17:29.4": "hatadabbā ca titthiyā.",
  "thi-ap17:30.1": "Okkākavaṃsassa yaso,",
  "thi-ap17:30.2": "ussito māramaddano;",
  "thi-ap17:30.3": "Nanu sampati kālo me,",
  "thi-ap17:30.4": "nibbānatthāya puttikā.",
  "thi-ap17:31.1": "Cirappabhuti yaṃ mayhaṃ,",
  "thi-ap17:31.2": "patthitaṃ ajja sijjhate;",
  "thi-ap17:31.3": "Ānandabherikāloyaṃ,",
  "thi-ap17:31.4": "kiṃ vo assūhi puttikā.",
  "thi-ap17:32.1": "Sace mayi dayā atthi,",
  "thi-ap17:32.2": "yadi catthi kataññutā;",
  "thi-ap17:32.3": "Saddhammaṭṭhitiyā sabbā,",
  "thi-ap17:32.4": "karotha vīriyaṃ daḷhaṃ.",
  "thi-ap17:33.1": "Thīnaṃ adāsi pabbajjaṃ,",
  "thi-ap17:33.2": "sambuddho yācito mayā;",
  "thi-ap17:33.3": "Tasmā yathāhaṃ nandissaṃ,",
  "thi-ap17:33.4": "tathā tamanutiṭṭhatha”.",
  "thi-ap17:34.1": "Tā evamanusāsitvā,",
  "thi-ap17:34.2": "bhikkhunīhi purakkhatā;",
  "thi-ap17:34.3": "Upecca buddhaṃ vanditvā,",
  "thi-ap17:34.4": "idaṃ vacanamabravi.",
  "thi-ap17:35.1": "“Ahaṃ sugata te mātā,",
  "thi-ap17:35.2": "tvañca vīra pitā mama;",
  "thi-ap17:35.3": "Saddhammasukhada nātha,",
  "thi-ap17:35.4": "tayā jātāmhi gotama.",
  "thi-ap17:36.1": "Saṃvaddhitoyaṃ sugata,",
  "thi-ap17:36.2": "rūpakāyo mayā tava;",
  "thi-ap17:36.3": "Anindito dhammakāyo,",
  "thi-ap17:36.4": "mama saṃvaddhito tayā.",
  "thi-ap17:37.1": "Muhuttaṃ taṇhāsamaṇaṃ,",
  "thi-ap17:37.2": "khīraṃ tvaṃ pāyito mayā;",
  "thi-ap17:37.3": "Tayāhaṃ santamaccantaṃ,",
  "thi-ap17:37.4": "dhammakhīrañhi pāyitā.",
  "thi-ap17:38.1": "Bandhanārakkhane mayhaṃ,",
  "thi-ap17:38.2": "anaṇo tvaṃ mahāmune;",
  "thi-ap17:38.3": "Puttakāmā thiyo yācaṃ,",
  "thi-ap17:38.4": "labhanti tādisaṃ sutaṃ.",
  "thi-ap17:39.1": "Mandhātādinarindānaṃ,",
  "thi-ap17:39.2": "yā mātā sā bhavaṇṇave;",
  "thi-ap17:39.3": "Nimuggāhaṃ tayā putta,",
  "thi-ap17:39.4": "tāritā bhavasāgarā.",
  "thi-ap17:40.1": "Rañño mātā mahesīti,",
  "thi-ap17:40.2": "sulabhaṃ nāmamitthinaṃ;",
  "thi-ap17:40.3": "Buddhamātāti yaṃ nāmaṃ,",
  "thi-ap17:40.4": "etaṃ paramadullabhaṃ.",
  "thi-ap17:41.1": "Tañca laddhaṃ mahāvīra,",
  "thi-ap17:41.2": "paṇidhānaṃ mamaṃ tayā;",
  "thi-ap17:41.3": "Aṇukaṃ vā mahantaṃ vā,",
  "thi-ap17:41.4": "taṃ sabbaṃ pūritaṃ mayā.",
  "thi-ap17:42.1": "Parinibbātumicchāmi,",
  "thi-ap17:42.2": "vihāyemaṃ kaḷevaraṃ;",
  "thi-ap17:42.3": "Anujānāhi me vīra,",
  "thi-ap17:42.4": "dukkhantakara nāyaka.",
  "thi-ap17:43.1": "Cakkaṅkusadhajākiṇṇe,",
  "thi-ap17:43.2": "pāde kamalakomale;",
  "thi-ap17:43.3": "Pasārehi paṇāmaṃ te,",
  "thi-ap17:43.4": "karissaṃ puttauttame.",
  "thi-ap17:44.1": "Suvaṇṇarāsisaṅkāsaṃ,",
  "thi-ap17:44.2": "sarīraṃ kuru pākaṭaṃ;",
  "thi-ap17:44.3": "Katvā dehaṃ sudiṭṭhaṃ te,",
  "thi-ap17:44.4": "santiṃ gacchāmi nāyaka”.",
  "thi-ap17:45.1": "Dvattiṃsalakkhaṇūpetaṃ,",
  "thi-ap17:45.2": "suppabhālaṅkataṃ tanuṃ;",
  "thi-ap17:45.3": "Sañjhāghanāva bālakkaṃ,",
  "thi-ap17:45.4": "mātucchaṃ dassayī jino.",
  "thi-ap17:46.1": "Phullāravindasaṅkāse,",
  "thi-ap17:46.2": "taruṇādiccasappabhe;",
  "thi-ap17:46.3": "Cakkaṅkite pādatale,",
  "thi-ap17:46.4": "tato sā sirasā pati.",
  "thi-ap17:47.1": "“Paṇamāmi narādicca,",
  "thi-ap17:47.2": "ādiccakulaketukaṃ;",
  "thi-ap17:47.3": "Pacchime maraṇe mayhaṃ,",
  "thi-ap17:47.4": "na taṃ ikkhāmahaṃ puno.",
  "thi-ap17:48.1": "Itthiyo nāma lokagga,",
  "thi-ap17:48.2": "sabbadosākarā matā;",
  "thi-ap17:48.3": "Yadi ko catthi doso me,",
  "thi-ap17:48.4": "khamassu karuṇākara.",
  "thi-ap17:49.1": "Itthikānañca pabbajjaṃ,",
  "thi-ap17:49.2": "haṃ taṃ yāciṃ punappunaṃ;",
  "thi-ap17:49.3": "Tattha ce atthi doso me,",
  "thi-ap17:49.4": "taṃ khamassu narāsabha.",
  "thi-ap17:50.1": "Mayā bhikkhuniyo vīra,",
  "thi-ap17:50.2": "tavānuññāya sāsitā;",
  "thi-ap17:50.3": "Tatra ce atthi dunnītaṃ,",
  "thi-ap17:50.4": "taṃ khamassu khamādhipa”.",
  "thi-ap17:51.1": "“Akkhante nāma khantabbaṃ,",
  "thi-ap17:51.2": "kiṃ bhave guṇabhūsane;",
  "thi-ap17:51.3": "Kimuttaraṃ te vakkhāmi,",
  "thi-ap17:51.4": "nibbānāya vajantiyā.",
  "thi-ap17:52.1": "Suddhe anūne mama bhikkhusaṃghe,",
  "thi-ap17:52.2": "Lokā ito nissarituṃ khamante;",
  "thi-ap17:52.3": "Pabhātakāle byasanaṅgatānaṃ,",
  "thi-ap17:52.4": "Disvāna niyyātiva candalekhā”.",
  "thi-ap17:53.1": "Tadetarā bhikkhuniyo jinaggaṃ,",
  "thi-ap17:53.2": "Tārāva candānugatā sumeruṃ;",
  "thi-ap17:53.3": "Padakkhiṇaṃ kacca nipacca pāde,",
  "thi-ap17:53.4": "Ṭhitā mukhantaṃ samudikkhamānā.",
  "thi-ap17:54.1": "“Na tittipubbaṃ tava dassanena,",
  "thi-ap17:54.2": "Cakkhuṃ na sotaṃ tava bhāsitena;",
  "thi-ap17:54.3": "Cittaṃ mamaṃ kevalamekameva,",
  "thi-ap17:54.4": "Pappuyya taṃ dhammarasena titti.",
  "thi-ap17:55.1": "Nadato parisāyaṃ te,",
  "thi-ap17:55.2": "vāditabbapahārino;",
  "thi-ap17:55.3": "Ye te dakkhanti vadanaṃ,",
  "thi-ap17:55.4": "dhaññā te narapuṅgava.",
  "thi-ap17:56.1": "Dīghaṅgulī tambanakhe,",
  "thi-ap17:56.2": "subhe āyatapaṇhike;",
  "thi-ap17:56.3": "Ye pāde paṇamissanti,",
  "thi-ap17:56.4": "tepi dhaññā guṇandhara.",
  "thi-ap17:57.1": "Madhurāni pahaṭṭhāni,",
  "thi-ap17:57.2": "dosagghāni hitāni ca;",
  "thi-ap17:57.3": "Ye te vākyāni suyyanti,",
  "thi-ap17:57.4": "tepi dhaññā naruttama.",
  "thi-ap17:58.1": "Dhaññāhaṃ te mahāvīra,",
  "thi-ap17:58.2": "pādapūjanatapparā;",
  "thi-ap17:58.3": "Tiṇṇasaṃsārakantārā,",
  "thi-ap17:58.4": "suvākyena sirīmato”.",
  "thi-ap17:59.1": "Tato sā anusāvetvā,",
  "thi-ap17:59.2": "bhikkhusaṃghampi subbatā;",
  "thi-ap17:59.3": "Rāhulānandanande ca,",
  "thi-ap17:59.4": "vanditvā idamabravi.",
  "thi-ap17:60.1": "“Āsīvisālayasame,",
  "thi-ap17:60.2": "rogāvāse kaḷevare;",
  "thi-ap17:60.3": "Nibbindā dukkhasaṅghāṭe,",
  "thi-ap17:60.4": "jarāmaraṇagocare.",
  "thi-ap17:61.1": "Nānākalimalākiṇṇe,",
  "thi-ap17:61.2": "parāyatte nirīhake;",
  "thi-ap17:61.3": "Tena nibbātumicchāmi,",
  "thi-ap17:61.4": "anumaññatha puttakā”.",
  "thi-ap17:62.1": "Nando rāhulabhaddo ca,",
  "thi-ap17:62.2": "vītasokā nirāsavā;",
  "thi-ap17:62.3": "Ṭhitācalaṭṭhiti thirā,",
  "thi-ap17:62.4": "dhammatamanucintayuṃ.",
  "thi-ap17:63.1": "“Dhiratthu saṅkhataṃ lolaṃ,",
  "thi-ap17:63.2": "asāraṃ kadalūpamaṃ;",
  "thi-ap17:63.3": "Māyāmarīcisadisaṃ,",
  "thi-ap17:63.4": "ittaraṃ anavaṭṭhitaṃ.",
  "thi-ap17:64.1": "Yattha nāma jinassāyaṃ,",
  "thi-ap17:64.2": "mātucchā buddhaposikā;",
  "thi-ap17:64.3": "Gotamī nidhanaṃ yāti,",
  "thi-ap17:64.4": "aniccaṃ sabbasaṅkhataṃ”.",
  "thi-ap17:65.1": "Ānando ca tadā sekho,",
  "thi-ap17:65.2": "sokaṭṭo jinavacchalo;",
  "thi-ap17:65.3": "Tatthassūni karonto so,",
  "thi-ap17:65.4": "karuṇaṃ paridevati.",
  "thi-ap17:66.1": "“Hā santiṃ gotamī yāti,",
  "thi-ap17:66.2": "nūna buddhopi nibbutiṃ;",
  "thi-ap17:66.3": "Gacchati na cireneva,",
  "thi-ap17:66.4": "aggiriva nirindhano”.",
  "thi-ap17:67.1": "Evaṃ vilāpamānaṃ taṃ,",
  "thi-ap17:67.2": "ānandaṃ āha gotamī;",
  "thi-ap17:67.3": "Sutasāgaragambhīra-",
  "thi-ap17:67.4": "buddhopaṭṭhānatappara.",
  "thi-ap17:68.1": "“Na yuttaṃ socituṃ putta,",
  "thi-ap17:68.2": "hāsakāle upaṭṭhite;",
  "thi-ap17:68.3": "Tayā me saraṇaṃ putta,",
  "thi-ap17:68.4": "nibbānaṃ tamupāgataṃ.",
  "thi-ap17:69.1": "Tayā tāta samajjhiṭṭho,",
  "thi-ap17:69.2": "pabbajjaṃ anujāni no;",
  "thi-ap17:69.3": "Mā putta vimano hohi,",
  "thi-ap17:69.4": "saphalo te parissamo.",
  "thi-ap17:70.1": "Yaṃ na diṭṭhaṃ purāṇehi,",
  "thi-ap17:70.2": "titthikācariyehipi;",
  "thi-ap17:70.3": "Taṃ padaṃ sukumārīhi,",
  "thi-ap17:70.4": "sattavassāhi veditaṃ.",
  "thi-ap17:71.1": "Buddhasāsanapāleta,",
  "thi-ap17:71.2": "pacchimaṃ dassanaṃ tava;",
  "thi-ap17:71.3": "Tattha gacchāmahaṃ putta,",
  "thi-ap17:71.4": "gato yattha na dissate.",
  "thi-ap17:72.1": "Kadāci dhammaṃ desento,",
  "thi-ap17:72.2": "khipī lokagganāyako;",
  "thi-ap17:72.3": "Tadāhaṃ āsīsavācaṃ,",
  "thi-ap17:72.4": "avocaṃ anukampikā.",
  "thi-ap17:73.1": "‘Ciraṃ jīva mahāvīra,",
  "thi-ap17:73.2": "kappaṃ tiṭṭha mahāmune;",
  "thi-ap17:73.3": "Sabbalokassa atthāya,",
  "thi-ap17:73.4": "bhavassu ajarāmaro’.",
  "thi-ap17:74.1": "Taṃ tathāvādiniṃ buddho,",
  "thi-ap17:74.2": "mamaṃ so etadabravi;",
  "thi-ap17:74.3": "‘Na hevaṃ vandiyā buddhā,",
  "thi-ap17:74.4": "yathā vandasi gotamī’.",
  "thi-ap17:75.1": "‘Kathaṃ carahi sabbaññū,",
  "thi-ap17:75.2": "vanditabbā tathāgatā;",
  "thi-ap17:75.3": "Kathaṃ avandiyā buddhā,",
  "thi-ap17:75.4": "taṃ me akkhāhi pucchito’.",
  "thi-ap17:76.1": "‘Āraddhavīriye pahitatte,",
  "thi-ap17:76.2": "Niccaṃ daḷhaparakkame;",
  "thi-ap17:76.3": "Samagge sāvake passa,",
  "thi-ap17:76.4": "Etaṃ buddhānavandanaṃ’.",
  "thi-ap17:77.1": "Tato upassayaṃ gantvā,",
  "thi-ap17:77.2": "ekikāhaṃ vicintayiṃ;",
  "thi-ap17:77.3": "‘Samaggaparisaṃ nātho,",
  "thi-ap17:77.4": "rodhesi tibhavantago.",
  "thi-ap17:78.1": "Handāhaṃ parinibbissaṃ,",
  "thi-ap17:78.2": "mā vipattitamaddasaṃ’;",
  "thi-ap17:78.3": "Evāhaṃ cintayitvāna,",
  "thi-ap17:78.4": "disvāna isisattamaṃ.",
  "thi-ap17:79.1": "Parinibbānakālaṃ me,",
  "thi-ap17:79.2": "ārocesiṃ vināyakaṃ;",
  "thi-ap17:79.3": "Tato so samanuññāsi,",
  "thi-ap17:79.4": "‘kālaṃ jānāhi gotamī’.",
  "thi-ap17:80.1": "Kilesā jhāpitā mayhaṃ,",
  "thi-ap17:80.2": "…pe…",
  "thi-ap17:80.3": "viharāmi anāsavā.",
  "thi-ap17:81.1": "Svāgataṃ vata me āsi,",
  "thi-ap17:81.2": "…pe…",
  "thi-ap17:81.3": "kataṃ buddhassa sāsanaṃ.",
  "thi-ap17:82.1": "Paṭisambhidā catasso,",
  "thi-ap17:82.2": "…pe…",
  "thi-ap17:82.3": "kataṃ buddhassa sāsanaṃ”.",
  "thi-ap17:83.1": "“Thīnaṃ dhammābhisamaye,",
  "thi-ap17:83.2": "ye bālā vimatiṃ gatā;",
  "thi-ap17:83.3": "Tesaṃ diṭṭhippahānatthaṃ,",
  "thi-ap17:83.4": "iddhiṃ dassehi gotamī”.",
  "thi-ap17:84.1": "Tadā nipacca sambuddhaṃ,",
  "thi-ap17:84.2": "uppatitvāna ambaraṃ;",
  "thi-ap17:84.3": "Iddhī anekā dassesi,",
  "thi-ap17:84.4": "buddhānuññāya gotamī.",
  "thi-ap17:85.1": "Ekikā bahudhā āsi,",
  "thi-ap17:85.2": "bahukā cekikā tathā;",
  "thi-ap17:85.3": "Āvibhāvaṃ tirobhāvaṃ,",
  "thi-ap17:85.4": "tirokuṭṭaṃ tironagaṃ.",
  "thi-ap17:86.1": "Asajjamānā agamā,",
  "thi-ap17:86.2": "bhūmiyampi nimujjatha;",
  "thi-ap17:86.3": "Abhijjamāne udake,",
  "thi-ap17:86.4": "agañchi mahiyā yathā.",
  "thi-ap17:87.1": "Sakuṇīva tathākāse,",
  "thi-ap17:87.2": "pallaṅkena kamī tadā;",
  "thi-ap17:87.3": "Vasaṃ vattesi kāyena,",
  "thi-ap17:87.4": "yāva brahmanivesanaṃ.",
  "thi-ap17:88.1": "Sineruṃ daṇḍaṃ katvāna,",
  "thi-ap17:88.2": "chattaṃ katvā mahāmahiṃ;",
  "thi-ap17:88.3": "Samūlaṃ parivattetvā,",
  "thi-ap17:88.4": "dhārayaṃ caṅkamī nabhe.",
  "thi-ap17:89.1": "Chassūrodayakāleva,",
  "thi-ap17:89.2": "lokañcākāsi dhūmikaṃ;",
  "thi-ap17:89.3": "Yugante viya lokaṃ sā,",
  "thi-ap17:89.4": "jālāmālākulaṃ akā.",
  "thi-ap17:90.1": "Mucalindaṃ mahāselaṃ,",
  "thi-ap17:90.2": "merumūlanadantare;",
  "thi-ap17:90.3": "Sāsapāriva sabbāni,",
  "thi-ap17:90.4": "ekenaggahi muṭṭhinā.",
  "thi-ap17:91.1": "Aṅgulaggena chādesi,",
  "thi-ap17:91.2": "bhākaraṃ sanisākaraṃ;",
  "thi-ap17:91.3": "Candasūrasahassāni,",
  "thi-ap17:91.4": "āveḷamiva dhārayi.",
  "thi-ap17:92.1": "Catusāgaratoyāni,",
  "thi-ap17:92.2": "dhārayī ekapāṇinā;",
  "thi-ap17:92.3": "Yugantajaladākāraṃ,",
  "thi-ap17:92.4": "mahāvassaṃ pavassatha.",
  "thi-ap17:93.1": "Cakkavattiṃ saparisaṃ,",
  "thi-ap17:93.2": "māpayī sā nabhattale;",
  "thi-ap17:93.3": "Garuḷaṃ dviradaṃ sīhaṃ,",
  "thi-ap17:93.4": "vinadantaṃ padassayi.",
  "thi-ap17:94.1": "Ekikā abhinimmitvā,",
  "thi-ap17:94.2": "Appameyyaṃ bhikkhunīgaṇaṃ;",
  "thi-ap17:94.3": "Puna antaradhāpetvā,",
  "thi-ap17:94.4": "Ekikā munimabravi.",
  "thi-ap17:95.1": "“Mātucchā te mahāvīra,",
  "thi-ap17:95.2": "tava sāsanakārikā;",
  "thi-ap17:95.3": "Anuppattā sakaṃ atthaṃ,",
  "thi-ap17:95.4": "pāde vandāmi cakkhuma”.",
  "thi-ap17:96.1": "Dassetvā vividhā iddhī,",
  "thi-ap17:96.2": "orohitvā nabhattalā;",
  "thi-ap17:96.3": "Vanditvā lokapajjotaṃ,",
  "thi-ap17:96.4": "ekamantaṃ nisīdi sā.",
  "thi-ap17:97.1": "“Sā vīsavassasatikā,",
  "thi-ap17:97.2": "jātiyāhaṃ mahāmune;",
  "thi-ap17:97.3": "Alamettāvatā vīra,",
  "thi-ap17:97.4": "nibbāyissāmi nāyaka”.",
  "thi-ap17:98.1": "Tadātivimhitā sabbā,",
  "thi-ap17:98.2": "parisā sā katañjalī;",
  "thi-ap17:98.3": "“Avocayye kathaṃ āsi,",
  "thi-ap17:98.4": "atuliddhiparakkamā”.",
  "thi-ap17:99.1": "“Padumuttaro nāma jino,",
  "thi-ap17:99.2": "sabbadhammesu cakkhumā;",
  "thi-ap17:99.3": "Ito satasahassamhi,",
  "thi-ap17:99.4": "kappe uppajji nāyako.",
  "thi-ap17:100.1": "Tadāhaṃ haṃsavatiyaṃ,",
  "thi-ap17:100.2": "jātāmaccakule ahuṃ;",
  "thi-ap17:100.3": "Sabbopakārasampanne,",
  "thi-ap17:100.4": "iddhe phīte mahaddhane.",
  "thi-ap17:101.1": "Kadāci pitunā saddhiṃ,",
  "thi-ap17:101.2": "dāsīgaṇapurakkhatā;",
  "thi-ap17:101.3": "Mahatā parivārena,",
  "thi-ap17:101.4": "taṃ upecca narāsabhaṃ.",
  "thi-ap17:102.1": "Vāsavaṃ viya vassantaṃ,",
  "thi-ap17:102.2": "dhammameghaṃ anāsavaṃ;",
  "thi-ap17:102.3": "Saradādiccasadisaṃ,",
  "thi-ap17:102.4": "raṃsijālasamujjalaṃ.",
  "thi-ap17:103.1": "Disvā cittaṃ pasādetvā,",
  "thi-ap17:103.2": "sutvā cassa subhāsitaṃ;",
  "thi-ap17:103.3": "Mātucchaṃ bhikkhuniṃ agge,",
  "thi-ap17:103.4": "ṭhapentaṃ naranāyakaṃ.",
  "thi-ap17:104.1": "Sutvā datvā mahādānaṃ,",
  "thi-ap17:104.2": "sattāhaṃ tassa tādino;",
  "thi-ap17:104.3": "Sasaṃghassa naraggassa,",
  "thi-ap17:104.4": "paccayāni bahūni ca.",
  "thi-ap17:105.1": "Nipacca pādamūlamhi,",
  "thi-ap17:105.2": "taṃ ṭhānamabhipatthayiṃ;",
  "thi-ap17:105.3": "Tato mahāparisatiṃ,",
  "thi-ap17:105.4": "avoca isisattamo.",
  "thi-ap17:106.1": "‘Yā sasaṃghaṃ abhojesi,",
  "thi-ap17:106.2": "sattāhaṃ lokanāyakaṃ;",
  "thi-ap17:106.3": "Tamahaṃ kittayissāmi,",
  "thi-ap17:106.4": "suṇātha mama bhāsato.",
  "thi-ap17:107.1": "Satasahassito kappe,",
  "thi-ap17:107.2": "okkākakulasambhavo;",
  "thi-ap17:107.3": "Gotamo nāma gottena,",
  "thi-ap17:107.4": "satthā loke bhavissati.",
  "thi-ap17:108.1": "Tassa dhammesu dāyādā,",
  "thi-ap17:108.2": "orasā dhammanimmitā;",
  "thi-ap17:108.3": "Gotamī nāma nāmena,",
  "thi-ap17:108.4": "hessati satthu sāvikā.",
  "thi-ap17:109.1": "Tassa buddhassa mātucchā,",
  "thi-ap17:109.2": "jīvitāpādikā ayaṃ;",
  "thi-ap17:109.3": "Rattaññūnañca aggattaṃ,",
  "thi-ap17:109.4": "bhikkhunīnaṃ labhissati’.",
  "thi-ap17:110.1": "Taṃ sutvāna pamoditvā,",
  "thi-ap17:110.2": "yāvajīvaṃ tadā jinaṃ;",
  "thi-ap17:110.3": "Paccayehi upaṭṭhitvā,",
  "thi-ap17:110.4": "tato kālaṅkatā ahaṃ.",
  "thi-ap17:111.1": "Tāvatiṃsesu devesu,",
  "thi-ap17:111.2": "sabbakāmasamiddhisu;",
  "thi-ap17:111.3": "Nibbattā dasahaṅgehi,",
  "thi-ap17:111.4": "aññe abhibhaviṃ ahaṃ.",
  "thi-ap17:112.1": "Rūpasaddehi gandhehi,",
  "thi-ap17:112.2": "rasehi phusanehi ca;",
  "thi-ap17:112.3": "Āyunāpi ca vaṇṇena,",
  "thi-ap17:112.4": "sukhena yasasāpi ca.",
  "thi-ap17:113.1": "Tathevādhipateyyena,",
  "thi-ap17:113.2": "adhigayha virocahaṃ;",
  "thi-ap17:113.3": "Ahosiṃ amarindassa,",
  "thi-ap17:113.4": "mahesī dayitā tahiṃ.",
  "thi-ap17:114.1": "Saṃsāre saṃsarantīhaṃ,",
  "thi-ap17:114.2": "kammavāyusameritā;",
  "thi-ap17:114.3": "Kāsissa rañño visaye,",
  "thi-ap17:114.4": "ajāyiṃ dāsagāmake.",
  "thi-ap17:115.1": "Pañcadāsasatānūnā,",
  "thi-ap17:115.2": "nivasanti tahiṃ tadā;",
  "thi-ap17:115.3": "Sabbesaṃ tattha yo jeṭṭho,",
  "thi-ap17:115.4": "tassa jāyā ahosahaṃ.",
  "thi-ap17:116.1": "Sayambhuno pañcasatā,",
  "thi-ap17:116.2": "gāmaṃ piṇḍāya pāvisuṃ;",
  "thi-ap17:116.3": "Te disvāna ahaṃ tuṭṭhā,",
  "thi-ap17:116.4": "saha sabbāhi itthibhi.",
  "thi-ap17:117.1": "Pūgā hutvāva sabbāyo,",
  "thi-ap17:117.2": "catumāse upaṭṭhahuṃ;",
  "thi-ap17:117.3": "Ticīvarāni datvāna,",
  "thi-ap17:117.4": "saṃsarimha sasāmikā.",
  "thi-ap17:118.1": "Tato cutā sabbāpi tā,",
  "thi-ap17:118.2": "tāvatiṃsagatā mayaṃ;",
  "thi-ap17:118.3": "Pacchime ca bhave dāni,",
  "thi-ap17:118.4": "jātā devadahe pure.",
  "thi-ap17:119.1": "Pitā añjanasakko me,",
  "thi-ap17:119.2": "mātā mama sulakkhaṇā;",
  "thi-ap17:119.3": "Tato kapilavatthusmiṃ,",
  "thi-ap17:119.4": "suddhodanagharaṃ gatā.",
  "thi-ap17:120.1": "Sesā sakyakule jātā,",
  "thi-ap17:120.2": "sakyānaṃ gharamāgamuṃ;",
  "thi-ap17:120.3": "Ahaṃ visiṭṭhā sabbāsaṃ,",
  "thi-ap17:120.4": "jinassāpādikā ahuṃ.",
  "thi-ap17:121.1": "Mama puttobhinikkhamma,",
  "thi-ap17:121.2": "buddho āsi vināyako;",
  "thi-ap17:121.3": "Pacchāhaṃ pabbajitvāna,",
  "thi-ap17:121.4": "satehi saha pañcahi.",
  "thi-ap17:122.1": "Sākiyānīhi dhīrāhi,",
  "thi-ap17:122.2": "saha santisukhaṃ phusiṃ;",
  "thi-ap17:122.3": "Ye tadā pubbajātiyaṃ,",
  "thi-ap17:122.4": "amhākaṃ āsu sāmino.",
  "thi-ap17:123.1": "Sahapuññassa kattāro,",
  "thi-ap17:123.2": "mahāsamayakārakā;",
  "thi-ap17:123.3": "Phusiṃsu arahattaṃ te,",
  "thi-ap17:123.4": "sugatenānukampitā”.",
  "thi-ap17:124.1": "Tadetarā bhikkhuniyo,",
  "thi-ap17:124.2": "āruhiṃsu nabhattalaṃ;",
  "thi-ap17:124.3": "Saṅgatā viya tārāyo,",
  "thi-ap17:124.4": "virociṃsu mahiddhikā.",
  "thi-ap17:125.1": "Iddhī anekā dassesuṃ,",
  "thi-ap17:125.2": "piḷandhavikatiṃ yathā;",
  "thi-ap17:125.3": "Kammāro kanakasseva,",
  "thi-ap17:125.4": "kammaññassa susikkhito.",
  "thi-ap17:126.1": "Dassetvā pāṭihīrāni,",
  "thi-ap17:126.2": "vicittāni bahūni ca;",
  "thi-ap17:126.3": "Tosetvā vādipavaraṃ,",
  "thi-ap17:126.4": "muniṃ saparisaṃ tadā.",
  "thi-ap17:127.1": "Orohitvāna gaganā,",
  "thi-ap17:127.2": "vanditvā isisattamaṃ;",
  "thi-ap17:127.3": "Anuññātā naraggena,",
  "thi-ap17:127.4": "yathāṭhāne nisīdisuṃ.",
  "thi-ap17:128.1": "“Ahonukampikā amhaṃ,",
  "thi-ap17:128.2": "sabbāsaṃ cira gotamī;",
  "thi-ap17:128.3": "Vāsitā tava puññehi,",
  "thi-ap17:128.4": "pattā no āsavakkhayaṃ.",
  "thi-ap17:129.1": "Kilesā jhāpitā amhaṃ,",
  "thi-ap17:129.2": "bhavā sabbe samūhatā;",
  "thi-ap17:129.3": "Nāgīva bandhanaṃ chetvā,",
  "thi-ap17:129.4": "viharāma anāsavā.",
  "thi-ap17:130.1": "Svāgataṃ vata no āsi,",
  "thi-ap17:130.2": "buddhaseṭṭhassa santike;",
  "thi-ap17:130.3": "Tisso vijjā anuppattā,",
  "thi-ap17:130.4": "kataṃ buddhassa sāsanaṃ.",
  "thi-ap17:131.1": "Paṭisambhidā catasso,",
  "thi-ap17:131.2": "vimokkhāpi ca aṭṭhime;",
  "thi-ap17:131.3": "Chaḷabhiññā sacchikatā,",
  "thi-ap17:131.4": "kataṃ buddhassa sāsanaṃ.",
  "thi-ap17:132.1": "Iddhīsu ca vasī homa,",
  "thi-ap17:132.2": "dibbāya sotadhātuyā;",
  "thi-ap17:132.3": "Cetopariyañāṇassa,",
  "thi-ap17:132.4": "vasī homa mahāmune.",
  "thi-ap17:133.1": "Pubbenivāsaṃ jānāma,",
  "thi-ap17:133.2": "dibbacakkhu visodhitaṃ;",
  "thi-ap17:133.3": "Sabbāsavaparikkhīṇā,",
  "thi-ap17:133.4": "natthi dāni punabbhavā.",
  "thi-ap17:134.1": "Atthe dhamme ca nerutte,",
  "thi-ap17:134.2": "paṭibhāne ca vijjati;",
  "thi-ap17:134.3": "Ñāṇaṃ amhaṃ mahāvīra,",
  "thi-ap17:134.4": "uppannaṃ tava santike.",
  "thi-ap17:135.1": "Asmābhi pariciṇṇosi,",
  "thi-ap17:135.2": "mettacittā hi nāyaka;",
  "thi-ap17:135.3": "Anujānāhi sabbāsaṃ,",
  "thi-ap17:135.4": "nibbānāya mahāmune”.",
  "thi-ap17:136.1": "“Nibbāyissāma iccevaṃ,",
  "thi-ap17:136.2": "kiṃ vakkhāmi vadantiyo;",
  "thi-ap17:136.3": "Yassadāni ca vo kālaṃ,",
  "thi-ap17:136.4": "maññathā”ti jinobravi.",
  "thi-ap17:137.1": "Gotamīādikā tāyo,",
  "thi-ap17:137.2": "tadā bhikkhuniyo jinaṃ;",
  "thi-ap17:137.3": "Vanditvā āsanā tamhā,",
  "thi-ap17:137.4": "vuṭṭhāya agamiṃsu tā.",
  "thi-ap17:138.1": "Mahatā janakāyena,",
  "thi-ap17:138.2": "saha lokagganāyako;",
  "thi-ap17:138.3": "Anusaṃyāyī so vīro,",
  "thi-ap17:138.4": "mātucchaṃ yāvakoṭṭhakaṃ.",
  "thi-ap17:139.1": "Tadā nipati pādesu,",
  "thi-ap17:139.2": "gotamī lokabandhuno;",
  "thi-ap17:139.3": "Saheva tāhi sabbāhi,",
  "thi-ap17:139.4": "“pacchimaṃ pādavandanaṃ.",
  "thi-ap17:140.1": "Idaṃ pacchimakaṃ mayhaṃ,",
  "thi-ap17:140.2": "lokanāthassa dassanaṃ;",
  "thi-ap17:140.3": "Na puno amatākāraṃ,",
  "thi-ap17:140.4": "passissāmi mukhaṃ tava.",
  "thi-ap17:141.1": "Na ca me vandanaṃ vīra,",
  "thi-ap17:141.2": "tava pāde sukomale;",
  "thi-ap17:141.3": "Samphusissati lokagga,",
  "thi-ap17:141.4": "ajja gacchāmi nibbutiṃ”.",
  "thi-ap17:142.1": "“Rūpena kiṃ tavānena,",
  "thi-ap17:142.2": "diṭṭhe dhamme yathātathe;",
  "thi-ap17:142.3": "Sabbaṃ saṅkhatamevetaṃ,",
  "thi-ap17:142.4": "anassāsikamittaraṃ”.",
  "thi-ap17:143.1": "Sā saha tāhi gantvāna,",
  "thi-ap17:143.2": "bhikkhunupassayaṃ sakaṃ;",
  "thi-ap17:143.3": "Aḍḍhapallaṅkamābhujja,",
  "thi-ap17:143.4": "nisīdi paramāsane.",
  "thi-ap17:144.1": "Tadā upāsikā tattha,",
  "thi-ap17:144.2": "buddhasāsanavacchalā;",
  "thi-ap17:144.3": "Tassā pavattiṃ sutvāna,",
  "thi-ap17:144.4": "upesuṃ pādavandikā.",
  "thi-ap17:145.1": "Karehi uraṃ pahantā,",
  "thi-ap17:145.2": "chinnamūlā yathā latā;",
  "thi-ap17:145.3": "Rodantā karuṇaṃ ravaṃ,",
  "thi-ap17:145.4": "sokaṭṭā bhūmipātitā.",
  "thi-ap17:146.1": "“Mā no saraṇade nāthe,",
  "thi-ap17:146.2": "vihāya gami nibbutiṃ;",
  "thi-ap17:146.3": "Nipatitvāna yācāma,",
  "thi-ap17:146.4": "sabbāyo sirasā mayaṃ”.",
  "thi-ap17:147.1": "Yā padhānatamā tāsaṃ,",
  "thi-ap17:147.2": "saddhā paññā upāsikā;",
  "thi-ap17:147.3": "Tassā sīsaṃ pamajjantī,",
  "thi-ap17:147.4": "idaṃ vacanamabravi.",
  "thi-ap17:148.1": "“Alaṃ puttā visādena,",
  "thi-ap17:148.2": "mārapāsānuvattinā;",
  "thi-ap17:148.3": "Aniccaṃ saṅkhataṃ sabbaṃ,",
  "thi-ap17:148.4": "viyogantaṃ calācalaṃ”.",
  "thi-ap17:149.1": "Tato sā tā visajjitvā,",
  "thi-ap17:149.2": "paṭhamaṃ jhānamuttamaṃ;",
  "thi-ap17:149.3": "Dutiyañca tatiyañca,",
  "thi-ap17:149.4": "samāpajji catutthakaṃ.",
  "thi-ap17:150.1": "Ākāsāyatanañceva,",
  "thi-ap17:150.2": "viññāṇāyatanaṃ tathā;",
  "thi-ap17:150.3": "Ākiñcaṃ nevasaññañca,",
  "thi-ap17:150.4": "samāpajji yathākkamaṃ.",
  "thi-ap17:151.1": "Paṭilomena jhānāni,",
  "thi-ap17:151.2": "samāpajjittha gotamī;",
  "thi-ap17:151.3": "Yāvatā paṭhamaṃ jhānaṃ,",
  "thi-ap17:151.4": "tato yāvacatutthakaṃ.",
  "thi-ap17:152.1": "Tato vuṭṭhāya nibbāyi,",
  "thi-ap17:152.2": "dīpaccīva nirāsavā;",
  "thi-ap17:152.3": "Bhūmicālo mahā āsi,",
  "thi-ap17:152.4": "nabhasā vijjutā pati.",
  "thi-ap17:153.1": "Panāditā dundubhiyo,",
  "thi-ap17:153.2": "parideviṃsu devatā;",
  "thi-ap17:153.3": "Pupphavuṭṭhī ca gaganā,",
  "thi-ap17:153.4": "abhivassatha medaniṃ.",
  "thi-ap17:154.1": "Kampito merurājāpi,",
  "thi-ap17:154.2": "raṅgamajjhe yathā naṭo;",
  "thi-ap17:154.3": "Sokena cātidīnova,",
  "thi-ap17:154.4": "viravo āsi sāgaro.",
  "thi-ap17:155.1": "Devā nāgāsurā brahmā,",
  "thi-ap17:155.2": "saṃviggāhiṃsu taṅkhaṇe;",
  "thi-ap17:155.3": "“Aniccā vata saṅkhārā,",
  "thi-ap17:155.4": "yathāyaṃ vilayaṃ gatā”.",
  "thi-ap17:156.1": "Yā ce maṃ parivāriṃsu,",
  "thi-ap17:156.2": "satthu sāsanakārikā;",
  "thi-ap17:156.3": "Tāyopi anupādānā,",
  "thi-ap17:156.4": "dīpacci viya nibbutā.",
  "thi-ap17:157.1": "Hā yogā vippayogantā,",
  "thi-ap17:157.2": "hāniccaṃ sabbasaṅkhataṃ;",
  "thi-ap17:157.3": "Hā jīvitaṃ vināsantaṃ,",
  "thi-ap17:157.4": "iccāsi paridevanā.",
  "thi-ap17:158.1": "Tato devā ca brahmā ca,",
  "thi-ap17:158.2": "lokadhammānuvattanaṃ;",
  "thi-ap17:158.3": "Kālānurūpaṃ kubbanti,",
  "thi-ap17:158.4": "upetvā isisattamaṃ.",
  "thi-ap17:159.1": "Tadā āmantayī satthā,",
  "thi-ap17:159.2": "ānandaṃ sutasāgaraṃ;",
  "thi-ap17:159.3": "“Gacchānanda nivedehi,",
  "thi-ap17:159.4": "bhikkhūnaṃ mātu nibbutiṃ”.",
  "thi-ap17:160.1": "Tadānando nirānando,",
  "thi-ap17:160.2": "assunā puṇṇalocano;",
  "thi-ap17:160.3": "Gaggarena sarenāha,",
  "thi-ap17:160.4": "“samāgacchantu bhikkhavo.",
  "thi-ap17:161.1": "Pubbadakkhiṇapacchāsu,",
  "thi-ap17:161.2": "uttarāya ca santike;",
  "thi-ap17:161.3": "Suṇantu bhāsitaṃ mayhaṃ,",
  "thi-ap17:161.4": "bhikkhavo sugatorasā.",
  "thi-ap17:162.1": "Yā vaḍḍhayi payattena,",
  "thi-ap17:162.2": "sarīraṃ pacchimaṃ mune;",
  "thi-ap17:162.3": "Sā gotamī gatā santiṃ,",
  "thi-ap17:162.4": "tārāva sūriyodaye.",
  "thi-ap17:163.1": "Buddhamātāti paññattiṃ,",
  "thi-ap17:163.2": "ṭhapayitvā gatāsamaṃ;",
  "thi-ap17:163.3": "Na yattha pañcanettopi,",
  "thi-ap17:163.4": "gatiṃ dakkhati nāyako.",
  "thi-ap17:164.1": "Yassatthi sugate saddhā,",
  "thi-ap17:164.2": "yo ca piyo mahāmune;",
  "thi-ap17:164.3": "Buddhamātussa sakkāraṃ,",
  "thi-ap17:164.4": "karotu sugatoraso”.",
  "thi-ap17:165.1": "Sudūraṭṭhāpi taṃ sutvā,",
  "thi-ap17:165.2": "sīghamāgacchu bhikkhavo;",
  "thi-ap17:165.3": "Keci buddhānubhāvena,",
  "thi-ap17:165.4": "keci iddhīsu kovidā.",
  "thi-ap17:166.1": "Kūṭāgāravare ramme,",
  "thi-ap17:166.2": "sabbasoṇṇamaye subhe;",
  "thi-ap17:166.3": "Mañcakaṃ samāropesuṃ,",
  "thi-ap17:166.4": "yattha suttāsi gotamī.",
  "thi-ap17:167.1": "Cattāro lokapālā te,",
  "thi-ap17:167.2": "aṃsehi samadhārayuṃ;",
  "thi-ap17:167.3": "Sesā sakkādikā devā,",
  "thi-ap17:167.4": "kūṭāgāre samaggahuṃ.",
  "thi-ap17:168.1": "Kūṭāgārāni sabbāni,",
  "thi-ap17:168.2": "āsuṃ pañcasatānipi;",
  "thi-ap17:168.3": "Saradādiccavaṇṇāni,",
  "thi-ap17:168.4": "vissakammakatāni hi.",
  "thi-ap17:169.1": "Sabbā tāpi bhikkhuniyo,",
  "thi-ap17:169.2": "āsuṃ mañcesu sāyitā;",
  "thi-ap17:169.3": "Devānaṃ khandhamāruḷhā,",
  "thi-ap17:169.4": "niyyanti anupubbaso.",
  "thi-ap17:170.1": "Sabbaso chāditaṃ āsi,",
  "thi-ap17:170.2": "vitānena nabhattalaṃ;",
  "thi-ap17:170.3": "Satārā candasūrā ca,",
  "thi-ap17:170.4": "lañchitā kanakāmayā.",
  "thi-ap17:171.1": "Paṭākā ussitānekā,",
  "thi-ap17:171.2": "vitatā pupphakañcukā;",
  "thi-ap17:171.3": "Ogatākāsapadumā,",
  "thi-ap17:171.4": "mahiyā pupphamuggataṃ.",
  "thi-ap17:172.1": "Dissanti candasūriyā,",
  "thi-ap17:172.2": "pajjalanti ca tārakā;",
  "thi-ap17:172.3": "Majjhaṃ gatopi cādicco,",
  "thi-ap17:172.4": "na tāpesi sasī yathā.",
  "thi-ap17:173.1": "Devā dibbehi gandhehi,",
  "thi-ap17:173.2": "mālehi surabhīhi ca;",
  "thi-ap17:173.3": "Vāditehi ca naccehi,",
  "thi-ap17:173.4": "saṅgītīhi ca pūjayuṃ.",
  "thi-ap17:174.1": "Nāgāsurā ca brahmāno,",
  "thi-ap17:174.2": "yathāsatti yathābalaṃ;",
  "thi-ap17:174.3": "Pūjayiṃsu ca niyyantiṃ,",
  "thi-ap17:174.4": "nibbutaṃ buddhamātaraṃ.",
  "thi-ap17:175.1": "Sabbāyo purato nītā,",
  "thi-ap17:175.2": "nibbutā sugatorasā;",
  "thi-ap17:175.3": "Gotamī niyyate pacchā,",
  "thi-ap17:175.4": "sakkatā buddhaposikā.",
  "thi-ap17:176.1": "Purato devamanujā,",
  "thi-ap17:176.2": "sanāgāsurabrahmakā;",
  "thi-ap17:176.3": "Pacchā sasāvako buddho,",
  "thi-ap17:176.4": "pūjatthaṃ yāti mātuyā.",
  "thi-ap17:177.1": "Buddhassa parinibbānaṃ,",
  "thi-ap17:177.2": "nedisaṃ āsi yādisaṃ;",
  "thi-ap17:177.3": "Gotamīparinibbānaṃ,",
  "thi-ap17:177.4": "atevacchariyaṃ ahu.",
  "thi-ap17:178.1": "Buddho buddhassa nibbāne,",
  "thi-ap17:178.2": "nopaṭiyādi bhikkhavo;",
  "thi-ap17:178.3": "Buddho gotaminibbāne,",
  "thi-ap17:178.4": "sāriputtādikā tathā.",
  "thi-ap17:179.1": "Citakāni karitvāna,",
  "thi-ap17:179.2": "sabbagandhamayāni te;",
  "thi-ap17:179.3": "Gandhacuṇṇapakiṇṇāni,",
  "thi-ap17:179.4": "jhāpayiṃsu ca tā tahiṃ.",
  "thi-ap17:180.1": "Sesabhāgāni ḍayhiṃsu,",
  "thi-ap17:180.2": "aṭṭhī sesāni sabbaso;",
  "thi-ap17:180.3": "Ānando ca tadāvoca,",
  "thi-ap17:180.4": "saṃvegajanakaṃ vaco.",
  "thi-ap17:181.1": "“Gotamī nidhanaṃ yātā,",
  "thi-ap17:181.2": "ḍayhañcassā sarīrakaṃ;",
  "thi-ap17:181.3": "Saṅketaṃ buddhanibbānaṃ,",
  "thi-ap17:181.4": "na cirena bhavissati”.",
  "thi-ap17:182.1": "Tato gotamidhātūni,",
  "thi-ap17:182.2": "tassā pattagatāni so;",
  "thi-ap17:182.3": "Upanāmesi nāthassa,",
  "thi-ap17:182.4": "ānando buddhacodito.",
  "thi-ap17:183.1": "Pāṇinā tāni paggayha,",
  "thi-ap17:183.2": "avoca isisattamo;",
  "thi-ap17:183.3": "“Mahato sāravantassa,",
  "thi-ap17:183.4": "yathā rukkhassa tiṭṭhato.",
  "thi-ap17:184.1": "Yo so mahattaro khandho,",
  "thi-ap17:184.2": "palujjeyya aniccatā;",
  "thi-ap17:184.3": "Tathā bhikkhunisaṃghassa,",
  "thi-ap17:184.4": "gotamī parinibbutā.",
  "thi-ap17:185.1": "Aho acchariyaṃ mayhaṃ,",
  "thi-ap17:185.2": "nibbutāyapi mātuyā;",
  "thi-ap17:185.3": "Sarīramattasesāya,",
  "thi-ap17:185.4": "natthi sokapariddavo.",
  "thi-ap17:186.1": "Na sociyā paresaṃ sā,",
  "thi-ap17:186.2": "tiṇṇasaṃsārasāgarā;",
  "thi-ap17:186.3": "Parivajjitasantāpā,",
  "thi-ap17:186.4": "sītibhūtā sunibbutā.",
  "thi-ap17:187.1": "Paṇḍitāsi mahāpaññā,",
  "thi-ap17:187.2": "puthupaññā tatheva ca;",
  "thi-ap17:187.3": "Rattaññū bhikkhunīnaṃ sā,",
  "thi-ap17:187.4": "evaṃ dhāretha bhikkhavo.",
  "thi-ap17:188.1": "Iddhīsu ca vasī āsi,",
  "thi-ap17:188.2": "dibbāya sotadhātuyā;",
  "thi-ap17:188.3": "Cetopariyañāṇassa,",
  "thi-ap17:188.4": "vasī āsi ca gotamī.",
  "thi-ap17:189.1": "Pubbenivāsamaññāsi,",
  "thi-ap17:189.2": "dibbacakkhu visodhitaṃ;",
  "thi-ap17:189.3": "Sabbāsavā parikkhīṇā,",
  "thi-ap17:189.4": "natthi tassā punabbhavo.",
  "thi-ap17:190.1": "Atthadhammaniruttīsu,",
  "thi-ap17:190.2": "paṭibhāne tatheva ca;",
  "thi-ap17:190.3": "Parisuddhaṃ ahu ñāṇaṃ,",
  "thi-ap17:190.4": "tasmā socaniyā na sā.",
  "thi-ap17:191.1": "Ayoghanahatasseva,",
  "thi-ap17:191.2": "jalato jātavedassa;",
  "thi-ap17:191.3": "Anupubbūpasantassa,",
  "thi-ap17:191.4": "yathā na ñāyate gati.",
  "thi-ap17:192.1": "Evaṃ sammā vimuttānaṃ,",
  "thi-ap17:192.2": "kāmabandhoghatārinaṃ;",
  "thi-ap17:192.3": "Paññāpetuṃ gati natthi,",
  "thi-ap17:192.4": "pattānaṃ acalaṃ sukhaṃ.",
  "thi-ap17:193.1": "Attadīpā tato hotha,",
  "thi-ap17:193.2": "satipaṭṭhānagocarā;",
  "thi-ap17:193.3": "Bhāvetvā sattabojjhaṅge,",
  "thi-ap17:193.4": "dukkhassantaṃ karissatha”.",
  "thi-ap17:194.1": "Itthaṃ sudaṃ mahāpajāpatigotamī imā gāthāyo abhāsitthāti.",
  "thi-ap17:195.1": "Mahāpajāpatigotamītheriyāpadānaṃ sattamaṃ."
}