{
  "thi-ap23:0.1": "Therīapadāna",
  "thi-ap23:0.2": "Kuṇḍalakesīvagga",
  "thi-ap23:0.3": "3. Dhammadinnātherīapadāna",
  "thi-ap23:1.1": "“Padumuttaro nāma jino,",
  "thi-ap23:1.2": "sabbadhammāna pāragū;",
  "thi-ap23:1.3": "Ito satasahassamhi,",
  "thi-ap23:1.4": "kappe uppajji nāyako.",
  "thi-ap23:2.1": "Tadāhaṃ haṃsavatiyaṃ,",
  "thi-ap23:2.2": "kule aññatare ahuṃ;",
  "thi-ap23:2.3": "Parakammakārī āsiṃ,",
  "thi-ap23:2.4": "nipakā sīlasaṃvutā.",
  "thi-ap23:3.1": "Padumuttarabuddhassa,",
  "thi-ap23:3.2": "sujāto aggasāvako;",
  "thi-ap23:3.3": "Vihārā abhinikkhamma,",
  "thi-ap23:3.4": "piṇḍapātāya gacchati.",
  "thi-ap23:4.1": "Ghaṭaṃ gahetvā gacchantī,",
  "thi-ap23:4.2": "tadā udakahārikā;",
  "thi-ap23:4.3": "Taṃ disvā adadaṃ pūpaṃ,",
  "thi-ap23:4.4": "pasannā sehi pāṇibhi.",
  "thi-ap23:5.1": "Paṭiggahetvā tattheva,",
  "thi-ap23:5.2": "nisinno paribhuñji so;",
  "thi-ap23:5.3": "Tato netvāna taṃ gehaṃ,",
  "thi-ap23:5.4": "adāsiṃ tassa bhojanaṃ.",
  "thi-ap23:6.1": "Tato me ayyako tuṭṭho,",
  "thi-ap23:6.2": "akarī suṇisaṃ sakaṃ;",
  "thi-ap23:6.3": "Sassuyā saha gantvāna,",
  "thi-ap23:6.4": "sambuddhaṃ abhivādayiṃ.",
  "thi-ap23:7.1": "Tadā so dhammakathikaṃ,",
  "thi-ap23:7.2": "bhikkhuniṃ parikittayaṃ;",
  "thi-ap23:7.3": "Ṭhapesi etadaggamhi,",
  "thi-ap23:7.4": "taṃ sutvā muditā ahaṃ.",
  "thi-ap23:8.1": "Nimantayitvā sugataṃ,",
  "thi-ap23:8.2": "sasaṃghaṃ lokanāyakaṃ;",
  "thi-ap23:8.3": "Mahādānaṃ daditvāna,",
  "thi-ap23:8.4": "taṃ ṭhānamabhipatthayiṃ.",
  "thi-ap23:9.1": "Tato maṃ sugato āha,",
  "thi-ap23:9.2": "ghananinnādasussaro;",
  "thi-ap23:9.3": "‘Mamupaṭṭhānanirate,",
  "thi-ap23:9.4": "sasaṃghaparivesike.",
  "thi-ap23:10.1": "Saddhammassavane yutte,",
  "thi-ap23:10.2": "guṇavaddhitamānase;",
  "thi-ap23:10.3": "Bhadde bhavassu muditā,",
  "thi-ap23:10.4": "lacchase paṇidhīphalaṃ.",
  "thi-ap23:11.1": "Satasahassito kappe,",
  "thi-ap23:11.2": "okkākakulasambhavo;",
  "thi-ap23:11.3": "Gotamo nāma gottena,",
  "thi-ap23:11.4": "satthā loke bhavissati.",
  "thi-ap23:12.1": "Tassa dhammesu dāyādā,",
  "thi-ap23:12.2": "orasā dhammanimmitā;",
  "thi-ap23:12.3": "Dhammadinnāti nāmena,",
  "thi-ap23:12.4": "hessati satthu sāvikā’.",
  "thi-ap23:13.1": "Taṃ sutvā muditā hutvā,",
  "thi-ap23:13.2": "yāvajīvaṃ mahāmuniṃ;",
  "thi-ap23:13.3": "Mettacittā paricariṃ,",
  "thi-ap23:13.4": "paccayehi vināyakaṃ.",
  "thi-ap23:14.1": "Tena kammena sukatena,",
  "thi-ap23:14.2": "cetanāpaṇidhīhi ca;",
  "thi-ap23:14.3": "Jahitvā mānusaṃ dehaṃ,",
  "thi-ap23:14.4": "tāvatiṃsamagacchahaṃ.",
  "thi-ap23:15.1": "Imamhi bhaddake kappe,",
  "thi-ap23:15.2": "brahmabandhu mahāyaso;",
  "thi-ap23:15.3": "Kassapo nāma gottena,",
  "thi-ap23:15.4": "uppajji vadataṃ varo.",
  "thi-ap23:16.1": "Upaṭṭhāko mahesissa,",
  "thi-ap23:16.2": "tadā āsi narissaro;",
  "thi-ap23:16.3": "Kāsirājā kikī nāma,",
  "thi-ap23:16.4": "bārāṇasipuruttame.",
  "thi-ap23:17.1": "Chaṭṭhā tassāsahaṃ dhītā,",
  "thi-ap23:17.2": "sudhammā iti vissutā;",
  "thi-ap23:17.3": "Dhammaṃ sutvā jinaggassa,",
  "thi-ap23:17.4": "pabbajjaṃ samarocayiṃ.",
  "thi-ap23:18.1": "Anujāni na no tāto,",
  "thi-ap23:18.2": "agāreva tadā mayaṃ;",
  "thi-ap23:18.3": "Vīsavassasahassāni,",
  "thi-ap23:18.4": "vicarimha atanditā.",
  "thi-ap23:19.1": "Tatiyaṃ bhāṇavāraṃ.",
  "thi-ap23:20.1": "Komāribrahmacariyaṃ,",
  "thi-ap23:20.2": "rājakaññā sukhedhitā;",
  "thi-ap23:20.3": "Buddhopaṭṭhānaniratā,",
  "thi-ap23:20.4": "muditā satta dhītaro.",
  "thi-ap23:21.1": "Samaṇī samaṇaguttā ca,",
  "thi-ap23:21.2": "bhikkhunī bhikkhudāyikā;",
  "thi-ap23:21.3": "Dhammā ceva sudhammā ca,",
  "thi-ap23:21.4": "sattamī saṃghadāyikā.",
  "thi-ap23:22.1": "Khemā uppalavaṇṇā ca,",
  "thi-ap23:22.2": "paṭācārā ca kuṇḍalā;",
  "thi-ap23:22.3": "Gotamī ca ahañceva,",
  "thi-ap23:22.4": "visākhā hoti sattamī.",
  "thi-ap23:23.1": "Tehi kammehi sukatehi,",
  "thi-ap23:23.2": "cetanāpaṇidhīhi ca;",
  "thi-ap23:23.3": "Jahitvā mānusaṃ dehaṃ,",
  "thi-ap23:23.4": "tāvatiṃsamagacchahaṃ.",
  "thi-ap23:24.1": "Pacchime ca bhave dāni,",
  "thi-ap23:24.2": "giribbajapuruttame;",
  "thi-ap23:24.3": "Jātā seṭṭhikule phīte,",
  "thi-ap23:24.4": "sabbakāmasamiddhine.",
  "thi-ap23:25.1": "Yadā rūpaguṇūpetā,",
  "thi-ap23:25.2": "paṭhame yobbane ṭhitā;",
  "thi-ap23:25.3": "Tadā parakulaṃ gantvā,",
  "thi-ap23:25.4": "vasiṃ sukhasamappitā.",
  "thi-ap23:26.1": "Upetvā lokasaraṇaṃ,",
  "thi-ap23:26.2": "suṇitvā dhammadesanaṃ;",
  "thi-ap23:26.3": "Anāgāmiphalaṃ patto,",
  "thi-ap23:26.4": "sāmiko me subuddhimā.",
  "thi-ap23:27.1": "Tadāhaṃ anujānetvā,",
  "thi-ap23:27.2": "pabbajiṃ anagāriyaṃ;",
  "thi-ap23:27.3": "Na cireneva kālena,",
  "thi-ap23:27.4": "arahattamapāpuṇiṃ.",
  "thi-ap23:28.1": "Tadā upāsako so maṃ,",
  "thi-ap23:28.2": "upagantvā apucchatha;",
  "thi-ap23:28.3": "Gambhīre nipuṇe pañhe,",
  "thi-ap23:28.4": "te sabbe byākariṃ ahaṃ.",
  "thi-ap23:29.1": "Jino tasmiṃ guṇe tuṭṭho,",
  "thi-ap23:29.2": "etadagge ṭhapesi maṃ;",
  "thi-ap23:29.3": "‘Bhikkhuniṃ dhammakathikaṃ,",
  "thi-ap23:29.4": "nāññaṃ passāmi edisiṃ.",
  "thi-ap23:30.1": "Dhammadinnā yathā dhīrā,",
  "thi-ap23:30.2": "evaṃ dhāretha bhikkhavo’;",
  "thi-ap23:30.3": "Evāhaṃ paṇḍitā homi,",
  "thi-ap23:30.4": "nāyakenānukampitā.",
  "thi-ap23:31.1": "Pariciṇṇo mayā satthā,",
  "thi-ap23:31.2": "kataṃ buddhassa sāsanaṃ;",
  "thi-ap23:31.3": "Ohito garuko bhāro,",
  "thi-ap23:31.4": "bhavanetti samūhatā.",
  "thi-ap23:32.1": "Yassatthāya pabbajitā,",
  "thi-ap23:32.2": "agārasmānagāriyaṃ;",
  "thi-ap23:32.3": "So me attho anuppatto,",
  "thi-ap23:32.4": "sabbasaṃyojanakkhayo.",
  "thi-ap23:33.1": "Iddhīsu ca vasī homi,",
  "thi-ap23:33.2": "dibbāya sotadhātuyā;",
  "thi-ap23:33.3": "Paracittāni jānāmi,",
  "thi-ap23:33.4": "satthusāsanakārikā.",
  "thi-ap23:34.1": "Pubbenivāsaṃ jānāmi,",
  "thi-ap23:34.2": "dibbacakkhu visodhitaṃ;",
  "thi-ap23:34.3": "Khepetvā āsave sabbe,",
  "thi-ap23:34.4": "visuddhāsiṃ sunimmalā.",
  "thi-ap23:35.1": "Kilesā jhāpitā mayhaṃ,",
  "thi-ap23:35.2": "…pe…",
  "thi-ap23:35.3": "viharāmi anāsavā.",
  "thi-ap23:36.1": "Svāgataṃ vata me āsi,",
  "thi-ap23:36.2": "…pe…",
  "thi-ap23:36.3": "kataṃ buddhassa sāsanaṃ.",
  "thi-ap23:37.1": "Paṭisambhidā catasso,",
  "thi-ap23:37.2": "…pe…",
  "thi-ap23:37.3": "kataṃ buddhassa sāsanaṃ”.",
  "thi-ap23:38.1": "Itthaṃ sudaṃ dhammadinnā bhikkhunī imā gāthāyo abhāsitthāti.",
  "thi-ap23:39.1": "Dhammadinnātheriyāpadānaṃ tatiyaṃ."
}