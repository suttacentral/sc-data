{
  "thi-ap33:0.1": "Therīapadāna",
  "thi-ap33:0.2": "Khattiyāvagga",
  "thi-ap33:0.3": "3. Uppaladāyikātherīapadāna",
  "thi-ap33:1.1": "“Nagare aruṇavatiyā,",
  "thi-ap33:1.2": "aruṇo nāma khattiyo;",
  "thi-ap33:1.3": "Tassa rañño ahuṃ bhariyā,",
  "thi-ap33:1.4": "ekajjhaṃ cārayāmahaṃ.",
  "thi-ap33:2.1": "Rahogatā nisīditvā,",
  "thi-ap33:2.2": "evaṃ cintesahaṃ tadā;",
  "thi-ap33:2.3": "‘Kusalaṃ me kataṃ natthi,",
  "thi-ap33:2.4": "ādāya gamiyaṃ mama.",
  "thi-ap33:3.1": "Mahābhitāpaṃ kaṭukaṃ,",
  "thi-ap33:3.2": "ghorarūpaṃ sudāruṇaṃ;",
  "thi-ap33:3.3": "Nirayaṃ nūna gacchāmi,",
  "thi-ap33:3.4": "ettha me natthi saṃsayo’.",
  "thi-ap33:4.1": "Evāhaṃ cintayitvāna,",
  "thi-ap33:4.2": "pahaṃsetvāna mānasaṃ;",
  "thi-ap33:4.3": "Rājānaṃ upagantvāna,",
  "thi-ap33:4.4": "idaṃ vacanamabraviṃ.",
  "thi-ap33:5.1": "‘Itthī nāma mayaṃ deva,",
  "thi-ap33:5.2": "purisānittarā ahu;",
  "thi-ap33:5.3": "Ekaṃ me samaṇaṃ dehi,",
  "thi-ap33:5.4": "bhojayissāmi khattiya’.",
  "thi-ap33:6.1": "Adāsi me tadā rājā,",
  "thi-ap33:6.2": "samaṇaṃ bhāvitindriyaṃ;",
  "thi-ap33:6.3": "Tassa pattaṃ gahetvāna,",
  "thi-ap33:6.4": "paramannena pūrayiṃ.",
  "thi-ap33:7.1": "Pūretvā paramaṃ annaṃ,",
  "thi-ap33:7.2": "saha sugandhalepanaṃ;",
  "thi-ap33:7.3": "Mahācelena chāditvā,",
  "thi-ap33:7.4": "adāsiṃ tuṭṭhamānasā.",
  "thi-ap33:8.1": "Tena kammena sukatena,",
  "thi-ap33:8.2": "cetanāpaṇidhīhi ca;",
  "thi-ap33:8.3": "Jahitvā mānusaṃ dehaṃ,",
  "thi-ap33:8.4": "tāvatiṃsamagacchahaṃ.",
  "thi-ap33:9.1": "Sahassadevarājūnaṃ,",
  "thi-ap33:9.2": "mahesittamakārayiṃ;",
  "thi-ap33:9.3": "Sahassacakkavattīnaṃ,",
  "thi-ap33:9.4": "mahesittamakārayiṃ.",
  "thi-ap33:10.1": "Padesarajjaṃ vipulaṃ,",
  "thi-ap33:10.2": "gaṇanāto asaṅkhiyaṃ;",
  "thi-ap33:10.3": "Nānāvidhaṃ bahuṃ aññaṃ,",
  "thi-ap33:10.4": "tassa kammaphalaṃ tato.",
  "thi-ap33:11.1": "Uppalasseva me vaṇṇo,",
  "thi-ap33:11.2": "abhirūpā sudassanā;",
  "thi-ap33:11.3": "Itthisabbaṅgasampannā,",
  "thi-ap33:11.4": "abhijātā jutindharā.",
  "thi-ap33:12.1": "Pacchime bhave sampatte,",
  "thi-ap33:12.2": "ajāyiṃ sākiye kule;",
  "thi-ap33:12.3": "Nārīsahassapāmokkhā,",
  "thi-ap33:12.4": "suddhodanasutassahaṃ.",
  "thi-ap33:13.1": "Nibbinditvā agārehaṃ,",
  "thi-ap33:13.2": "pabbajiṃ anagāriyaṃ;",
  "thi-ap33:13.3": "Sattamīrattisampattā,",
  "thi-ap33:13.4": "catusaccamapāpuṇiṃ.",
  "thi-ap33:14.1": "Cīvaraṃ piṇḍapātañca,",
  "thi-ap33:14.2": "paccayaṃ sayanāsanaṃ;",
  "thi-ap33:14.3": "Parimetuṃ na sakkomi,",
  "thi-ap33:14.4": "piṇḍapātassidaṃ phalaṃ.",
  "thi-ap33:15.1": "Yaṃ mayhaṃ pūritaṃ kammaṃ,",
  "thi-ap33:15.2": "Kusalaṃ sarase muni;",
  "thi-ap33:15.3": "Tuyhatthāya mahāvīra,",
  "thi-ap33:15.4": "Paricattaṃ bahuṃ mayā.",
  "thi-ap33:16.1": "Ekattiṃse ito kappe,",
  "thi-ap33:16.2": "yaṃ dānamadadiṃ tadā;",
  "thi-ap33:16.3": "Duggatiṃ nābhijānāmi,",
  "thi-ap33:16.4": "piṇḍapātassidaṃ phalaṃ.",
  "thi-ap33:17.1": "Dve gatiyo pajānāmi,",
  "thi-ap33:17.2": "devattaṃ atha mānusaṃ;",
  "thi-ap33:17.3": "Aññaṃ gatiṃ na jānāmi,",
  "thi-ap33:17.4": "piṇḍapātassidaṃ phalaṃ.",
  "thi-ap33:18.1": "Ucce kule pajānāmi,",
  "thi-ap33:18.2": "mahāsāle mahaddhane;",
  "thi-ap33:18.3": "Aññe kule na jānāmi,",
  "thi-ap33:18.4": "piṇḍapātassidaṃ phalaṃ.",
  "thi-ap33:19.1": "Bhavābhave saṃsaritvā,",
  "thi-ap33:19.2": "sukkamūlena coditā;",
  "thi-ap33:19.3": "Amanāpaṃ na passāmi,",
  "thi-ap33:19.4": "somanassakataṃ phalaṃ.",
  "thi-ap33:20.1": "Iddhīsu ca vasī homi,",
  "thi-ap33:20.2": "dibbāya sotadhātuyā;",
  "thi-ap33:20.3": "Cetopariyañāṇassa,",
  "thi-ap33:20.4": "vasī homi mahāmune.",
  "thi-ap33:21.1": "Pubbenivāsaṃ jānāmi,",
  "thi-ap33:21.2": "dibbacakkhu visodhitaṃ;",
  "thi-ap33:21.3": "Sabbāsavā parikkhīṇā,",
  "thi-ap33:21.4": "natthi dāni punabbhavo.",
  "thi-ap33:22.1": "Atthadhammaniruttīsu,",
  "thi-ap33:22.2": "paṭibhāne tatheva ca;",
  "thi-ap33:22.3": "Ñāṇaṃ mama mahāvīra,",
  "thi-ap33:22.4": "uppannaṃ tava santike.",
  "thi-ap33:23.1": "Kilesā jhāpitā mayhaṃ,",
  "thi-ap33:23.2": "…pe…",
  "thi-ap33:23.3": "viharāmi anāsavā.",
  "thi-ap33:24.1": "Svāgataṃ vata me āsi,",
  "thi-ap33:24.2": "…pe…",
  "thi-ap33:24.3": "kataṃ buddhassa sāsanaṃ.",
  "thi-ap33:25.1": "Paṭisambhidā catasso,",
  "thi-ap33:25.2": "…pe…",
  "thi-ap33:25.3": "kataṃ buddhassa sāsanaṃ”.",
  "thi-ap33:26.1": "Itthaṃ sudaṃ uppaladāyikā bhikkhunī bhagavato sammukhā imā gāthāyo abhāsitthāti.",
  "thi-ap33:27.1": "Uppaladāyikātheriyāpadānaṃ tatiyaṃ."
}