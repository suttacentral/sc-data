{
  "ne35:0.1": "Netti",
  "ne35:0.2": "Paṭiniddesavāra",
  "ne35:0.3": "Sampāta 16",
  "ne35:0.4": "Samāropanahārasampāta",
  "ne35:1.1": "Tattha katamo samāropano hārasampāto?",
  "ne35:2.1": "“Tasmā rakkhitacittassa,",
  "ne35:2.2": "sammāsaṅkappagocaro;",
  "ne35:2.3": "Sammādiṭṭhipurekkhāro,",
  "ne35:2.4": "ñatvāna udayabbayaṁ;",
  "ne35:2.5": "Thinamiddhābhibhū bhikkhu,",
  "ne35:2.6": "sabbā duggatiyo jahe”ti.",
  "ne35:3.1": "“Tasmā rakkhitacittassā”ti tiṇṇaṁ sucaritānaṁ padaṭṭhānaṁ, citte rakkhite taṁ rakkhitaṁ bhavati kāyakammaṁ vacīkammaṁ manokammaṁ.",
  "ne35:3.2": "Sammādiṭṭhipurekkhāroti sammādiṭṭhiyā bhāvitāya bhāvito bhavati ariyo aṭṭhaṅgiko maggo.",
  "ne35:3.3": "Kena kāraṇena?",
  "ne35:3.4": "Sammādiṭṭhito hi sammāsaṅkappo pabhavati, sammāsaṅkappato sammāvācā pabhavati, sammāvācāto sammākammanto pabhavati, sammākammantato sammāājīvo pabhavati, sammāājīvato sammāvāyāmo pabhavati, sammāvāyāmato sammāsati pabhavati, sammāsatito sammāsamādhi pabhavati, sammāsamādhito sammāvimutti pabhavati, sammāvimuttito sammāvimuttiñāṇadassanaṁ pabhavati.",
  "ne35:3.5": "Ayaṁ anupādiseso puggalo anupādisesā ca nibbānadhātu.",
  "ne35:3.6": "Niyutto samāropano hārasampāto.",
  "ne35:4.1": "Tenāha āyasmā mahākaccāyano—",
  "ne35:5.1": "“Soḷasa hārā paṭhamaṁ,",
  "ne35:5.2": "Disalocanato disā viloketvā;",
  "ne35:5.3": "Saṅkhipiya aṅkusena hi,",
  "ne35:5.4": "Nayehi tīhi niddise suttan”ti.",
  "ne35:5.5": "Niyutto hārasampāto."
}