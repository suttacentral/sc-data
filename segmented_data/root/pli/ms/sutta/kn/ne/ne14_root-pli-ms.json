{
  "ne14:0.1": "Netti",
  "ne14:0.2": "Paṭiniddesavāra",
  "ne14:0.3": "Vibhaṅga 11",
  "ne14:0.4": "Paññattihāravibhaṅga",
  "ne14:1.1": "Tattha katamo paññattihāro?",
  "ne14:1.2": "“Ekaṃ bhagavā dhammaṃ paññattīhi vividhāhi desetī”ti.",
  "ne14:2.1": "Yā pakatikathāya desanā.",
  "ne14:2.2": "Ayaṃ nikkhepapaññatti.",
  "ne14:2.3": "Kā ca pakatikathāya desanā, cattāri saccāni.",
  "ne14:2.4": "Yathā bhagavā āha—",
  "ne14:2.5": "“idaṃ dukkhan”ti ayaṃ paññatti pañcannaṃ khandhānaṃ channaṃ dhātūnaṃ aṭṭhārasannaṃ dhātūnaṃ dvādasannaṃ āyatanānaṃ dasannaṃ indriyānaṃ nikkhepapaññatti.",
  "ne14:3.1": "Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "ne14:3.2": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "ne14:3.3": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "ne14:3.4": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "ne14:3.5": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "ne14:3.6": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "ne14:4.1": "Phasse ce …pe…",
  "ne14:4.2": "manosañcetanāya ce, bhikkhave, āhāre.",
  "ne14:4.3": "Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṃ tattha viññāṇaṃ virūḷhaṃ.",
  "ne14:4.4": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
  "ne14:4.5": "Yattha atthi nāmarūpassa avakkanti, atthi tattha saṅkhārānaṃ vuddhi.",
  "ne14:4.6": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
  "ne14:4.7": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
  "ne14:4.8": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sadaraṃ saupāyāsanti vadāmi.",
  "ne14:4.9": "Ayaṃ pabhavapaññatti dukkhassa ca samudayassa ca.",
  "ne14:5.1": "Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.",
  "ne14:5.2": "Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.",
  "ne14:5.3": "Yattha natthi nāmarūpassa avakkanti, natthi tattha saṅkhārānaṃ vuddhi.",
  "ne14:5.4": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
  "ne14:5.5": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
  "ne14:5.6": "Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.",
  "ne14:6.1": "Phasse ce …pe…",
  "ne14:6.2": "manosañcetanāya ce, bhikkhave, āhāre.",
  "ne14:6.3": "Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṃ tattha viññāṇaṃ avirūḷhaṃ.",
  "ne14:6.4": "Yattha appatiṭṭhitaṃ viññāṇaṃ avirūḷhaṃ, natthi tattha nāmarūpassa avakkanti.",
  "ne14:6.5": "Yattha natthi nāmarūpassa avakkanti, natthi tattha saṅkhārānaṃ vuddhi.",
  "ne14:6.6": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
  "ne14:6.7": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
  "ne14:6.8": "Yattha natthi āyatiṃ jātijarāmaraṇaṃ, asokaṃ taṃ, bhikkhave, adaraṃ anupāyāsanti vadāmi.",
  "ne14:7.1": "Ayaṃ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.",
  "ne14:8.1": "Samādhiṃ, bhikkhave, bhāvetha.",
  "ne14:8.2": "Appamatto nipako sato, samāhito, bhikkhave, bhikkhu yathābhūtaṃ pajānāti.",
  "ne14:8.3": "Kiñca yathābhūtaṃ pajānāti?",
  "ne14:8.4": "“Cakkhu aniccan”ti yathābhūtaṃ pajānāti.",
  "ne14:8.5": "“Rūpā aniccā”ti yathābhūtaṃ pajānāti “cakkhuviññāṇaṃ aniccan”ti yathābhūtaṃ pajānāti.",
  "ne14:8.6": "“Cakkhusamphasso anicco”ti yathābhūtaṃ pajānāti.",
  "ne14:8.7": "Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.",
  "ne14:9.1": "Sotaṃ …pe…",
  "ne14:9.2": "ghānaṃ …",
  "ne14:9.3": "jivhā …",
  "ne14:9.4": "kāyo …",
  "ne14:9.5": "“mano anicco”ti yathābhūtaṃ pajānāti.",
  "ne14:9.6": "“Dhammā aniccā”ti yathābhūtaṃ pajānāti.",
  "ne14:9.7": "“Manoviññāṇaṃ aniccan”ti yathābhūtaṃ pajānāti.",
  "ne14:9.8": "“Manosamphasso anicco”ti yathābhūtaṃ pajānāti.",
  "ne14:9.9": "Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi aniccanti yathābhūtaṃ pajānāti.",
  "ne14:10.1": "Ayaṃ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa.",
  "ne14:11.1": "Rūpaṃ, rādha, vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha.",
  "ne14:11.2": "Taṇhakkhayā dukkhakkhayo, dukkhakkhayā nibbānaṃ.",
  "ne14:11.3": "Vedanaṃ …pe…",
  "ne14:11.4": "saññaṃ …",
  "ne14:11.5": "saṅkhāre viññāṇaṃ vikiratha vidhamatha viddhaṃsetha vikīḷaniyaṃ karotha, paññāya taṇhakkhayāya paṭipajjatha.",
  "ne14:11.6": "Taṇhakkhayā dukkhakkhayo, dukkhakkhayā nibbānaṃ.",
  "ne14:12.1": "Ayaṃ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa.",
  "ne14:13.1": "“So idaṃ dukkhan”ti yathābhūtaṃ pajānāti, “ayaṃ dukkhasamudayo”ti yathābhūtaṃ pajānāti, “ayaṃ dukkhanirodho”ti yathābhūtaṃ pajānāti “ayaṃ dukkhanirodhagāminī paṭipadā”ti yathābhūtaṃ pajānāti.",
  "ne14:14.1": "Ayaṃ paṭivedhapaññatti saccānaṃ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa.",
  "ne14:14.2": "“So ime āsavā”ti yathābhūtaṃ pajānāti, “ayaṃ āsavasamudayo”ti yathābhūtaṃ pajānāti, “ayaṃ āsavanirodho”ti yathābhūtaṃ pajānāti.",
  "ne14:14.3": "“Ayaṃ āsavanirodhagāminī paṭipadā”ti yathābhūtaṃ pajānāti.",
  "ne14:14.4": "“Ime āsavā asesaṃ nirujjhantī”ti yathābhūtaṃ pajānāti.",
  "ne14:15.1": "Ayaṃ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṃ, nikkhepapaññatti bhāvanābhūmiyā, abhinighātapaññatti pāpakānaṃ akusalānaṃ dhammānaṃ.",
  "ne14:16.1": "Idaṃ “dukkhan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:16.2": "Ayaṃ “dukkhasamudayo”ti me, bhikkhave …pe…",
  "ne14:16.3": "ayaṃ “dukkhanirodho”ti me, bhikkhave ….",
  "ne14:16.4": "Ayaṃ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:17.1": "Ayaṃ desanāpaññatti saccānaṃ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa.",
  "ne14:18.1": "“Taṃ kho panidaṃ dukkhaṃ pariññeyyan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:18.2": "“So kho panāyaṃ dukkhasamudayo pahātabbo”ti me, bhikkhave …pe…",
  "ne14:18.3": "“so kho panāyaṃ dukkhanirodho sacchikātabbo”ti me, bhikkhave …pe…",
  "ne14:18.4": "“sā kho panāyaṃ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:19.1": "Ayaṃ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa.",
  "ne14:20.1": "“Taṃ kho panidaṃ dukkhaṃ pariññātan”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:20.2": "“So kho panāyaṃ dukkhasamudayo pahīno”ti me, bhikkhave …pe…",
  "ne14:20.3": "so kho panāyaṃ dukkhanirodho sacchikato”ti me, bhikkhave …pe…",
  "ne14:20.4": "“sā kho panāyaṃ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.",
  "ne14:21.1": "Ayaṃ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa.",
  "ne14:22.1": "“Tulamatulañca sambhavaṃ,",
  "ne14:22.2": "Bhavasaṅkhāramavassaji muni;",
  "ne14:22.3": "Ajjhattarato samāhito,",
  "ne14:22.4": "Abhindi kavacamivattasambhavan”ti.",
  "ne14:23.1": "“Tulan”ti saṅkhāradhātu.",
  "ne14:23.2": "“Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṃ.",
  "ne14:23.3": "Nikkhepapaññatti dhammapaṭisambhidāya.",
  "ne14:23.4": "“Bhavasaṅkhāramavassaji munī”ti pariccāgapaññatti samudayassa.",
  "ne14:23.5": "Pariññāpaññatti dukkhassa.",
  "ne14:23.6": "“Ajjhattarato samāhito”ti bhāvanāpaññatti kāyagatāya satiyā.",
  "ne14:23.7": "Ṭhitipaññatti cittekaggatāya.",
  "ne14:23.8": "“Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṃ.",
  "ne14:23.9": "Tenāha bhagavā “tulamatulañca sambhavan”ti.",
  "ne14:24.1": "“Yo dukkhamaddakkhi yatonidānaṃ,",
  "ne14:24.2": "Kāmesu so jantu kathaṃ nameyya;",
  "ne14:24.3": "Kāmā hi loke saṅgoti ñatvā,",
  "ne14:24.4": "Tesaṃ satīmā vinayāya sikkhe”ti.",
  "ne14:25.1": "**“Yo dukkhan”**ti vevacanapaññatti ca dukkhassa pariññāpaññatti ca.",
  "ne14:25.2": "**“Yatonidānan”**ti pabhavapaññatti ca samudayassa pahānapaññatti ca.",
  "ne14:25.3": "**“Addakkhī”**ti vevacanapaññatti ca ñāṇacakkhussa paṭivedhapaññatti ca.",
  "ne14:25.4": "**“Kāmesu so jantu kathaṃ nameyyā”**ti vevacanapaññatti ca kāmataṇhāya abhinivesapaññatti ca.",
  "ne14:25.5": "**“Kāmā hi loke saṅgoti ñatvā”**ti paccatthikato dassanapaññatti kāmānaṃ.",
  "ne14:25.6": "Kāmā hi aṅgārakāsūpamā maṃsapesūpamā pāvakakappā papātauragopamā ca.",
  "ne14:25.7": "**“Tesaṃ satīmā”**ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa.",
  "ne14:25.8": "**“Vinayāya sikkhe”**ti paṭivedhapaññatti rāgavinayassa dosavinayassa mohavinayassa.",
  "ne14:25.9": "**“Jantū”**ti vevacanapaññatti yogissa.",
  "ne14:25.10": "Yadā hi yogī kāmā saṅgoti pajānāti.",
  "ne14:25.11": "So kāmānaṃ anuppādāya kusale dhamme uppādayati, so anuppannānaṃ kusalānaṃ dhammānaṃ uppādāya vāyamati.",
  "ne14:25.12": "Ayaṃ vāyāmapaññatti appattassa pattiyā.",
  "ne14:25.13": "Nikkhepapaññatti oramattikāya asantuṭṭhiyā.",
  "ne14:25.14": "Tattha so uppannānaṃ kusalānaṃ dhammānaṃ ṭhitiyā vāyamatīti ayaṃ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṃ dhammānaṃ, ṭhitipaññatti adhicittasikkhāya.",
  "ne14:25.15": "Tenāha bhagavā “yo dukkhamaddakkhi yatonidānan”ti.",
  "ne14:26.1": "“Mohasambandhano loko,",
  "ne14:26.2": "bhabbarūpova dissati;",
  "ne14:26.3": "Upadhibandhano bālo,",
  "ne14:26.4": "tamasā parivārito;",
  "ne14:26.5": "Assirī viya khāyati,",
  "ne14:26.6": "passato natthi kiñcanan”ti.",
  "ne14:27.1": "**“Mohasambandhano loko”**ti desanāpaññatti vipallāsānaṃ.",
  "ne14:27.2": "**“Bhabbarūpova dissatī”**ti viparītapaññatti lokassa.",
  "ne14:27.3": "**“Upadhibandhano bālo”**ti pabhavapaññatti pāpakānaṃ icchāvacarānaṃ, kiccapaññatti pariyuṭṭhānānaṃ.",
  "ne14:27.4": "Balavapaññatti kilesānaṃ.",
  "ne14:27.5": "Virūhanāpaññatti saṅkhārānaṃ.",
  "ne14:27.6": "**“Tamasā parivārito”**ti desanāpaññatti avijjandhakārassa vevacanapaññatti ca.",
  "ne14:27.7": "**“Assirī viya khāyatī”**ti dassanapaññatti dibbacakkhussa, nikkhepapaññatti paññācakkhussa.",
  "ne14:27.8": "**“Passato natthi kiñcanan”**ti paṭivedhapaññatti sattānaṃ, rāgo kiñcanaṃ doso kiñcanaṃ moho kiñcanaṃ.",
  "ne14:27.9": "Tenāha bhagavā “mohasambandhano loko”ti.",
  "ne14:28.1": "“Atthi, bhikkhave, ajātaṃ abhūtaṃ akataṃ asaṅkhataṃ, no cetaṃ, bhikkhave, abhavissa ajātaṃ abhūtaṃ akataṃ asaṅkhataṃ.",
  "ne14:28.2": "Nayidha jātassa bhūtassa katassa saṅkhatassa nissaraṇaṃ paññāyetha.",
  "ne14:28.3": "Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.",
  "ne14:29.1": "“No cetaṃ, bhikkhave, abhavissa ajātaṃ abhūtaṃ akataṃ asaṅkhatan”ti desanāpaññatti nibbānassa vevacanapaññatti ca.",
  "ne14:29.2": "“Nayidha jātassa bhūtassa katassa saṅkhatassa nissaraṇaṃ paññāyethā”ti vevacanapaññatti saṅkhatassa upanayanapaññatti ca.",
  "ne14:29.3": "“Yasmā ca kho, bhikkhave, atthi ajātaṃ abhūtaṃ akataṃ asaṅkhatan”ti vevacanapaññatti nibbānassa jotanāpaññatti ca.",
  "ne14:29.4": "“Tasmā jātassa bhūtassa katassa saṅkhatassa nissaraṇaṃ paññāyatī”ti ayaṃ vevacanapaññatti nibbānassa, niyyānikapaññatti maggassa, nissaraṇapaññatti saṃsārato.",
  "ne14:29.5": "Tenāha bhagavā “no cetaṃ, bhikkhave, abhavissā”ti.",
  "ne14:29.6": "Tenāha āyasmā mahākaccāyano “ekaṃ bhagavā dhammaṃ, paññattīhi vividhāhi desetī”ti.",
  "ne14:29.7": "Niyutto paññatti hāro."
}