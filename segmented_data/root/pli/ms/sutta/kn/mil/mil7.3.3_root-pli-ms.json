{
  "mil7.3.3:0.1": "Milindapañha",
  "mil7.3.3:0.2": "Opammakathāpañha",
  "mil7.3.3:0.3": "Samuddavagga",
  "mil7.3.3:0.4": "3. Bījaṅgapañha",
  "mil7.3.3:1.1": "“Bhante nāgasena, ‘bījassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
  "mil7.3.3:1.2": "“Yathā, mahārāja, bījaṃ appakampi samānaṃ bhaddake khette vuttaṃ deve sammā dhāraṃ pavecchante subahūni phalāni anudassati;",
  "mil7.3.3:1.3": "evameva kho, mahārāja, yoginā yogāvacarena yathā paṭipāditaṃ sīlaṃ kevalaṃ sāmaññaphalamanudassati.",
  "mil7.3.3:1.4": "Evaṃ sammā paṭipajjitabbaṃ.",
  "mil7.3.3:1.5": "Idaṃ, mahārāja, bījassa paṭhamaṃ aṅgaṃ gahetabbaṃ.",
  "mil7.3.3:2.1": "Puna caparaṃ, mahārāja, bījaṃ suparisodhite khette ropitaṃ khippameva saṃvirūhati;",
  "mil7.3.3:2.2": "evameva kho, mahārāja, yoginā yogāvacarena mānasaṃ supariggahitaṃ suññāgāre parisodhitaṃ satipaṭṭhānakhettavare khittaṃ khippameva virūhati.",
  "mil7.3.3:2.3": "Idaṃ, mahārāja, bījassa dutiyaṃ aṅgaṃ gahetabbaṃ.",
  "mil7.3.3:2.4": "Bhāsitampetaṃ, mahārāja, therena anuruddhena—",
  "mil7.3.3:3.1": "‘Yathāpi khette parisuddhe,",
  "mil7.3.3:3.2": "bījañcassa patiṭṭhitaṃ;",
  "mil7.3.3:3.3": "Vipulaṃ tassa phalaṃ hoti,",
  "mil7.3.3:3.4": "api toseti kassakaṃ.",
  "mil7.3.3:4.1": "Tatheva yogino cittaṃ,",
  "mil7.3.3:4.2": "suññāgāre visodhitaṃ;",
  "mil7.3.3:4.3": "Satipaṭṭhānakhettamhi,",
  "mil7.3.3:4.4": "khippameva virūhatī’”ti.",
  "mil7.3.3:5.1": "Bījaṅgapañho tatiyo."
}