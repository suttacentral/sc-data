{
  "mil3.2.6:0.1": "Milindapañha",
  "mil3.2.6:0.2": "Addhānavagga",
  "mil3.2.6:0.3": "6. Nāmarūpaekattanānattapañha",
  "mil3.2.6:1.1": "Rājā āha—",
  "mil3.2.6:1.2": "“bhante nāgasena, ko paṭisandahatī”ti?",
  "mil3.2.6:1.3": "Thero āha—",
  "mil3.2.6:1.4": "“nāmarūpaṃ kho, mahārāja, paṭisandahatī”ti.",
  "mil3.2.6:1.5": "“Kiṃ imaṃyeva nāmarūpaṃ paṭisandahatī”ti?",
  "mil3.2.6:1.6": "“Na kho, mahārāja, imaṃyeva nāmarūpaṃ paṭisandahati, iminā pana, mahārāja, nāmarūpena kammaṃ karoti sobhanaṃ vā pāpakaṃ vā, tena kammena aññaṃ nāmarūpaṃ paṭisandahatī”ti.",
  "mil3.2.6:1.7": "“Yadi, bhante, na imaṃ yeva nāmarūpaṃ paṭisandahati, nanu so mutto bhavissati pāpakehi kammehī”ti?",
  "mil3.2.6:1.8": "Thero āha—",
  "mil3.2.6:1.9": "“yadi na paṭisandaheyya, mutto bhaveyya pāpakehi kammehi.",
  "mil3.2.6:1.10": "Yasmā ca kho, mahārāja, paṭisandahati, tasmā na mutto pāpakehi kammehī”ti.",
  "mil3.2.6:2.1": "“Opammaṃ karohī”ti.",
  "mil3.2.6:2.2": "“Yathā, mahārāja, kocideva puriso aññatarassa purisassa ambaṃ avahareyya, tamenaṃ ambasāmiko gahetvā rañño dasseyya ‘iminā, deva, purisena mayhaṃ ambā avahaṭā’ti, so evaṃ vadeyya ‘nāhaṃ, deva, imassa ambe avaharāmi, aññe te ambā, ye iminā ropitā, aññe te ambā, ye mayā avahaṭā, nāhaṃ daṇḍappatto’ti.",
  "mil3.2.6:2.3": "Kiṃ nu kho so, mahārāja, puriso daṇḍappatto bhaveyyā”ti?",
  "mil3.2.6:2.4": "“Āma, bhante, daṇḍappatto bhaveyyā”ti.",
  "mil3.2.6:2.5": "“Kena kāraṇenā”ti?",
  "mil3.2.6:2.6": "“Kiñcāpi so evaṃ vadeyya, purimaṃ, bhante, ambaṃ appaccakkhāya pacchimena ambena so puriso daṇḍappatto bhaveyyā”ti.",
  "mil3.2.6:2.7": "“Evameva kho, mahārāja, iminā nāmarūpena kammaṃ karoti sobhanaṃ vā pāpakaṃ vā, tena kammena aññaṃ nāmarūpaṃ paṭisandahati, tasmā na mutto pāpakehi kammehī”ti.",
  "mil3.2.6:3.1": "“Bhiyyo opammaṃ karohī”ti.",
  "mil3.2.6:3.2": "“Yathā, mahārāja, kocideva puriso aññatarassa purisassa sāliṃ avahareyya …pe…",
  "mil3.2.6:3.3": "ucchuṃ avahareyya …pe…",
  "mil3.2.6:3.4": "yathā, mahārāja, koci puriso hemantakāle aggiṃ jāletvā visibbetvā avijjhāpetvā pakkameyya, atha kho so aggi aññatarassa purisassa khettaṃ ḍaheyya, tamenaṃ khettasāmiko gahetvā rañño dasseyya ‘iminā, deva, purisena mayhaṃ khettaṃ daḍḍhan’ti.",
  "mil3.2.6:3.5": "So evaṃ vadeyya ‘nāhaṃ, deva, imassa khettaṃ jhāpemi, añño so aggi, yo mayā avijjhāpito, añño so aggi, yenimassa khettaṃ daḍḍhaṃ, nāhaṃ daṇḍappatto’ti.",
  "mil3.2.6:3.6": "Kiṃ nu kho so, mahārāja, puriso daṇḍappatto bhaveyyā”ti?",
  "mil3.2.6:3.7": "“Āma, bhante, daṇḍappatto bhaveyyā”ti.",
  "mil3.2.6:3.8": "“Kena kāraṇenā”ti?",
  "mil3.2.6:3.9": "“Kiñcāpi so evaṃ vadeyya, purimaṃ, bhante, aggiṃ appaccakkhāya pacchimena agginā so puriso daṇḍappatto bhaveyyā”ti.",
  "mil3.2.6:3.10": "“Evameva kho, mahārāja, iminā nāmarūpena kammaṃ karoti sobhanaṃ vā pāpakaṃ vā, tena kammena aññaṃ nāmarūpaṃ paṭisandahati, tasmā na mutto pāpakehi kammehī”ti.",
  "mil3.2.6:4.1": "“Bhiyyo opammaṃ karohī”ti.",
  "mil3.2.6:4.2": "“Yathā, mahārāja, kocideva puriso padīpaṃ ādāya pāsādaṃ abhirūhitvā bhuñjeyya, padīpo jhāyamāno tiṇaṃ jhāpeyya, tiṇaṃ jhāyamānaṃ gharaṃ jhāpeyya, gharaṃ jhāyamānaṃ gāmaṃ jhāpeyya, gāmajano taṃ purisaṃ gahetvā evaṃ vadeyya ‘kissa tvaṃ, bho purisa, gāmaṃ jhāpesī’ti, so evaṃ vadeyya ‘nāhaṃ, bho, gāmaṃ jhāpemi, añño so padīpaggi, yassāhaṃ ālokena bhuñjiṃ, añño so aggi, yena gāmo jhāpito’ti, te vivadamānā tava santike āgaccheyyuṃ, kassa tvaṃ, mahārāja, aṭṭaṃ dhāreyyāsī”ti?",
  "mil3.2.6:4.3": "“Gāmajanassa, bhante”ti.",
  "mil3.2.6:4.4": "“Kiṃ kāraṇā”ti?",
  "mil3.2.6:4.5": "“Kiñcāpi so evaṃ vadeyya, api ca tato eva so aggi nibbatto”ti.",
  "mil3.2.6:4.6": "“Evameva kho, mahārāja, kiñcāpi aññaṃ māraṇantikaṃ nāmarūpaṃ, aññaṃ paṭisandhismiṃ nāmarūpaṃ, api ca tatoyeva taṃ nibbattaṃ, tasmā na mutto pāpakehi kammehī”ti.",
  "mil3.2.6:5.1": "“Bhiyyo opammaṃ karohī”ti.",
  "mil3.2.6:5.2": "“Yathā, mahārāja, kocideva puriso dahariṃ dārikaṃ vāretvā suṅkaṃ datvā pakkameyya.",
  "mil3.2.6:5.3": "Sā aparena samayena mahatī assa vayappattā, tato añño puriso suṅkaṃ datvā vivāhaṃ kareyya, itaro āgantvā evaṃ vadeyya ‘kissa pana me tvaṃ, ambho purisa, bhariyaṃ nesī’ti?",
  "mil3.2.6:5.4": "So evaṃ vadeyya ‘nāhaṃ tava bhariyaṃ nemi, aññā sā dārikā daharī taruṇī, yā tayā vāritā ca dinnasuṅkā ca, aññāyaṃ dārikā mahatī vayappattā mayā vāritā ca dinnasuṅkā cā’ti, te vivadamānā tava santike āgaccheyyuṃ.",
  "mil3.2.6:5.5": "Kassa tvaṃ, mahārāja, aṭṭaṃ dhāreyyāsī”ti?",
  "mil3.2.6:5.6": "“Purimassa, bhante”ti.",
  "mil3.2.6:5.7": "“Kiṃ kāraṇā”ti?",
  "mil3.2.6:5.8": "“Kiñcāpi so evaṃ vadeyya, api ca tatoyeva sā mahatī nibbattā”ti.",
  "mil3.2.6:5.9": "“Evameva kho, mahārāja, kiñcāpi aññaṃ māraṇantikaṃ nāmarūpaṃ, aññaṃ paṭisandhismiṃ nāmarūpaṃ, api ca tatoyeva taṃ nibbattaṃ, tasmā naparimutto pāpakehi kammehī”ti.",
  "mil3.2.6:6.1": "“Bhiyyo opammaṃ karohī”ti.",
  "mil3.2.6:6.2": "“Yathā, mahārāja, kocideva puriso gopālakassa hatthato khīraghaṭaṃ kiṇitvā tasseva hatthe nikkhipitvā pakkameyya ‘sve gahetvā gamissāmī’ti, taṃ aparajju dadhi sampajjeyya.",
  "mil3.2.6:6.3": "So āgantvā evaṃ vadeyya ‘dehi me khīraghaṭan’ti.",
  "mil3.2.6:6.4": "So dadhiṃ dasseyya.",
  "mil3.2.6:6.5": "Itaro evaṃ vadeyya ‘nāhaṃ tava hatthato dadhiṃ kiṇāmi, dehi me khīraghaṭan’ti.",
  "mil3.2.6:6.6": "So evaṃ vadeyya ‘ajānato te khīraṃ dadhibhūtan’ti te vivadamānā tava santike āgaccheyyuṃ, kassa tvaṃ, mahārāja, aṭṭaṃ dhāreyyāsī”ti?",
  "mil3.2.6:6.7": "“Gopālakassa, bhante”ti.",
  "mil3.2.6:6.8": "“Kiṃ kāraṇā”ti?",
  "mil3.2.6:6.9": "“Kiñcāpi so evaṃ vadeyya, api ca tato yeva taṃ nibbattan”ti.",
  "mil3.2.6:6.10": "“Evameva kho, mahārāja, kiñcāpi aññaṃ māraṇantikaṃ nāmarūpaṃ, aññaṃ paṭisandhismiṃ nāmarūpaṃ, api ca tato yeva taṃ nibbattaṃ, tasmā na parimutto pāpakehi kammehī”ti.",
  "mil3.2.6:7.1": "“Kallosi, bhante nāgasenā”ti.",
  "mil3.2.6:8.1": "Nāmarūpaekattanānattapañho chaṭṭho."
}