{
  "mil5.1.6:0.1": "Milindapañha",
  "mil5.1.6:0.2": "Meṇḍakapañha",
  "mil5.1.6:0.3": "Iddhibalavagga",
  "mil5.1.6:0.4": "6. Gabbhāvakkantipañha",
  "mil5.1.6:1.1": "“Bhante nāgasena, bhāsitampetaṃ bhagavatā—",
  "mil5.1.6:1.2": "‘tiṇṇaṃ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, imesaṃ kho, bhikkhave, tiṇṇaṃ sannipātā gabbhassa avakkanti hotī’ti, asesavacanametaṃ, nissesavacanametaṃ, nippariyāyavacanametaṃ, arahassavacanametaṃ, sadevamanussānaṃ majjhe nisīditvā bhaṇitaṃ, ayañca dvinnaṃ sannipātā gabbhassa avakkanti dissati, dukūlena tāpasena pārikāya tāpasiyā utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena sāmakumāro nibbatto.",
  "mil5.1.6:1.3": "Mātaṅgenāpi isinā brāhmaṇakaññāya utunikāle dakkhiṇena hatthaṅguṭṭhena nābhi parāmaṭṭhā, tassa tena nābhiparāmasanena maṇḍabyo nāma māṇavako nibbattoti.",
  "mil5.1.6:1.4": "Yadi, bhante nāgasena, bhagavatā bhaṇitaṃ—",
  "mil5.1.6:1.5": "‘tiṇṇaṃ kho pana, bhikkhave, sannipātā gabbhassa avakkanti hotī’ti.",
  "mil5.1.6:1.6": "Tena hi sāmo ca kumāro maṇḍabyo ca māṇavako ubhopi te nābhiparāmasanena nibbattāti yaṃ vacanaṃ, taṃ micchā.",
  "mil5.1.6:1.7": "Yadi, bhante, tathāgatena bhaṇitaṃ—",
  "mil5.1.6:1.8": "‘sāmo ca kumāro maṇḍabyo ca māṇavako nābhiparāmasanena nibbattā’ti, tena hi ‘tiṇṇaṃ kho pana, bhikkhave, sannipātā gabbhassa avakkanti hotī’ti yaṃ vacanaṃ, tampi micchā.",
  "mil5.1.6:1.9": "Ayampi ubhato koṭiko pañho sugambhīro sunipuṇo visayo buddhimantānaṃ, so tavānuppatto, chinda vimatipathaṃ, dhārehi ñāṇavarappajjotan”ti.",
  "mil5.1.6:2.1": "“Bhāsitampetaṃ, mahārāja, bhagavatā ‘tiṇṇaṃ kho pana, bhikkhave, sannipātā gabbhassa avakkanti hoti, idha mātāpitaro ca sannipatitā honti, mātā ca utunī hoti, gandhabbo ca paccupaṭṭhito hoti, evaṃ tiṇṇaṃ sannipātā gabbhassa avakkanti hotī’ti.",
  "mil5.1.6:2.2": "Bhaṇitañca—",
  "mil5.1.6:2.3": "‘sāmo ca kumāro maṇḍabyo ca māṇavako nābhiparāmasanena nibbattā’”ti.",
  "mil5.1.6:2.4": "“Tena hi, bhante nāgasena, yena kāraṇena pañho suvinicchito hoti, tena kāraṇena maṃ saññāpehī”ti.",
  "mil5.1.6:3.1": "“Sutapubbaṃ pana tayā, mahārāja, saṅkicco ca kumāro isisiṅgo ca tāpaso thero ca kumārakassapo iminā nāma te nibbattā”ti?",
  "mil5.1.6:3.2": "“Āma, bhante, suyyati, abbhuggatā tesaṃ jāti, dve migadhenuyo tāva utunikāle dvinnaṃ tāpasānaṃ passāvaṭṭhānaṃ āgantvā sasambhavaṃ passāvaṃ piviṃsu, tena passāvasambhavena saṅkicco ca kumāro isisiṅgo ca tāpaso nibbattā.",
  "mil5.1.6:3.3": "Therassa udāyissa bhikkhunupassayaṃ upagatassa rattacittena bhikkhuniyā aṅgajātaṃ upanijjhāyantassa sambhavaṃ kāsāve mucci.",
  "mil5.1.6:3.4": "Atha kho āyasmā udāyi taṃ bhikkhuniṃ etadavoca—",
  "mil5.1.6:3.5": "‘gaccha bhagini, udakaṃ āhara antaravāsakaṃ dhovissāmī’ti.",
  "mil5.1.6:3.6": "‘Āharayya, ahameva dhovissāmī’ti.",
  "mil5.1.6:3.7": "Tato sā bhikkhunī utunisamaye taṃ sambhavaṃ ekadesaṃ mukhena aggahesi, ekadesaṃ aṅgajāte pakkhipi, tena thero kumārakassapo nibbattoti etaṃ jano āhā”ti.",
  "mil5.1.6:4.1": "“Api nu kho tvaṃ, mahārāja, saddahasi taṃ vacanan”ti?",
  "mil5.1.6:4.2": "“Āma, bhante, balavaṃ tattha mayaṃ kāraṇaṃ upalabhāma, yena mayaṃ kāraṇena saddahāma iminā kāraṇena nibbattā”ti.",
  "mil5.1.6:4.3": "“Kiṃ panettha, mahārāja, kāraṇan”ti?",
  "mil5.1.6:4.4": "“Suparikammakate, bhante, kalale bījaṃ nipatitvā khippaṃ saṃviruhatī”ti.",
  "mil5.1.6:4.5": "“Āma, mahārājā”ti.",
  "mil5.1.6:4.6": "“Evameva kho, bhante, sā bhikkhunī utunī samānā saṇṭhite kalale ruhire pacchinnavege ṭhitāya dhātuyā taṃ sambhavaṃ gahetvā tasmiṃ kalale pakkhipi, tena tassā gabbho saṇṭhāsi, evaṃ tattha kāraṇaṃ paccema tesaṃ nibbattiyā”ti.",
  "mil5.1.6:4.7": "“Evametaṃ, mahārāja, tathā sampaṭicchāmi, yonippavesena gabbho sambhavatīti.",
  "mil5.1.6:4.8": "Sampaṭicchasi pana, tvaṃ, mahārāja, therassa kumārakassapassa gabbhāvakkamanan”ti?",
  "mil5.1.6:4.9": "“Āma, bhante”ti.",
  "mil5.1.6:4.10": "“Sādhu, mahārāja, paccāgatosi mama visayaṃ, ekavidhenapi gabbhāvakkantiṃ kathayanto mamānubalaṃ bhavissasi, atha yā pana tā dve migadhenuyo passāvaṃ pivitvā gabbhaṃ paṭilabhiṃsu, tāsaṃ tvaṃ saddahasi gabbhassāvakkamanan”ti?",
  "mil5.1.6:4.11": "“Āma, bhante, yaṃ kiñci bhuttaṃ pītaṃ khāyitaṃ lehitaṃ, sabbaṃ taṃ kalalaṃ osarati, ṭhānagataṃ vuḍḍhimāpajjati.",
  "mil5.1.6:4.12": "Yathā, bhante nāgasena, yā kāci saritā nāma, sabbā tā mahāsamuddaṃ osaranti, ṭhānagatā vuḍḍhimāpajjanti.",
  "mil5.1.6:4.13": "Evameva kho, bhante nāgasena, yaṃ kiñci bhuttaṃ pītaṃ khāyitaṃ lehitaṃ, sabbaṃ taṃ kalalaṃ osarati, ṭhānagataṃ vuḍḍhimāpajjati, tenāhaṃ kāraṇena saddahāmi mukhagatenapi gabbhassa avakkanti hotī”ti.",
  "mil5.1.6:4.14": "“Sādhu, mahārāja, gāḷhataraṃ upagatosi mama visayaṃ, mukhapānenapi dvayasannipāto bhavati.",
  "mil5.1.6:4.15": "Saṅkiccassa ca, mahārāja, kumārassa isisiṅgassa ca tāpasassa therassa ca kumārakassapassa gabbhāvakkamanaṃ sampaṭicchasī”ti?",
  "mil5.1.6:4.16": "“Āma, bhante, sannipāto osaratī”ti.",
  "mil5.1.6:5.1": "“Sāmopi, mahārāja, kumāro maṇḍabyopi māṇavako tīsu sannipātesu antogadhā, ekarasāyeva purimena, tattha kāraṇaṃ vakkhāmi.",
  "mil5.1.6:5.2": "Dukūlo ca, mahārāja, tāpaso pārikā ca tāpasī ubhopi te araññavāsā ahesuṃ pavivekādhimuttā uttamatthagavesakā, tapatejena yāva brahmalokaṃ santāpesuṃ.",
  "mil5.1.6:5.3": "Tesaṃ tadā sakko devānamindo sāyaṃ pātaṃ upaṭṭhānaṃ āgacchati.",
  "mil5.1.6:5.4": "So tesaṃ garukatamettatāya upadhārento addasa anāgatamaddhāne dvinnampi tesaṃ cakkhūnaṃ antaradhānaṃ, disvā te evamāha—",
  "mil5.1.6:5.5": "‘ekaṃ me, bhonto, vacanaṃ karotha, sādhu ekaṃ puttaṃ janeyyātha, so tumhākaṃ upaṭṭhāko bhavissati ālambano cā’ti.",
  "mil5.1.6:5.6": "‘Alaṃ, kosiya, mā evaṃ bhaṇī’ti.",
  "mil5.1.6:5.7": "Te tassa taṃ vacanaṃ na sampaṭicchiṃsu.",
  "mil5.1.6:5.8": "Anukampako atthakāmo sakko devānamindo dutiyampi …",
  "mil5.1.6:5.9": "tatiyampi te evamāha—",
  "mil5.1.6:5.10": "‘ekaṃ me, bhonto, vacanaṃ karotha, sādhu ekaṃ puttaṃ janeyyātha, so tumhākaṃ upaṭṭhāko bhavissati ālambano cā’ti.",
  "mil5.1.6:5.11": "Tatiyampi te āhaṃsu ‘alaṃ, kosiya, mā tvaṃ kho amhe anatthe niyojehi, kadāyaṃ kāyo na bhijjissati, bhijjatu ayaṃ kāyo bhedanadhammo, bhijjantiyāpi dharaṇiyā patantepi selasikhare phalantepi ākāse patantepi candimasūriye neva mayaṃ lokadhammehi missayissāma, mā tvaṃ amhākaṃ sammukhabhāvaṃ upagaccha, upagatassa te eso vissāso, anatthacaro tvaṃ maññe’ti.",
  "mil5.1.6:6.1": "Tato sakko devānamindo tesaṃ manaṃ alabhamāno garukato pañjaliko puna yāci—",
  "mil5.1.6:6.2": "‘yadi me vacanaṃ na ussahatha kātuṃ, yadā tāpasī utunī hoti pupphavatī, tadā tvaṃ, bhante, dakkhiṇena hatthaṅguṭṭhena nābhiṃ parāmaseyyāsi, tena sā gabbhaṃ lacchati, sannipāto yevesa gabbhāvakkantiyā’ti.",
  "mil5.1.6:6.3": "‘Sakkomahaṃ, kosiya, taṃ vacanaṃ kātuṃ, na tāvatakena amhākaṃ tapo bhijjati, hotū’ti—",
  "mil5.1.6:6.4": "sampaṭicchiṃsu.",
  "mil5.1.6:6.5": "Tāya ca pana velāya devabhavane atthi devaputto ussannakusalamūlo khīṇāyuko āyukkhayappatto yadicchakaṃ samattho okkamituṃ api cakkavattikulepi.",
  "mil5.1.6:6.6": "Atha sakko devānamindo taṃ devaputtaṃ upasaṅkamitvā evamāha—",
  "mil5.1.6:6.7": "‘ehi kho, mārisa, supabhāto te divaso, atthasiddhi upagatā, yamahaṃ te upaṭṭhānamāgamiṃ, ramaṇīye te okāse vāso bhavissati, patirūpe kule paṭisandhi bhavissati, sundarehi mātāpitūhi vaḍḍhetabbo, ehi me vacanaṃ karohī’ti yāci.",
  "mil5.1.6:6.8": "Dutiyampi …",
  "mil5.1.6:6.9": "tatiyampi yāci sirasi pañjalikato.",
  "mil5.1.6:7.1": "Tato so devaputto evamāha—",
  "mil5.1.6:7.2": "‘katamaṃ taṃ, mārisa, kulaṃ, yaṃ tvaṃ abhikkhaṇaṃ kittayasi punappunan’ti.",
  "mil5.1.6:7.3": "‘Dukūlo ca tāpaso pārikā ca tāpasī’ti.",
  "mil5.1.6:7.4": "So tassa vacanaṃ sutvā tuṭṭho sampaṭicchi ‘sādhu, mārisa, yo tava chando, so hotu, ākaṅkhamāno ahaṃ, mārisa, patthite kule uppajjeyyaṃ, kimhi kule uppajjāmi aṇḍaje vā jalābuje vā saṃsedaje vā opapātike vā’ti?",
  "mil5.1.6:7.5": "‘Jalābujāya, mārisa, yoniyā uppajjāhī’ti.",
  "mil5.1.6:8.1": "Atha sakko devānamindo uppattidivasaṃ vigaṇetvā dukūlassa tāpasassa ārocesi ‘asukasmiṃ nāma divase tāpasī utunī bhavissati pupphavatī, tadā tvaṃ, bhante, dakkhiṇena hatthaṅguṭṭhena nābhiṃ parāmaseyyāsī’ti.",
  "mil5.1.6:8.2": "Tasmiṃ, mahārāja, divase tāpasī ca utunī pupphavatī ahosi, devaputto ca tatthūpago paccupaṭṭhito ahosi, tāpaso ca dakkhiṇena hatthaṅguṭṭhena tāpasiyā nābhiṃ parāmasi, iti te tayo sannipātā ahesuṃ, nābhiparāmasanena tāpasiyā rāgo udapādi, so panassā rāgo nābhiparāmasanaṃ paṭicca mā tvaṃ sannipātaṃ ajjhācārameva maññi, ūhasanampi sannipāto, ullapanampi sannipāto, upanijjhāyanampi sannipāto, pubbabhāgabhāvato rāgassa uppādāya āmasanena sannipāto jāyati, sannipātā okkamanaṃ hotīti.",
  "mil5.1.6:9.1": "Anajjhācārepi, mahārāja, parāmasanena gabbhāvakkanti hoti.",
  "mil5.1.6:9.2": "Yathā, mahārāja, aggi jalamāno aparāmasanopi upagatassa sītaṃ byapahanti;",
  "mil5.1.6:9.3": "evameva kho, mahārāja, anajjhācārepi parāmasanena gabbhāvakkanti hoti.",
  "mil5.1.6:10.1": "Catunnaṃ, mahārāja, vasena sattānaṃ gabbhāvakkanti hoti kammavasena yonivasena kulavasena āyācanavasena, api ca sabbepete sattā kammasambhavā kammasamuṭṭhānā.",
  "mil5.1.6:11.1": "Kathaṃ, mahārāja, kammavasena sattānaṃ gabbhāvakkanti hoti?",
  "mil5.1.6:11.2": "Ussannakusalamūlā, mahārāja, sattā yadicchakaṃ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṃsedajāya vā yoniyā opapātikāya vā yoniyā.",
  "mil5.1.6:11.3": "Yathā, mahārāja, puriso aḍḍho mahaddhano mahābhogo pahūtajātarūparajato pahūtavittūpakaraṇo pahūtadhanadhañño pahūtañātipakkho dāsiṃ vā dāsaṃ vā khettaṃ vā vatthuṃ vā gāmaṃ vā nigamaṃ vā janapadaṃ vā yaṃ kiñci manasā abhipatthitaṃ, yadicchakaṃ dviguṇatiguṇampi dhanaṃ datvā kiṇāti;",
  "mil5.1.6:11.4": "evameva kho, mahārāja, ussannakusalamūlā sattā yadicchakaṃ uppajjanti khattiyamahāsālakule vā brāhmaṇamahāsālakule vā gahapatimahāsālakule vā devesu vā aṇḍajāya vā yoniyā jalābujāya vā yoniyā saṃsedajāya vā yoniyā opapātikāya vā yoniyā.",
  "mil5.1.6:11.5": "Evaṃ kammavasena sattānaṃ gabbhāvakkanti hoti.",
  "mil5.1.6:12.1": "Kathaṃ yonivasena sattānaṃ gabbhāvakkanti hoti?",
  "mil5.1.6:12.2": "Kukkuṭānaṃ, mahārāja, vātena gabbhāvakkanti hoti.",
  "mil5.1.6:12.3": "Balākānaṃ meghasaddena gabbhāvakkanti hoti.",
  "mil5.1.6:12.4": "Sabbepi devā agabbhaseyyakā sattāyeva, tesaṃ nānāvaṇṇena gabbhāvakkanti hoti.",
  "mil5.1.6:12.5": "Yathā, mahārāja, manussā nānāvaṇṇena mahiyā caranti, keci purato paṭicchādenti, keci pacchato paṭicchādenti, keci naggā honti, keci bhaṇḍū honti setapaṭadharā, keci moḷibaddhā honti, keci bhaṇḍū kāsāvavasanā honti, keci kāsāvavasanā moḷibaddhā honti, keci jaṭino vākacīradharā honti, keci cammavasanā honti, keci rasmiyo nivāsenti, sabbepete manussā nānāvaṇṇena mahiyā caranti;",
  "mil5.1.6:12.6": "evameva kho, mahārāja, sattāyeva te sabbe, tesaṃ nānāvaṇṇena gabbhāvakkanti hoti.",
  "mil5.1.6:12.7": "Evaṃ yonivasena sattānaṃ gabbhāvakkanti hoti.",
  "mil5.1.6:13.1": "Kathaṃ kulavasena sattānaṃ gabbhāvakkanti hoti?",
  "mil5.1.6:13.2": "Kulaṃ nāma, mahārāja, cattāri kulāni aṇḍajaṃ jalābujaṃ saṃsedajaṃ opapātikaṃ.",
  "mil5.1.6:13.3": "Yadi tattha gandhabbo yato kutoci āgantvā aṇḍaje kule uppajjati, so tattha aṇḍajo hoti …pe…",
  "mil5.1.6:13.4": "jalābuje kule …",
  "mil5.1.6:13.5": "saṃsedaje kule …",
  "mil5.1.6:13.6": "opapātike kule uppajjati, so tattha opapātiko hoti.",
  "mil5.1.6:13.7": "Tesu tesu kulesu tādisāyeva sattā sambhavanti.",
  "mil5.1.6:13.8": "Yathā, mahārāja, himavati nerupabbataṃ ye keci migapakkhino upenti, sabbe te sakavaṇṇaṃ vijahitvā suvaṇṇavaṇṇā honti;",
  "mil5.1.6:13.9": "evameva kho, mahārāja, yo koci gandhabbo yato kutoci āgantvā aṇḍajaṃ yoniṃ upagantvā sabhāvavaṇṇaṃ vijahitvā aṇḍajo hoti …pe…",
  "mil5.1.6:13.10": "jalābujaṃ …",
  "mil5.1.6:13.11": "saṃsedajaṃ …",
  "mil5.1.6:13.12": "opapātikaṃ yoniṃ upagantvā sabhāvavaṇṇaṃ vijahitvā opapātiko hoti, evaṃ kulavasena sattānaṃ gabbhāvakkanti hoti.",
  "mil5.1.6:14.1": "Kathaṃ āyācanavasena sattānaṃ gabbhāvakkanti hoti?",
  "mil5.1.6:14.2": "Idha, mahārāja, kulaṃ hoti aputtakaṃ bahusāpateyyaṃ saddhaṃ pasannaṃ sīlavantaṃ kalyāṇadhammaṃ tapanissitaṃ, devaputto ca ussannakusalamūlo cavanadhammo hoti.",
  "mil5.1.6:14.3": "Atha sakko devānamindo tassa kulassa anukampāya taṃ devaputtaṃ āyācati ‘paṇidhehi, mārisa, asukassa kulassa mahesiyā kucchin’ti.",
  "mil5.1.6:14.4": "So tassa āyācanahetu taṃ kulaṃ paṇidheti.",
  "mil5.1.6:14.5": "Yathā, mahārāja, manussā puññakāmā samaṇaṃ manobhāvanīyaṃ āyācitvā gehaṃ upanenti, ayaṃ upagantvā sabbassa kulassa sukhāvaho bhavissatīti.",
  "mil5.1.6:14.6": "Evameva kho, mahārāja, sakko devānamindo taṃ devaputtaṃ āyācitvā taṃ kulaṃ upaneti.",
  "mil5.1.6:14.7": "Evaṃ āyācanavasena sattānaṃ gabbhāvakkanti hoti.",
  "mil5.1.6:15.1": "Sāmo, mahārāja, kumāro sakkena devānamindena āyācito pārikāya tāpasiyā kucchiṃ okkanto.",
  "mil5.1.6:15.2": "Sāmo, mahārāja, kumāro katapuñño, mātāpitaro sīlavanto kalyāṇadhammā, āyācako sakko, tiṇṇaṃ cetopaṇidhiyā sāmo kumāro nibbatto.",
  "mil5.1.6:15.3": "Idha, mahārāja, nayakusalo puriso sukaṭṭhe anūpakhette bījaṃ ropeyya, api nu tassa bījassa antarāyaṃ vivajjentassa vuḍḍhiyā koci antarāyo bhaveyyā”ti?",
  "mil5.1.6:15.4": "“Na hi, bhante, nirupaghātaṃ bījaṃ khippaṃ saṃviruheyyā”ti.",
  "mil5.1.6:15.5": "“Evameva kho, mahārāja, sāmo kumāro mutto uppannantarāyehi tiṇṇaṃ cetopaṇidhiyā nibbatto.",
  "mil5.1.6:16.1": "Api nu kho, mahārāja, sutapubbaṃ tayā isīnaṃ manopadosena iddho phīto mahājanapado sajano samucchinno”ti?",
  "mil5.1.6:16.2": "“Āma, bhante, suyyati.",
  "mil5.1.6:16.3": "Mahiyā daṇḍakāraññaṃ majjhāraññaṃ kāliṅgāraññaṃ mātaṅgāraññaṃ, sabbaṃ taṃ araññaṃ araññabhūtaṃ, sabbepete janapadā isīnaṃ manopadosena khayaṃ gatā”ti.",
  "mil5.1.6:16.4": "“Yadi, mahārāja, tesaṃ manopadosena susamiddhā janapadā ucchijjanti, api nu kho tesaṃ manopasādena kiñci nibbatteyyā”ti?",
  "mil5.1.6:16.5": "“Āma, bhante”ti.",
  "mil5.1.6:16.6": "“Tena hi, mahārāja, sāmo kumāro tiṇṇaṃ balavantānaṃ cetopasādena nibbatto isinimmito devanimmito puññanimmitoti.",
  "mil5.1.6:16.7": "Evametaṃ, mahārāja, dhārehi.",
  "mil5.1.6:17.1": "Tayome, mahārāja, devaputtā sakkena devānamindena āyācitā kulaṃ uppannā.",
  "mil5.1.6:17.2": "Katame tayo?",
  "mil5.1.6:17.3": "Sāmo kumāro mahāpanādo kusarājā, tayopete bodhisattā”ti.",
  "mil5.1.6:17.4": "“Suniddiṭṭhā, bhante nāgasena, gabbhāvakkanti, sukathitaṃ kāraṇaṃ, andhakāro āloko kato, jaṭā vijaṭitā, nicchuddhā paravādā, evametaṃ tathā sampaṭicchāmī”ti.",
  "mil5.1.6:18.1": "Gabbhāvakkantipañho chaṭṭho."
}