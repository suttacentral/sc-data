{
  "mil6.3.6:0.1": "Milindapañha",
  "mil6.3.6:0.2": "Anumānapañha",
  "mil6.3.6:0.3": "Vessantaravagga",
  "mil6.3.6:0.4": "6. Akālamaraṇapañha",
  "mil6.3.6:1.1": "“Bhante nāgasena, ye te sattā maranti, sabbe te kāleyeva maranti, udāhu akālepi marantī”ti?",
  "mil6.3.6:1.2": "“Atthi, mahārāja, kālepi maraṇaṃ, atthi akālepi maraṇan”ti.",
  "mil6.3.6:2.1": "“Bhante nāgasena, ke kāle maranti, ke akāle marantī”ti?",
  "mil6.3.6:2.2": "“Diṭṭhapubbā pana, mahārāja, tayā ambarukkhā vā jamburukkhā vā, aññasmā vā pana phalarukkhā phalāni patantāni āmāni ca pakkāni cā”ti?",
  "mil6.3.6:2.3": "“Āma, bhante”ti.",
  "mil6.3.6:2.4": "“Yāni tāni, mahārāja, phalāni rukkhato patanti, sabbāni tāni kāleyeva patanti, udāhu akālepī”ti?",
  "mil6.3.6:2.5": "“Yāni tāni, bhante nāgasena, phalāni paripakkāni vilīnāni patanti, sabbāni tāni kāle patanti.",
  "mil6.3.6:2.6": "Yāni pana tāni avasesāni phalāni tesu kānici kimividdhāni patanti, kānici laguḷahatāni patanti, kānici vātappahatāni patanti, kānici antopūtikāni hutvā patanti, sabbāni tāni akāle patantī”ti.",
  "mil6.3.6:2.7": "“Evameva kho, mahārāja, ye te jarāvegahatā maranti, teyeva kāle maranti, avasesā keci kammappaṭibāḷhā maranti, keci gatippaṭibāḷhā maranti, keci kiriyappaṭibāḷhā marantī”ti.",
  "mil6.3.6:3.1": "“Bhante nāgasena, ye te kammappaṭibāḷhā maranti, yepi te gatippaṭibāḷhā maranti, yepi te kiriyappaṭibāḷhā maranti, yepi te jarāvegappaṭibāḷhā maranti, sabbe te kāleyeva maranti, yopi mātukucchigato marati, so tassa kālo, kāleyeva so marati.",
  "mil6.3.6:3.2": "Yopi vijātaghare marati, so tassa kālo, sopi kāleyeva marati.",
  "mil6.3.6:3.3": "Yopi māsiko marati …pe…",
  "mil6.3.6:3.4": "yopi vassasatiko marati, so tassa kālo, kāleyeva so marati, tena hi, bhante nāgasena, akāle maraṇaṃ nāma na hoti, ye keci maranti, sabbe te kāleyeva marantī”ti.",
  "mil6.3.6:4.1": "“Sattime, mahārāja, vijjamānepi uttariṃ āyusmiṃ akāle maranti.",
  "mil6.3.6:4.2": "Katame satta?",
  "mil6.3.6:4.3": "Jighacchito, mahārāja, bhojanaṃ alabhamāno upahatabbhantaro vijjamānepi uttariṃ āyusmiṃ akāle marati;",
  "mil6.3.6:4.4": "pipāsito, mahārāja, pānīyaṃ alabhamāno parisukkhahadayo vijjamānepi uttariṃ āyusmiṃ akāle marati;",
  "mil6.3.6:4.5": "ahinā daṭṭho, mahārāja, visavegābhihato tikicchakaṃ alabhamāno vijjamānepi uttariṃ āyusmiṃ akāle marati;",
  "mil6.3.6:4.6": "visamāsito, mahārāja, ḍayhantesu aṅgapaccaṅgesu agadaṃ alabhamāno vijjamānepi uttariṃ āyusmiṃ akāle marati;",
  "mil6.3.6:4.7": "aggigato, mahārāja, jhāyamāno nibbāpanaṃ alabhamāno vijjamānepi uttariṃ āyusmiṃ akāle marati;",
  "mil6.3.6:4.8": "udakagato, mahārāja, patiṭṭhaṃ alabhamāno vijjamānepi uttariṃ āyusmiṃ akāle marati;",
  "mil6.3.6:4.9": "sattihato, mahārāja, ābādhiko bhisakkaṃ alabhamāno vijjamānepi uttariṃ āyusmiṃ akāle marati;",
  "mil6.3.6:4.10": "ime kho, mahārāja, satta vijjamānepi uttariṃ āyusmiṃ akāle maranti.",
  "mil6.3.6:4.11": "Tatrāpāhaṃ, mahārāja, ekaṃsena vadāmi.",
  "mil6.3.6:5.1": "Aṭṭhavidhena, mahārāja, sattānaṃ kālaṃkiriyā hoti, vātasamuṭṭhānena pittasamuṭṭhānena semhasamuṭṭhānena sannipātikena utuvipariṇāmena visamaparihārena opakkamikena kammavipākena, mahārāja, sattānaṃ kālaṃkiriyā hoti.",
  "mil6.3.6:5.2": "Tatra, mahārāja, yadidaṃ kammavipākena kālaṃkiriyā, sāyeva tattha sāmayikā kālaṃkiriyā, avasesā asāmayikā kālaṃkiriyāti.",
  "mil6.3.6:5.3": "Bhavati ca—",
  "mil6.3.6:6.1": "‘Jighacchāya pipāsāya,",
  "mil6.3.6:6.2": "ahidaṭṭhā visena ca;",
  "mil6.3.6:6.3": "Aggiudakasattīhi,",
  "mil6.3.6:6.4": "akāle tattha mīyati;",
  "mil6.3.6:6.5": "Vātapittena semhena,",
  "mil6.3.6:6.6": "sannipātenutūhi ca;",
  "mil6.3.6:6.7": "Visamopakkamakammehi,",
  "mil6.3.6:6.8": "akāle tattha mīyatī’ti.",
  "mil6.3.6:7.1": "Keci, mahārāja, sattā pubbe katena tena tena akusalakammavipākena maranti.",
  "mil6.3.6:7.2": "Idha, mahārāja, yo pubbe pare jighacchāya māreti, so bahūni vassasatasahassāni jighacchāya paripīḷito chāto parikilanto sukkhamilātahadayo bubhukkhito visukkhito jhāyanto abbhantaraṃ pariḍayhanto jighacchāyayeva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:8.1": "Yo pubbe pare pipāsāya māreti, so bahūni vassasatasahassāni peto hutvā nijjhāmataṇhiko samāno lūkho kiso parisukkhitahadayo pipāsāyayeva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:9.1": "Yo pubbe pare ahinā ḍaṃsāpetvā māreti, so bahūni vassasatasahassāni ajagaramukheneva ajagaramukhaṃ kaṇhasappamukheneva kaṇhasappamukhaṃ parivattitvā tehi khāyitakhāyito ahīhi daṭṭhoyeva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:10.1": "Yo pubbe pare visaṃ datvā māreti, so bahūni vassasatasahassāni ḍayhantehi aṅgapaccaṅgehi bhijjamānena sarīrena kuṇapagandhaṃ vāyanto viseneva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:11.1": "Yo pubbe pare agginā māreti, so bahūni vassasatasahassāni aṅgārapabbateneva aṅgārapabbataṃ yamavisayeneva yamavisayaṃ parivattitvā daḍḍhavidaḍḍhagatto aggināyeva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:12.1": "Yo pubbe pare udakena māreti, so bahūni vassasatasahassāni hataviluttabhaggadubbalagatto khubbhitacitto udakeneva marati daharopi majjhimopi mahallakopi, idampi tassa sāmayikamaraṇaṃ.",
  "mil6.3.6:13.1": "Yo pubbe pare sattiyā māreti, so bahūni vassasatasahassāni chinnabhinnakoṭṭitavikoṭṭito sattimukhasamāhato sattiyāyeva marati daharopi majjhimopi mahallakopi, idampi tassa sāmayikamaraṇaṃ”.",
  "mil6.3.6:14.1": "“Bhante nāgasena, akāle maraṇaṃ atthīti yaṃ vadesi, iṅgha me tvaṃ tattha kāraṇaṃ atidisāti”.",
  "mil6.3.6:14.2": "“Yathā, mahārāja, mahatimahāaggikkhandho ādinnatiṇakaṭṭhasākhāpalāso pariyādinnabhakkho upādānasaṅkhayā nibbāyati, so aggi vuccati ‘anītiko anupaddavo samaye nibbuto nāmā’ti;",
  "mil6.3.6:14.3": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti.",
  "mil6.3.6:15.1": "Yathā vā pana, mahārāja, mahatimahāaggikkhandho ādinnatiṇakaṭṭhasākhāpalāso assa, taṃ apariyādinneyeva tiṇakaṭṭhasākhāpalāse mahatimahāmegho abhippavassitvā nibbāpeyya, api nu kho, mahārāja, mahāaggikkhandho samaye nibbuto nāma hotī”ti?",
  "mil6.3.6:15.2": "“Na hi, bhante”ti.",
  "mil6.3.6:15.3": "“Kissa pana so, mahārāja, pacchimo aggikkhandho purimakena aggikkhandhena samasamagatiko nāhosī”ti?",
  "mil6.3.6:15.4": "“Āgantukena, bhante, meghena paṭipīḷito so aggikkhandho asamaye nibbuto”ti.",
  "mil6.3.6:15.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati.",
  "mil6.3.6:15.6": "Idamettha, mahārāja, kāraṇaṃ, yena kāraṇena akāle maraṇaṃ atthi.",
  "mil6.3.6:16.1": "Yathā vā pana, mahārāja, gagane mahatimahāvalāhako uṭṭhahitvā ninnañca thalañca paripūrayanto abhivassati, so vuccati ‘megho anītiko anupaddavo vassatī’ti;",
  "mil6.3.6:16.2": "evameva kho, mahārāja, yo koci ciraṃ jīvitvā jarājiṇṇo āyukkhayā anītiko anupaddavo marati, so vuccati ‘samaye maraṇamupagato’ti.",
  "mil6.3.6:17.1": "Yathā vā pana, mahārāja, gagane mahatimahāvalāhako uṭṭhahitvā antarāyeva mahatā vātena abbhatthaṃ gaccheyya, api nu kho so, mahārāja, mahāvalāhako samaye vigato nāma hotī”ti?",
  "mil6.3.6:17.2": "“Na hi, bhante”ti.",
  "mil6.3.6:17.3": "“Kissa pana so, mahārāja, pacchimo valāhako purimena valāhakena samasamagatiko nāhosī”ti?",
  "mil6.3.6:17.4": "“Āgantukena, bhante, vātena paṭipīḷito so valāhako asamayappattoyeva vigato”ti.",
  "mil6.3.6:17.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:17.6": "sattivegappaṭipīḷito vā akāle marati.",
  "mil6.3.6:17.7": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:18.1": "Yathā vā pana, mahārāja, balavā āsīviso kupito kiñcideva purisaṃ ḍaṃseyya, tassa taṃ visaṃ anītikaṃ anupaddavaṃ maraṇaṃ pāpeyya, taṃ visaṃ vuccati ‘anītikamanupaddavaṃ koṭigatan’ti;",
  "mil6.3.6:18.2": "evameva kho, mahārāja, yo koci ciraṃ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo jīvitakoṭigato sāmayikaṃ maraṇamupagato’ti.",
  "mil6.3.6:19.1": "Yathā vā pana, mahārāja, balavatā āsīvisena daṭṭhassa antarāyeva āhituṇḍiko agadaṃ datvā avisaṃ kareyya, api nu kho taṃ, mahārāja, visaṃ samaye vigataṃ nāma hotī”ti?",
  "mil6.3.6:19.2": "“Na hi, bhante”ti.",
  "mil6.3.6:19.3": "“Kissa pana taṃ, mahārāja, pacchimaṃ visaṃ purimakena visena samasamagatikaṃ nāhosī”ti?",
  "mil6.3.6:19.4": "“Āgantukena, bhante, agadena paṭipīḷitaṃ visaṃ akoṭigataṃyeva vigatan”ti.",
  "mil6.3.6:19.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:19.6": "sattivegappaṭipīḷito vā akāle marati.",
  "mil6.3.6:19.7": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:20.1": "Yathā vā pana, mahārāja, issāso saraṃ pāteyya, sace so saro yathāgatigamanapathamatthakaṃ gacchati, so saro vuccati ‘anītiko anupaddavo yathāgatigamanapathamatthakaṃ gato nāmā’ti;",
  "mil6.3.6:20.2": "evameva kho, mahārāja, yo koci ciraṃ jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:21.1": "Yathā vā pana, mahārāja, issāso saraṃ pāteyya, tassa taṃ saraṃ tasmiṃyeva khaṇe koci gaṇheyya, api nu kho so, mahārāja, saro yathāgatigamanapathamatthakaṃ gato nāma hotī”ti?",
  "mil6.3.6:21.2": "“Na hi, bhante”ti.",
  "mil6.3.6:21.3": "“Kissa pana so, mahārāja, pacchimo saro purimakena sarena samasamagatiko nāhosī”ti?",
  "mil6.3.6:21.4": "“Āgantukena, bhante, gahaṇena tassa sarassa gamanaṃ upacchinnan”ti.",
  "mil6.3.6:21.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:21.6": "sattivegappaṭipīḷito vā akāle marati.",
  "mil6.3.6:21.7": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:22.1": "Yathā vā pana, mahārāja, yo koci lohamayaṃ bhājanaṃ ākoṭeyya, tassa ākoṭanena saddo nibbattitvā yathāgatigamanapathamatthakaṃ gacchati, so saddo vuccati ‘anītiko anupaddavo yathāgatigamanapathamatthakaṃ gato nāmā’ti;",
  "mil6.3.6:22.2": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:23.1": "Yathā vā pana, mahārāja, yo koci lohamayaṃ bhājanaṃ ākoṭeyya, tassa ākoṭanena saddo nibbatteyya, nibbatte sadde adūragate koci āmaseyya, saha āmasanena saddo nirujjheyya, api nu kho so, mahārāja, saddo yathāgatigamanapathamatthakaṃ gato nāma hotī”ti?",
  "mil6.3.6:23.2": "“Na hi, bhante”ti.",
  "mil6.3.6:23.3": "“Kissa pana, mahārāja, pacchimo saddo purimakena saddena samasamagatiko nāhosī”ti?",
  "mil6.3.6:23.4": "“Āgantukena, bhante, āmasanena so saddo uparato”ti.",
  "mil6.3.6:23.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:23.6": "sattivegappaṭipīḷito vā akāle marati.",
  "mil6.3.6:23.7": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:24.1": "Yathā vā pana, mahārāja, khette suvirūḷhaṃ dhaññabījaṃ sammā pavattamānena vassena otatavitataākiṇṇabahuphalaṃ hutvā sassuṭṭhānasamayaṃ pāpuṇāti, taṃ dhaññaṃ vuccati ‘anītikamanupaddavaṃ samayasampattaṃ nāma hotī’ti;",
  "mil6.3.6:24.2": "evameva kho, mahārāja, yo koci bahūni divasasahassāni jīvitvā jarājiṇṇo āyukkhayā anītiko anupaddavo marati, so vuccati ‘anītiko anupaddavo samaye maraṇamupagato’ti.",
  "mil6.3.6:25.1": "Yathā vā pana, mahārāja, khette suvirūḷhaṃ dhaññabījaṃ udakena vikalaṃ mareyya, api nu kho taṃ, mahārāja, dhaññaṃ samayasampattaṃ nāma hotī”ti?",
  "mil6.3.6:25.2": "“Na hi, bhante”ti.",
  "mil6.3.6:25.3": "“Kissa pana taṃ, mahārāja, pacchimaṃ dhaññaṃ purimakena dhaññena samasamagatikaṃ nāhosī”ti?",
  "mil6.3.6:25.4": "“Āgantukena, bhante, uṇhena paṭipīḷitaṃ taṃ dhaññaṃ matan”ti.",
  "mil6.3.6:25.5": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:25.6": "sattivegappaṭipīḷito vā akāle marati.",
  "mil6.3.6:25.7": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:26.1": "Sutapubbaṃ pana tayā, mahārāja, ‘sampannataruṇasassaṃ kimayo uṭṭhahitvā samūlaṃ nāsentī’”ti?",
  "mil6.3.6:26.2": "“Sutapubbañceva taṃ, bhante, amhehi diṭṭhapubbañcā”ti.",
  "mil6.3.6:26.3": "“Kiṃ nu kho taṃ, mahārāja, sassaṃ kāle naṭṭhaṃ, udāhu akāle naṭṭhan”ti?",
  "mil6.3.6:26.4": "“Akāle, bhante, yadi kho taṃ, bhante, sassaṃ kimayo na khādeyyuṃ, sassuddharaṇasamayaṃ pāpuṇeyyā”ti.",
  "mil6.3.6:26.5": "“Kiṃ pana, mahārāja, āgantukena upaghātena sassaṃ vinassati, nirupaghātaṃ sassaṃ sassuddharaṇasamayaṃ pāpuṇātī”ti?",
  "mil6.3.6:26.6": "“Āma, bhante”ti.",
  "mil6.3.6:26.7": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā …pe…",
  "mil6.3.6:26.8": "sattivegappaṭipīḷito vā marati.",
  "mil6.3.6:26.9": "Idamettha, mahārāja, kāraṇaṃ, yena kāraṇena akāle maraṇaṃ atthīti.",
  "mil6.3.6:27.1": "Sutapubbaṃ pana tayā, mahārāja, ‘sampanne sasse phalabhāranamite mañjaritapatte karakavassaṃ nāma vassajāti nipatitvā vināseti aphalaṃ karotī’”ti?",
  "mil6.3.6:27.2": "“Sutapubbañceva taṃ, bhante, amhehi diṭṭhapubbañcā”ti.",
  "mil6.3.6:27.3": "“Api nu kho taṃ, mahārāja, sassaṃ kāle naṭṭhaṃ, udāhu akāle naṭṭhan”ti?",
  "mil6.3.6:27.4": "“Akāle, bhante, yadi kho taṃ, bhante, sassaṃ karakavassaṃ na vasseyya sassuddharaṇasamayaṃ pāpuṇeyyā”ti.",
  "mil6.3.6:27.5": "“Kiṃ pana, mahārāja, āgantukena upaghātena sassaṃ vinassati, nirupaghātaṃ sassaṃ sassuddharaṇasamayaṃ pāpuṇātī”ti?",
  "mil6.3.6:27.6": "“Āma, bhante”ti.",
  "mil6.3.6:27.7": "“Evameva kho, mahārāja, yo koci akāle marati, so āgantukena rogena paṭipīḷito vātasamuṭṭhānena vā pittasamuṭṭhānena vā semhasamuṭṭhānena vā sannipātikena vā utupariṇāmajena vā visamaparihārajena vā opakkamikena vā jighacchāya vā pipāsāya vā sappadaṭṭhena vā visamāsitena vā agginā vā udakena vā sattivegappaṭipīḷito vā akāle marati.",
  "mil6.3.6:27.8": "Yadi pana āgantukena rogena paṭipīḷito na bhaveyya, samayeva maraṇaṃ pāpuṇeyya.",
  "mil6.3.6:27.9": "Idamettha, mahārāja, kāraṇaṃ, yena kāraṇena akāle maraṇaṃ atthī”ti.",
  "mil6.3.6:28.1": "“Acchariyaṃ, bhante nāgasena, abbhutaṃ, bhante nāgasena, sudassitaṃ kāraṇaṃ, sudassitaṃ opammaṃ akāle maraṇassa paridīpanāya, ‘atthi akāle maraṇan’ti uttānīkataṃ pākaṭaṃ kataṃ vibhūtaṃ kataṃ, acittavikkhittakopi, bhante nāgasena, manujo ekamekenapi tāva opammena niṭṭhaṃ gaccheyya ‘atthi akāle maraṇan’ti, kiṃ pana manujo sacetano?",
  "mil6.3.6:28.2": "Paṭhamopammenevāhaṃ, bhante, saññatto ‘atthi akāle maraṇan’ti, api ca aparāparaṃ nibbāhanaṃ sotukāmo na sampaṭicchin”ti.",
  "mil6.3.6:29.1": "Akālamaraṇapañho chaṭṭho."
}