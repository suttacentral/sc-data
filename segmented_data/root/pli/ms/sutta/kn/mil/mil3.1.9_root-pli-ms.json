{
  "mil3.1.9:0.1": "Milindapañha",
  "mil3.1.9:0.2": "Mahāvagga",
  "mil3.1.9:0.3": "9. Sīlalakkhaṇapañha",
  "mil3.1.9:1.1": "Rājā āha—",
  "mil3.1.9:1.2": "“bhante nāgasena, yaṃ panetaṃ brūsi ‘aññehi ca kusalehi dhammehī’ti, katame te kusalā dhammā”ti?",
  "mil3.1.9:1.3": "“Sīlaṃ, mahārāja, saddhā vīriyaṃ sati samādhi, ime te kusalā dhammā”ti.",
  "mil3.1.9:1.4": "“Kiṃlakkhaṇaṃ, bhante, sīlan”ti?",
  "mil3.1.9:1.5": "“Patiṭṭhānalakkhaṇaṃ, mahārāja, sīlaṃ sabbesaṃ kusalānaṃ dhammānaṃ, indriyabalabojjhaṅgamaggaṅgasatipaṭṭhānasammappadhānaiddhipādajhānavimokkhasamādhisamāpattīnaṃ sīlaṃ patiṭṭhaṃ, sīle patiṭṭhito kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyanti, sabbe kusalā dhammā na parihāyantī”ti.",
  "mil3.1.9:2.1": "“Opammaṃ karohī”ti.",
  "mil3.1.9:2.2": "“Yathā, mahārāja, ye keci bījagāmabhūtagāmā vuḍḍhiṃ virūḷhiṃ vepullaṃ āpajjanti, sabbe te pathaviṃ nissāya pathaviyaṃ patiṭṭhāya vuḍḍhiṃ virūḷhiṃ vepullaṃ āpajjanti;",
  "mil3.1.9:2.3": "evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.",
  "mil3.1.9:3.1": "“Bhiyyo opammaṃ karohī”ti.",
  "mil3.1.9:3.2": "“Yathā, mahārāja, ye keci balakaraṇīyā kammantā kayiranti, sabbe te pathaviṃ nissāya pathaviyaṃ patiṭṭhāya kayiranti;",
  "mil3.1.9:3.3": "evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.",
  "mil3.1.9:4.1": "“Bhiyyo opammaṃ karohī”ti.",
  "mil3.1.9:4.2": "“Yathā, mahārāja, nagaravaḍḍhakī nagaraṃ māpetukāmo paṭhamaṃ nagaraṭṭhānaṃ sodhāpetvā khāṇukaṇṭakaṃ apakaḍḍhāpetvā bhūmiṃ samaṃ kārāpetvā tato aparabhāge vīthicatukkasiṅghāṭakādiparicchedena vibhajitvā nagaraṃ māpeti;",
  "mil3.1.9:4.3": "evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyan”ti.",
  "mil3.1.9:5.1": "“Bhiyyo opammaṃ karohī”ti.",
  "mil3.1.9:5.2": "“Yathā, mahārāja, laṅghako sippaṃ dassetukāmo pathaviṃ khaṇāpetvā sakkharakathalaṃ apakaḍḍhāpetvā bhūmiṃ samaṃ kārāpetvā mudukāya bhūmiyā sippaṃ dasseti;",
  "mil3.1.9:5.3": "evameva kho, mahārāja, yogāvacaro sīlaṃ nissāya sīle patiṭṭhāya pañcindriyāni bhāveti saddhindriyaṃ vīriyindriyaṃ satindriyaṃ samādhindriyaṃ paññindriyanti.",
  "mil3.1.9:5.4": "Bhāsitampetaṃ, mahārāja, bhagavatā—",
  "mil3.1.9:6.1": "‘Sīle patiṭṭhāya naro sapañño,",
  "mil3.1.9:6.2": "Cittaṃ paññañca bhāvayaṃ;",
  "mil3.1.9:6.3": "Ātāpī nipako bhikkhu,",
  "mil3.1.9:6.4": "So imaṃ vijaṭaye jaṭanti.",
  "mil3.1.9:7.1": "Ayaṃ patiṭṭhā dharaṇīva pāṇinaṃ,",
  "mil3.1.9:7.2": "Idañca mūlaṃ kusalābhivuḍḍhiyā;",
  "mil3.1.9:7.3": "Mukhañcidaṃ sabbajinānusāsane,",
  "mil3.1.9:7.4": "Yo sīlakkhandho varapātimokkhiyo’”ti.",
  "mil3.1.9:8.1": "“Kallosi, bhante nāgasenā”ti.",
  "mil3.1.9:9.1": "Sīlalakkhaṇapañho navamo."
}