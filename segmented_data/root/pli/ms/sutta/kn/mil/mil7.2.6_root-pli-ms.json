{
  "mil7.2.6:0.1": "Milindapañha",
  "mil7.2.6:0.2": "Opammakathāpañha",
  "mil7.2.6:0.3": "Gadrabhavagga",
  "mil7.2.6:0.4": "6. Kummaṅgapañha",
  "mil7.2.6:1.1": "“Bhante nāgasena, ‘kummassa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.2.6:1.2": "“Yathā, mahārāja, kummo udakacaro udakeyeva vāsaṃ kappeti;",
  "mil7.2.6:1.3": "evameva kho, mahārāja, yoginā yogāvacarena sabbapāṇabhūtapuggalānaṃ hitānukampinā mettāsahagatena cetasā vipulena mahaggatena appamāṇena averena abyāpajjena sabbāvantaṃ lokaṃ pharitvā viharitabbaṃ.",
  "mil7.2.6:1.4": "Idaṃ, mahārāja, kummassa paṭhamaṃ aṅgaṃ gahetabbaṃ.",
  "mil7.2.6:2.1": "Puna caparaṃ, mahārāja, kummo udake uppilavanto sīsaṃ ukkhipitvā yadi koci passati, tattheva nimujjati gāḷhamogāhati ‘mā maṃ te puna passeyyun’ti;",
  "mil7.2.6:2.2": "evameva kho, mahārāja, yoginā yogāvacarena kilesesu opatantesu ārammaṇasare nimujjitabbaṃ gāḷhamogāhitabbaṃ ‘mā maṃ kilesā puna passeyyun’ti.",
  "mil7.2.6:2.3": "Idaṃ, mahārāja, kummassa dutiyaṃ aṅgaṃ gahetabbaṃ.",
  "mil7.2.6:3.1": "Puna caparaṃ, mahārāja, kummo udakato nikkhamitvā kāyaṃ otāpeti;",
  "mil7.2.6:3.2": "evameva kho, mahārāja, yoginā yogāvacarena nisajjaṭṭhānasayanacaṅkamato mānasaṃ nīharitvā sammappadhāne mānasaṃ otāpetabbaṃ.",
  "mil7.2.6:3.3": "Idaṃ, mahārāja, kummassa tatiyaṃ aṅgaṃ gahetabbaṃ.",
  "mil7.2.6:4.1": "Puna caparaṃ, mahārāja, kummo pathaviṃ khaṇitvā vivitte vāsaṃ kappeti;",
  "mil7.2.6:4.2": "evameva kho, mahārāja, yoginā yogāvacarena lābhasakkārasilokaṃ pajahitvā suññaṃ vivittaṃ kānanaṃ vanapatthaṃ pabbataṃ kandaraṃ giriguhaṃ appasaddaṃ appanigghosaṃ pavivittamogāhitvā vivitte yeva vāsaṃ upagantabbaṃ.",
  "mil7.2.6:4.3": "Idaṃ, mahārāja, kummassa catutthaṃ aṅgaṃ gahetabbaṃ.",
  "mil7.2.6:4.4": "Bhāsitampetaṃ, mahārāja, therena upasenena vaṅgantaputtena—",
  "mil7.2.6:5.1": "‘Vivittaṃ appanigghosaṃ,",
  "mil7.2.6:5.2": "vāḷamiganisevitaṃ;",
  "mil7.2.6:5.3": "Seve senāsanaṃ bhikkhu,",
  "mil7.2.6:5.4": "paṭisallānakāraṇā’ti.",
  "mil7.2.6:6.1": "Puna caparaṃ, mahārāja, kummo cārikaṃ caramāno yadi kañci passati vā, saddaṃ suṇāti vā, soṇḍipañcamāni aṅgāni sake kapāle nidahitvā appossukko tuṇhībhūto tiṭṭhati kāyamanurakkhanto;",
  "mil7.2.6:6.2": "evameva kho, mahārāja, yoginā yogāvacarena sabbattha rūpasaddagandharasaphoṭṭhabbadhammesu āpatantesu chasu dvāresu saṃvarakavāṭaṃ anugghāṭetvā mānasaṃ samodahitvā saṃvaraṃ katvā satena sampajānena vihātabbaṃ samaṇadhammaṃ anurakkhamānena.",
  "mil7.2.6:6.3": "Idaṃ, mahārāja, kummassa pañcamaṃ aṅgaṃ gahetabbaṃ.",
  "mil7.2.6:6.4": "Bhāsitampetaṃ, mahārāja, bhagavatā devātidevena saṃyuttanikāyavare kummūpamasuttante—",
  "mil7.2.6:7.1": "‘Kummova aṅgāni sake kapāle,",
  "mil7.2.6:7.2": "Samodahaṃ bhikkhu manovitakke;",
  "mil7.2.6:7.3": "Anissito aññamaheṭhayāno,",
  "mil7.2.6:7.4": "Parinibbuto nūpavadeyya kañcī’”ti.",
  "mil7.2.6:8.1": "Kummaṅgapañho chaṭṭho."
}