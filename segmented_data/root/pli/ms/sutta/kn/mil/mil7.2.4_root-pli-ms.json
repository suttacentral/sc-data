{
  "mil7.2.4:0.1": "Milindapañha",
  "mil7.2.4:0.2": "Opammakathāpañha",
  "mil7.2.4:0.3": "Gadrabhavagga",
  "mil7.2.4:0.4": "4. Dīpiniyaṅgapañha",
  "mil7.2.4:1.1": "“Bhante nāgasena, ‘dīpiniyā ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti?",
  "mil7.2.4:1.2": "“Yathā, mahārāja, dīpinī sakiṁyeva gabbhaṁ gaṇhāti, na punappunaṁ purisaṁ upeti?",
  "mil7.2.4:1.3": "Evameva kho, mahārāja, yoginā yogāvacarena āyatiṁ paṭisandhiṁ uppattiṁ gabbhaseyyaṁ cutiṁ bhedaṁ khayaṁ vināsaṁ saṁsārabhayaṁ duggatiṁ visamaṁ sampīḷitaṁ disvā ‘punabbhave nappaṭisandahissāmī’ti yoniso manasikāro karaṇīyo.",
  "mil7.2.4:1.4": "Idaṁ, mahārāja, dīpiniyā ekaṁ aṅgaṁ gahetabbaṁ.",
  "mil7.2.4:1.5": "Bhāsitampetaṁ, mahārāja, bhagavatā devātidevena suttanipāte dhaniyagopālakasutte—",
  "mil7.2.4:2.1": "‘Usabhoriva chetva bandhanāni,",
  "mil7.2.4:2.2": "Nāgo pūtilataṁva dālayitvā;",
  "mil7.2.4:2.3": "Nāhaṁ punupessaṁ gabbhaseyyaṁ,",
  "mil7.2.4:2.4": "Atha ce patthayasī pavassa devā’”ti.",
  "mil7.2.4:3.1": "Dīpiniyaṅgapañho catuttho."
}