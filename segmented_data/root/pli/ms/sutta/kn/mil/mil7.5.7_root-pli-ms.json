{
  "mil7.5.7:0.1": "Milindapañha",
  "mil7.5.7:0.2": "Opammakathāpañha",
  "mil7.5.7:0.3": "Upacikāvagga",
  "mil7.5.7:0.4": "7. Migaṅgapañha",
  "mil7.5.7:1.1": "“Bhante nāgasena, ‘migassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
  "mil7.5.7:1.2": "“Yathā, mahārāja, migo divā araññe carati, rattiṃ abbhokāse;",
  "mil7.5.7:1.3": "evameva kho, mahārāja, yoginā yogāvacarena divā araññe viharitabbaṃ, rattiṃ abbhokāse.",
  "mil7.5.7:1.4": "Idaṃ, mahārāja, migassa paṭhamaṃ aṅgaṃ gahetabbaṃ.",
  "mil7.5.7:2.1": "Bhāsitampetaṃ, mahārāja, bhagavatā devātidevena lomahaṃsanapariyāye—",
  "mil7.5.7:3.1": "‘So kho ahaṃ, sāriputta, yā tā rattiyo sītā hemantikā antaraṭṭhakā himapātasamayā, tathārūpāsu rattīsu rattiṃ abbhokāse viharāmi, divā vanasaṇḍe.",
  "mil7.5.7:3.2": "Gimhānaṃ pacchime māse divā abbhokāse viharāmi, rattiṃ vanasaṇḍe’ti.",
  "mil7.5.7:4.1": "Puna caparaṃ, mahārāja, migo sattimhi vā sare vā opatante vañceti palāyati, na kāyamupaneti;",
  "mil7.5.7:4.2": "evameva kho, mahārāja, yoginā yogāvacarena kilesesu opatantesu vañcayitabbaṃ palāyitabbaṃ, na cittamupanetabbaṃ.",
  "mil7.5.7:4.3": "Idaṃ, mahārāja, migassa dutiyaṃ aṅgaṃ gahetabbaṃ.",
  "mil7.5.7:5.1": "Puna caparaṃ, mahārāja, migo manusse disvā yena vā tena vā palāyati ‘mā maṃ te addasaṃsū’ti;",
  "mil7.5.7:5.2": "evameva kho, mahārāja, yoginā yogāvacarena bhaṇḍanakalahaviggahavivādasīle dussīle kusīte saṅgaṇikārāme disvā yena vā tena vā palāyitabbaṃ ‘mā maṃ te addasaṃsu, ahañca te mā addasan’ti.",
  "mil7.5.7:5.3": "Idaṃ, mahārāja, migassa tatiyaṃ aṅgaṃ gahetabbaṃ.",
  "mil7.5.7:5.4": "Bhāsitampetaṃ, mahārāja, therena sāriputtena dhammasenāpatinā—",
  "mil7.5.7:6.1": "‘Mā me kadāci pāpiccho,",
  "mil7.5.7:6.2": "kusīto hīnavīriyo;",
  "mil7.5.7:6.3": "Appassuto anācāro,",
  "mil7.5.7:6.4": "sammato ahu katthacī’”ti.",
  "mil7.5.7:7.1": "Migaṅgapañho sattamo."
}