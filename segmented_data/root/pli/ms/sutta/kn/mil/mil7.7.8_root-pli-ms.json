{
  "mil7.7.8:0.1": "Milindapañha",
  "mil7.7.8:0.2": "Opammakathāpañha",
  "mil7.7.8:0.3": "Makkaṭakavagga",
  "mil7.7.8:0.4": "8. Māgavikaṅgapañha",
  "mil7.7.8:1.1": "“Bhante nāgasena, ‘māgavikassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti?",
  "mil7.7.8:1.2": "“Yathā, mahārāja, māgaviko appamiddho hoti;",
  "mil7.7.8:1.3": "evameva kho, mahārāja, yoginā yogāvacarena appamiddhena bhavitabbaṁ.",
  "mil7.7.8:1.4": "Idaṁ, mahārāja, māgavikassa paṭhamaṁ aṅgaṁ gahetabbaṁ.",
  "mil7.7.8:2.1": "Puna caparaṁ, mahārāja, māgaviko migesuyeva cittaṁ upanibandhati;",
  "mil7.7.8:2.2": "evameva kho, mahārāja, yoginā yogāvacarena ārammaṇesuyeva cittaṁ upanibandhitabbaṁ.",
  "mil7.7.8:2.3": "Idaṁ, mahārāja, māgavikassa dutiyaṁ aṅgaṁ gahetabbaṁ.",
  "mil7.7.8:3.1": "Puna caparaṁ, mahārāja, māgaviko kālaṁ kammassa jānāti;",
  "mil7.7.8:3.2": "evameva kho, mahārāja, yoginā yogāvacarena paṭisallānassa kālo jānitabbo ‘ayaṁ kālo paṭisallānassa, ayaṁ kālo nikkhamanāyā’ti.",
  "mil7.7.8:3.3": "Idaṁ, mahārāja, māgavikassa tatiyaṁ aṅgaṁ gahetabbaṁ.",
  "mil7.7.8:4.1": "Puna caparaṁ, mahārāja, māgaviko migaṁ disvā hāsamabhijaneti ‘imaṁ lacchāmī’ti;",
  "mil7.7.8:4.2": "evameva kho, mahārāja, yoginā yogāvacarena ārammaṇe abhiramitabbaṁ, hāsamabhijanetabbaṁ ‘uttariṁ visesamadhigacchissāmī’ti.",
  "mil7.7.8:4.3": "Idaṁ, mahārāja, māgavikassa catutthaṁ aṅgaṁ gahetabbaṁ.",
  "mil7.7.8:4.4": "Bhāsitampetaṁ, mahārāja, therena mogharājena—",
  "mil7.7.8:5.1": "‘Ārammaṇe labhitvāna,",
  "mil7.7.8:5.2": "Pahitattena bhikkhunā;",
  "mil7.7.8:5.3": "Bhiyyo hāso janetabbo,",
  "mil7.7.8:5.4": "Adhigacchissāmi uttarin’”ti.",
  "mil7.7.8:6.1": "Māgavikaṅgapañho aṭṭhamo."
}