{
  "mil3.1.5:0.1": "Milindapañha",
  "mil3.1.5:0.2": "Mahāvagga",
  "mil3.1.5:0.3": "5. Pabbajjapañha",
  "mil3.1.5:1.1": "Atha kho āyasmā nāgaseno yena milindassa rañño nivesanaṃ tenupasaṅkami, upasaṅkamitvā paññatte āsane nisīdi.",
  "mil3.1.5:1.2": "Atha kho milindo rājā āyasmantaṃ nāgasenaṃ saparisaṃ paṇītena khādanīyena bhojanīyena sahatthā santappetvā sampavāretvā ekamekaṃ bhikkhuṃ ekamekena dussayugena acchādetvā āyasmantaṃ nāgasenaṃ ticīvarena acchādetvā āyasmantaṃ nāgasenaṃ etadavoca—",
  "mil3.1.5:1.3": "“bhante nāgasena, dasahi, bhikkhūhi saddhiṃ idha nisīdatha, avasesā gacchantū”ti.",
  "mil3.1.5:2.1": "Atha kho milindo rājā āyasmantaṃ nāgasenaṃ bhuttāviṃ onītapattapāṇiṃ viditvā aññataraṃ nīcaṃ āsanaṃ gahetvā ekamantaṃ nisīdi, ekamantaṃ nisinno kho milindo rājā āyasmantaṃ nāgasenaṃ etadavoca—",
  "mil3.1.5:2.2": "“bhante nāgasena, kimhi hoti kathāsallāpo”ti?",
  "mil3.1.5:2.3": "“Atthena mayaṃ, mahārāja, atthikā, atthe hotu kathāsallāpo”ti.",
  "mil3.1.5:3.1": "Rājā āha—",
  "mil3.1.5:3.2": "“kimatthiyā, bhante nāgasena, tumhākaṃ pabbajjā, ko ca tumhākaṃ paramattho”ti.",
  "mil3.1.5:3.3": "Thero āha—",
  "mil3.1.5:3.4": "“kinti, mahārāja, idaṃ dukkhaṃ nirujjheyya, aññañca dukkhaṃ na uppajjeyyāti.",
  "mil3.1.5:3.5": "Etadatthā, mahārāja, amhākaṃ pabbajjā, anupādā parinibbānaṃ kho pana amhākaṃ paramattho”ti.",
  "mil3.1.5:4.1": "“Kiṃ pana, bhante nāgasena, sabbe etadatthāya pabbajantī”ti?",
  "mil3.1.5:4.2": "“Na hi, mahārāja, keci etadatthāya pabbajanti, keci rājābhinītā pabbajanti, keci corābhinītā pabbajanti, keci iṇaṭṭā pabbajanti, keci ājīvikatthāya pabbajanti, ye pana sammā pabbajanti, te etadatthāya pabbajantī”ti.",
  "mil3.1.5:5.1": "“Tvaṃ pana, bhante, etadatthāya pabbajitosī”ti?",
  "mil3.1.5:5.2": "“Ahaṃ kho, mahārāja, daharako santo pabbajito, na jānāmi imassa nāmatthāya pabbajāmīti, api ca kho me evaṃ ahosi ‘paṇḍitā ime samaṇā sakyaputtiyā, te maṃ sikkhāpessantī’ti, svāhaṃ tehi sikkhāpito jānāmi ca passāmi ca ‘imassa nāmatthāya pabbajjā’”ti.",
  "mil3.1.5:6.1": "“Kallosi, bhante nāgasenā”ti.",
  "mil3.1.5:7.1": "Pabbajjapañho pañcamo."
}