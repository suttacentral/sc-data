{
  "mil3.3.8:0.1": "Milindapañha",
  "mil3.3.8:0.2": "Vicāravagga",
  "mil3.3.8:0.3": "8. Phassalakkhaṇapañha",
  "mil3.3.8:1.1": "Rājā āha—",
  "mil3.3.8:1.2": "“bhante nāgasena, yattha manoviññāṇaṃ uppajjati, phassopi vedanāpi tattha uppajjatī”ti?",
  "mil3.3.8:1.3": "“Āma, mahārāja, yattha manoviññāṇaṃ uppajjati, phassopi tattha uppajjati, vedanāpi tattha uppajjati, saññāpi tattha uppajjati, cetanāpi tattha uppajjati, vitakkopi tattha uppajjati, vicāropi tattha uppajjati, sabbepi phassappamukhā dhammā tattha uppajjantī”ti.",
  "mil3.3.8:2.1": "“Bhante nāgasena, kiṃlakkhaṇo phasso”ti?",
  "mil3.3.8:2.2": "“Phusanalakkhaṇo, mahārāja, phasso”ti.",
  "mil3.3.8:3.1": "“Opammaṃ karohī”ti.",
  "mil3.3.8:3.2": "“Yathā, mahārāja, dve meṇḍā yujjheyyuṃ, tesu yathā eko meṇḍo, evaṃ cakkhu daṭṭhabbaṃ.",
  "mil3.3.8:3.3": "Yathā dutiyo meṇḍo, evaṃ rūpaṃ daṭṭhabbaṃ.",
  "mil3.3.8:3.4": "Yathā tesaṃ sannipāto, evaṃ phasso daṭṭhabbo”ti.",
  "mil3.3.8:4.1": "“Bhiyyo opammaṃ karohī”ti.",
  "mil3.3.8:4.2": "“Yathā, mahārāja, dve pāṇī vajjeyyuṃ, tesu yathā eko pāṇi, evaṃ cakkhu daṭṭhabbaṃ.",
  "mil3.3.8:4.3": "Yathā dutiyo pāṇi, evaṃ rūpaṃ daṭṭhabbaṃ.",
  "mil3.3.8:4.4": "Yathā tesaṃ sannipāto, evaṃ phasso daṭṭhabbo”ti.",
  "mil3.3.8:5.1": "“Bhiyyo opammaṃ karohī”ti.",
  "mil3.3.8:5.2": "“Yathā, mahārāja, dve sammā vajjeyyuṃ, tesu yathā eko sammo, evaṃ cakkhu daṭṭhabbaṃ.",
  "mil3.3.8:5.3": "Yathā dutiyo sammo, evaṃ rūpaṃ daṭṭhabbaṃ.",
  "mil3.3.8:5.4": "Yathā tesaṃ sannipāto, evaṃ phasso daṭṭhabbo”ti.",
  "mil3.3.8:6.1": "“Kallosi, bhante nāgasenā”ti.",
  "mil3.3.8:7.1": "Phassalakkhaṇapañho aṭṭhamo."
}