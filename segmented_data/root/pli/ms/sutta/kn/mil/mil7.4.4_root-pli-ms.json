{
  "mil7.4.4:0.1": "Milindapañha",
  "mil7.4.4:0.2": "Opammakathāpañha",
  "mil7.4.4:0.3": "Pathavīvagga",
  "mil7.4.4:0.4": "4. Vāyuṅgapañha",
  "mil7.4.4:1.1": "“Bhante nāgasena, ‘vāyussa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti?",
  "mil7.4.4:1.2": "“Yathā, mahārāja, vāyu supupphitavanasaṇḍantaraṁ abhivāyati;",
  "mil7.4.4:1.3": "evameva kho, mahārāja, yoginā yogāvacarena vimuttivarakusumapupphitārammaṇavanantare ramitabbaṁ.",
  "mil7.4.4:1.4": "Idaṁ, mahārāja, vāyussa paṭhamaṁ aṅgaṁ gahetabbaṁ.",
  "mil7.4.4:2.1": "Puna caparaṁ, mahārāja, vāyu dharaṇīruhapādapagaṇe mathayati;",
  "mil7.4.4:2.2": "evameva kho, mahārāja, yoginā yogāvacarena vanantaragatena saṅkhāre vicinantena kilesā mathayitabbā.",
  "mil7.4.4:2.3": "Idaṁ, mahārāja, vāyussa dutiyaṁ aṅgaṁ gahetabbaṁ.",
  "mil7.4.4:3.1": "Puna caparaṁ, mahārāja, vāyu ākāse carati;",
  "mil7.4.4:3.2": "evameva kho, mahārāja, yoginā yogāvacarena lokuttaradhammesu mānasaṁ sañcārayitabbaṁ.",
  "mil7.4.4:3.3": "Idaṁ, mahārāja, vāyussa tatiyaṁ aṅgaṁ gahetabbaṁ.",
  "mil7.4.4:4.1": "Puna caparaṁ, mahārāja, vāyu gandhaṁ anubhavati;",
  "mil7.4.4:4.2": "evameva kho, mahārāja, yoginā yogāvacarena attano sīlavarasurabhigandho anubhavitabbo.",
  "mil7.4.4:4.3": "Idaṁ, mahārāja, vāyussa catutthaṁ aṅgaṁ gahetabbaṁ.",
  "mil7.4.4:5.1": "Puna caparaṁ, mahārāja, vāyu nirālayo aniketavāsī;",
  "mil7.4.4:5.2": "evameva kho, mahārāja, yoginā yogāvacarena nirālayamaniketamasanthavena sabbattha vimuttena bhavitabbaṁ.",
  "mil7.4.4:5.3": "Idaṁ, mahārāja, vāyussa pañcamaṁ aṅgaṁ gahetabbaṁ.",
  "mil7.4.4:5.4": "Bhāsitampetaṁ, mahārāja, bhagavatā devātidevena suttanipāte—",
  "mil7.4.4:6.1": "‘Santhavāto bhayaṁ jātaṁ,",
  "mil7.4.4:6.2": "niketā jāyate rajo;",
  "mil7.4.4:6.3": "Aniketamasanthavaṁ,",
  "mil7.4.4:6.4": "etaṁ ve munidassanan’”ti.",
  "mil7.4.4:7.1": "Vāyuṅgapañho catuttho."
}