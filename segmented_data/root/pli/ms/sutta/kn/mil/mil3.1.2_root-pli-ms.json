{
  "mil3.1.2:0.1": "Milindapañha",
  "mil3.1.2:0.2": "Mahāvagga",
  "mil3.1.2:0.3": "2. Vassagaṇanapañha",
  "mil3.1.2:1.1": "“Kativassosi tvaṁ, bhante nāgasenā”ti?",
  "mil3.1.2:1.2": "“Sattavassohaṁ, mahārājā”ti.",
  "mil3.1.2:1.3": "“Ke te, bhante, satta, tvaṁ vā satta, gaṇanā vā sattā”ti?",
  "mil3.1.2:2.1": "Tena kho pana samayena milindassa rañño sabbābharaṇapaṭimaṇḍitassa alaṅkatapaṭiyattassa pathaviyaṁ chāyā dissati, udakamaṇike ca chāyā dissati.",
  "mil3.1.2:2.2": "Atha kho āyasmā nāgaseno milindaṁ rājānaṁ etadavoca—",
  "mil3.1.2:2.3": "“ayaṁ te, mahārāja, chāyā pathaviyaṁ udakamaṇike ca dissati, kiṁ pana, mahārāja, tvaṁ vā rājā, chāyā vā rājā”ti?",
  "mil3.1.2:2.4": "“Ahaṁ, bhante nāgasena, rājā, nāyaṁ chāyā rājā, maṁ pana nissāya chāyā pavattatī”ti.",
  "mil3.1.2:2.5": "“Evameva kho, mahārāja, vassānaṁ gaṇanā satta, na panāhaṁ satta, maṁ pana nissāya satta pavattati, chāyūpamaṁ, mahārājā”ti.",
  "mil3.1.2:2.6": "“Acchariyaṁ, bhante nāgasena, abbhutaṁ, bhante nāgasena, aticitrāni pañhapaṭibhānāni visajjitānī”ti.",
  "mil3.1.2:3.1": "Vassagaṇanapañho dutiyo."
}