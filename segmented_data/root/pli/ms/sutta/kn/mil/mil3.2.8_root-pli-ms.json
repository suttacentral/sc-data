{
  "mil3.2.8:0.1": "Milindapañha",
  "mil3.2.8:0.2": "Addhānavagga",
  "mil3.2.8:0.3": "8. Nāmarūpapaṭisandahanapañha",
  "mil3.2.8:1.1": "Rājā āha—",
  "mil3.2.8:1.2": "“bhante nāgasena, yaṃ panetaṃ brūsi ‘nāmarūpan’ti, tattha katamaṃ nāmaṃ, katamaṃ rūpan”ti.",
  "mil3.2.8:1.3": "“Yaṃ tattha, mahārāja, oḷārikaṃ, etaṃ rūpaṃ, ye tattha sukhumā cittacetasikā dhammā, etaṃ nāman”ti.",
  "mil3.2.8:1.4": "“Bhante nāgasena, kena kāraṇena nāmaṃyeva na paṭisandahati, rūpaṃyeva vā”ti?",
  "mil3.2.8:1.5": "“Aññamaññūpanissitā, mahārāja, ete dhammā ekatova uppajjantī”ti.",
  "mil3.2.8:2.1": "“Opammaṃ karohī”ti.",
  "mil3.2.8:2.2": "“Yathā, mahārāja, kukkuṭiyā kalalaṃ na bhaveyya, aṇḍampi na bhaveyya, yañca tattha kalalaṃ, yañca aṇḍaṃ, ubhopete aññamaññūpanissitā, ekatova nesaṃ uppatti hoti;",
  "mil3.2.8:2.3": "evameva kho, mahārāja, yadi tattha nāmaṃ na bhaveyya, rūpampi na bhaveyya, yañceva tattha nāmaṃ, yañceva rūpaṃ, ubhopete aññamaññūpanissitā, ekatova nesaṃ uppatti hoti.",
  "mil3.2.8:2.4": "Evametaṃ dīghamaddhānaṃ sandhāvitan”ti.",
  "mil3.2.8:3.1": "“Kallosi, bhante nāgasenā”ti.",
  "mil3.2.8:4.1": "Nāmarūpapaṭisandahanapañho aṭṭhamo."
}