{
  "mil7.5.10:0.1": "Milindapañha",
  "mil7.5.10:0.2": "Opammakathāpañha",
  "mil7.5.10:0.3": "Upacikāvagga",
  "mil7.5.10:0.4": "10. Hatthiṅgapañha",
  "mil7.5.10:1.1": "“Bhante nāgasena, ‘hatthissa pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.5.10:1.2": "“Yathā, mahārāja, hatthī nāma caranto yeva pathaviṃ dāleti;",
  "mil7.5.10:1.3": "evameva kho, mahārāja, yoginā yogāvacarena kāyaṃ sammasamāneneva sabbe kilesā dāletabbā.",
  "mil7.5.10:1.4": "Idaṃ, mahārāja, hatthissa paṭhamaṃ aṅgaṃ gahetabbaṃ.",
  "mil7.5.10:2.1": "Puna caparaṃ, mahārāja, hatthī sabbakāyeneva apaloketi, ujukaṃyeva pekkhati, na disāvidisā viloketi;",
  "mil7.5.10:2.2": "evameva kho, mahārāja, yoginā yogāvacarena sabbakāyena apalokinā bhavitabbaṃ, na disāvidisā viloketabbā, na uddhaṃ ulloketabbaṃ, na adho oloketabbaṃ, yugamattapekkhinā bhavitabbaṃ.",
  "mil7.5.10:2.3": "Idaṃ, mahārāja, hatthissa dutiyaṃ aṅgaṃ gahetabbaṃ.",
  "mil7.5.10:3.1": "Puna caparaṃ, mahārāja, hatthī anibaddhasayano gocarāyamanugantvā na tameva desaṃ vāsatthamupagacchati, na dhuvappatiṭṭhālayo;",
  "mil7.5.10:3.2": "evameva kho, mahārāja, yoginā yogāvacarena anibaddhasayanena bhavitabbaṃ, nirālayena piṇḍāya gantabbaṃ, yadi passati vipassako manuññaṃ patirūpaṃ ruciradese bhavaṃ maṇḍapaṃ vā rukkhamūlaṃ vā guhaṃ vā pabbhāraṃ vā, tattheva vāsamupagantabbaṃ, dhuvappatiṭṭhālayo na kātabbo.",
  "mil7.5.10:3.3": "Idaṃ, mahārāja, hatthissa tatiyaṃ aṅgaṃ gahetabbaṃ.",
  "mil7.5.10:4.1": "Puna caparaṃ, mahārāja, hatthī udakaṃ ogāhitvā sucivimalasītalasalilaparipuṇṇaṃ kumuduppalapadumapuṇḍarīkasañchannaṃ mahatimahantaṃ padumasaraṃ ogāhitvā kīḷati gajavarakīḷaṃ;",
  "mil7.5.10:4.2": "evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṃ vimuttikusumasañchannaṃ mahāsatipaṭṭhānapokkharaṇiṃ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā.",
  "mil7.5.10:4.3": "Idaṃ, mahārāja, hatthissa catutthaṃ aṅgaṃ gahetabbaṃ.",
  "mil7.5.10:5.1": "Puna caparaṃ, mahārāja, hatthī sato pādaṃ uddharati, sato pādaṃ nikkhipati;",
  "mil7.5.10:5.2": "evameva kho, mahārāja, yoginā yogāvacarena satena sampajānena pādaṃ uddharitabbaṃ, satena sampajānena pādaṃ nikkhipitabbaṃ, abhikkamapaṭikkame samiñjanapasāraṇe sabbattha satena sampajānena bhavitabbaṃ.",
  "mil7.5.10:5.3": "Idaṃ, mahārāja, hatthissa pañcamaṃ aṅgaṃ gahetabbaṃ.",
  "mil7.5.10:5.4": "Bhāsitampetaṃ, mahārāja, bhagavatā devātidevena saṃyuttanikāyavare—",
  "mil7.5.10:6.1": "‘Kāyena saṃvaro sādhu,",
  "mil7.5.10:6.2": "sādhu vācāya saṃvaro;",
  "mil7.5.10:6.3": "Manasā saṃvaro sādhu,",
  "mil7.5.10:6.4": "sādhu sabbattha saṃvaro;",
  "mil7.5.10:6.5": "Sabbattha saṃvuto lajjī,",
  "mil7.5.10:6.6": "rakkhitoti pavuccatī’”ti.",
  "mil7.5.10:7.1": "Hatthiṅgapañho dasamo.",
  "mil7.5.10:8.1": "Upacikāvaggo catuttho.",
  "mil7.5.10:9.1": "Tassuddānaṃ",
  "mil7.5.10:10.1": "Upacikā biḷāro ca,",
  "mil7.5.10:10.2": "Undūro vicchikena ca;",
  "mil7.5.10:10.3": "Nakulo siṅgālo migo,",
  "mil7.5.10:10.4": "Gorūpo varāho hatthinā dasāti."
}