{
  "mil7.4.8:0.1": "Milindapañha",
  "mil7.4.8:0.2": "Opammakathāpañha",
  "mil7.4.8:0.3": "Pathavīvagga",
  "mil7.4.8:0.4": "8. Sūriyaṅgapañha",
  "mil7.4.8:1.1": "“Bhante nāgasena, ‘sūriyassa satta aṅgāni gahetabbānī’ti yaṃ vadesi, katamāni tāni satta aṅgāni gahetabbānī”ti?",
  "mil7.4.8:1.2": "“Yathā, mahārāja, sūriyo sabbaṃ udakaṃ parisoseti;",
  "mil7.4.8:1.3": "evameva kho, mahārāja, yoginā yogāvacarena sabbakilesā anavasesaṃ parisosetabbā.",
  "mil7.4.8:1.4": "Idaṃ, mahārāja, sūriyassa paṭhamaṃ aṅgaṃ gahetabbaṃ.",
  "mil7.4.8:2.1": "Puna caparaṃ, mahārāja, sūriyo tamandhakāraṃ vidhamati;",
  "mil7.4.8:2.2": "evameva kho, mahārāja, yoginā yogāvacarena sabbaṃ rāgatamaṃ dosatamaṃ mohatamaṃ mānatamaṃ diṭṭhitamaṃ kilesatamaṃ sabbaṃ duccaritatamaṃ vidhamayitabbaṃ.",
  "mil7.4.8:2.3": "Idaṃ, mahārāja, sūriyassa dutiyaṃ aṅgaṃ gahetabbaṃ.",
  "mil7.4.8:3.1": "Puna caparaṃ, mahārāja, sūriyo abhikkhaṇaṃ carati;",
  "mil7.4.8:3.2": "evameva kho, mahārāja, yoginā yogāvacarena abhikkhaṇaṃ yoniso manasikāro kātabbo.",
  "mil7.4.8:3.3": "Idaṃ, mahārāja, sūriyassa tatiyaṃ aṅgaṃ gahetabbaṃ.",
  "mil7.4.8:4.1": "Puna caparaṃ, mahārāja, sūriyo raṃsimālī;",
  "mil7.4.8:4.2": "evameva kho, mahārāja, yoginā yogāvacarena ārammaṇamālinā bhavitabbaṃ.",
  "mil7.4.8:4.3": "Idaṃ, mahārāja, sūriyassa catutthaṃ aṅgaṃ gahetabbaṃ.",
  "mil7.4.8:5.1": "Puna caparaṃ, mahārāja, sūriyo mahājanakāyaṃ santāpento carati;",
  "mil7.4.8:5.2": "evameva kho, mahārāja, yoginā yogāvacarena ācārasīlaguṇavattappaṭipattiyā jhānavimokkhasamādhisamāpattiindriyabalabojjhaṅgasatipaṭṭhānasammappadhānaiddhipādehi sadevako loko santāpayitabbo.",
  "mil7.4.8:5.3": "Idaṃ, mahārāja, sūriyassa pañcamaṃ aṅgaṃ gahetabbaṃ.",
  "mil7.4.8:6.1": "Puna caparaṃ, mahārāja, sūriyo rāhubhayā bhīto carati;",
  "mil7.4.8:6.2": "evameva kho, mahārāja, yoginā yogāvacarena duccaritaduggativisamakantāravipākavinipātakilesajālajaṭite diṭṭhisaṅghāṭapaṭimukke kupathapakkhande kummaggapaṭipanne satte disvā mahatā saṃvegabhayena mānasaṃ saṃvejetabbaṃ.",
  "mil7.4.8:6.3": "Idaṃ, mahārāja, sūriyassa chaṭṭhaṃ aṅgaṃ gahetabbaṃ.",
  "mil7.4.8:7.1": "Puna caparaṃ, mahārāja, sūriyo kalyāṇapāpake dasseti;",
  "mil7.4.8:7.2": "evameva kho, mahārāja, yoginā yogāvacarena indriyabalabojjhaṅgasatipaṭṭhānasammappadhānaiddhipādalokiyalokuttaradhammā dassetabbā.",
  "mil7.4.8:7.3": "Idaṃ, mahārāja, sūriyassa sattamaṃ aṅgaṃ gahetabbaṃ.",
  "mil7.4.8:7.4": "Bhāsitampetaṃ, mahārāja, therena vaṅgīsena—",
  "mil7.4.8:8.1": "‘Yathāpi sūriyo udayanto,",
  "mil7.4.8:8.2": "Rūpaṃ dasseti pāṇinaṃ;",
  "mil7.4.8:8.3": "Suciñca asuciñcāpi,",
  "mil7.4.8:8.4": "Kalyāṇañcāpi pāpakaṃ.",
  "mil7.4.8:9.1": "Tathā bhikkhu dhammadharo,",
  "mil7.4.8:9.2": "avijjāpihitaṃ janaṃ;",
  "mil7.4.8:9.3": "Pathaṃ dasseti vividhaṃ,",
  "mil7.4.8:9.4": "ādiccovudayaṃ yathā’”ti.",
  "mil7.4.8:10.1": "Sūriyaṅgapañho aṭṭhamo."
}