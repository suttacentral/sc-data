{
  "mil6.2.9:0.1": "Milindapañha",
  "mil6.2.9:0.2": "Anumānapañha",
  "mil6.2.9:0.3": "Nippapañcavagga",
  "mil6.2.9:0.4": "9. Sūriyatapanapañha",
  "mil6.2.9:1.1": "“Bhante nāgasena, ayaṃ sūriyo sabbakālaṃ kaṭhinaṃ tapati, udāhu kiñcikālaṃ mandaṃ tapatī”ti?",
  "mil6.2.9:1.2": "“Sabbakālaṃ, mahārāja, sūriyo kaṭhinaṃ tapati, na kiñcikālaṃ mandaṃ tapatī”ti.",
  "mil6.2.9:1.3": "“Yadi, bhante nāgasena, sūriyo sabbakālaṃ kaṭhinaṃ tapati, kissa pana appekadā sūriyo kaṭhinaṃ tapati, appekadā mandaṃ tapatī”ti?",
  "mil6.2.9:1.4": "“Cattārome, mahārāja, sūriyassa rogā, yesaṃ aññatarena rogena paṭipīḷito sūriyo mandaṃ tapati.",
  "mil6.2.9:1.5": "Katame cattāro?",
  "mil6.2.9:1.6": "Abbhaṃ, mahārāja, sūriyassa rogo, tena rogena paṭipīḷito sūriyo mandaṃ tapati.",
  "mil6.2.9:1.7": "Mahikā, mahārāja, sūriyassa rogo, tena rogena paṭipīḷito sūriyo mandaṃ tapati.",
  "mil6.2.9:1.8": "Megho, mahārāja, sūriyassa rogo, tena rogena paṭipīḷito sūriyo mandaṃ tapati.",
  "mil6.2.9:1.9": "Rāhu, mahārāja, sūriyassa rogo, tena rogena paṭipīḷito sūriyo mandaṃ tapati.",
  "mil6.2.9:1.10": "Ime kho, mahārāja, cattāro sūriyassa rogā, yesaṃ aññatarena rogena paṭipīḷito sūriyo mandaṃ tapatī”ti.",
  "mil6.2.9:1.11": "“Acchariyaṃ, bhante nāgasena, abbhutaṃ, bhante nāgasena, sūriyassapi tāva tejosampannassa rogo uppajjissati, kimaṅgaṃ pana aññesaṃ sattānaṃ, natthi, bhante, esā vibhatti aññassa aññatra tavādisena buddhimatā”ti.",
  "mil6.2.9:2.1": "Sūriyatapanapañho navamo."
}