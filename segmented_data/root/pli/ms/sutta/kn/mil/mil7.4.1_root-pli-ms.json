{
  "mil7.4.1:0.1": "Milindapañha",
  "mil7.4.1:0.2": "Opammakathāpañha",
  "mil7.4.1:0.3": "Pathavīvagga",
  "mil7.4.1:0.4": "1. Pathavīaṅgapañha",
  "mil7.4.1:1.1": "“Bhante nāgasena, ‘pathaviyā pañca aṅgāni gahetabbānī’ti yaṃ vadesi, katamāni tāni pañca aṅgāni gahetabbānī”ti?",
  "mil7.4.1:1.2": "“Yathā, mahārāja, pathavī iṭṭhāniṭṭhāni kappūrāgarutagaracandanakuṅkumādīni ākirantepi pittasemhapubbaruhirasedamedakheḷasiṅghāṇikalasikamuttakarīsādīni ākirantepi tādisāyeva;",
  "mil7.4.1:1.3": "evameva kho, mahārāja, yoginā yogāvacarena iṭṭhāniṭṭhe lābhālābhe yasāyase nindāpasaṃsāya sukhadukkhe sabbattha tādināyeva bhavitabbaṃ.",
  "mil7.4.1:1.4": "Idaṃ, mahārāja, pathaviyā paṭhamaṃ aṅgaṃ gahetabbaṃ.",
  "mil7.4.1:2.1": "Puna caparaṃ, mahārāja, pathavī maṇḍanavibhūsanāpagatā sakagandhaparibhāvitā;",
  "mil7.4.1:2.2": "evameva kho, mahārāja, yoginā yogāvacarena vibhūsanāpagatena sakasīlagandhaparibhāvitena bhavitabbaṃ.",
  "mil7.4.1:2.3": "Idaṃ, mahārāja, pathaviyā dutiyaṃ aṅgaṃ gahetabbaṃ.",
  "mil7.4.1:3.1": "Puna caparaṃ, mahārāja, pathavī nirantarā akhaṇḍacchiddā asusirā bahalā ghanā vitthiṇṇā;",
  "mil7.4.1:3.2": "evameva kho, mahārāja, yoginā yogāvacarena nirantaramakhaṇḍacchiddamasusirabahalaghanavitthiṇṇasīlena bhavitabbaṃ.",
  "mil7.4.1:3.3": "Idaṃ, mahārāja, pathaviyā tatiyaṃ aṅgaṃ gahetabbaṃ.",
  "mil7.4.1:4.1": "Puna caparaṃ, mahārāja, pathavī gāmanigamanagarajanapadarukkhapabbatanadītaḷākapokkharaṇīmigapakkhimanujanaranārigaṇaṃ dhārentīpi akilāsu hoti;",
  "mil7.4.1:4.2": "evameva kho, mahārāja, yoginā yogāvacarena ovadantenapi anusāsantenapi viññāpentenapi sandassentenapi samādapentenapi samuttejentenapi sampahaṃsentenapi dhammadesanāsu akilāsunā bhavitabbaṃ.",
  "mil7.4.1:4.3": "Idaṃ, mahārāja, pathaviyā catutthaṃ aṅgaṃ gahetabbaṃ.",
  "mil7.4.1:5.1": "Puna caparaṃ, mahārāja, pathavī anunayappaṭighavippamuttā;",
  "mil7.4.1:5.2": "evameva kho, mahārāja, yoginā yogāvacarena anunayappaṭighavippamuttena pathavisamena cetasā viharitabbaṃ.",
  "mil7.4.1:5.3": "Idaṃ, mahārāja, pathaviyā pañcamaṃ aṅgaṃ gahetabbaṃ.",
  "mil7.4.1:5.4": "Bhāsitampetaṃ, mahārāja, upāsikāya cūḷasubhaddāya sakasamaṇe parikittayamānāya—",
  "mil7.4.1:6.1": "‘Ekañce bāhaṃ vāsiyā,",
  "mil7.4.1:6.2": "tacche kupitamānasā;",
  "mil7.4.1:6.3": "Ekañce bāhaṃ gandhena,",
  "mil7.4.1:6.4": "ālimpeyya pamoditā.",
  "mil7.4.1:7.1": "Amusmiṃ paṭigho natthi,",
  "mil7.4.1:7.2": "rāgo asmiṃ na vijjati;",
  "mil7.4.1:7.3": "Pathavīsamacittā te,",
  "mil7.4.1:7.4": "tādisā samaṇā mamā’”ti.",
  "mil7.4.1:8.1": "Pathavīaṅgapañho paṭhamo."
}