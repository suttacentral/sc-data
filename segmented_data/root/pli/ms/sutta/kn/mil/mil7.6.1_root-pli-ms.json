{
  "mil7.6.1:0.1": "Milindapañha",
  "mil7.6.1:0.2": "Opammakathāpañha",
  "mil7.6.1:0.3": "Sīhavagga",
  "mil7.6.1:0.4": "1. Sīhaṅgapañha",
  "mil7.6.1:1.1": "“Bhante nāgasena, ‘sīhassa satta aṅgāni gahetabbānī’ti yaṁ vadesi, katamāni tāni satta aṅgāni gahetabbānī”ti?",
  "mil7.6.1:1.2": "“Yathā, mahārāja, sīho nāma setavimalaparisuddhapaṇḍaro;",
  "mil7.6.1:1.3": "evameva kho, mahārāja, yoginā yogāvacarena setavimalaparisuddhapaṇḍaracittena byapagatakukkuccena bhavitabbaṁ.",
  "mil7.6.1:1.4": "Idaṁ, mahārāja, sīhassa paṭhamaṁ aṅgaṁ gahetabbaṁ.",
  "mil7.6.1:2.1": "Puna caparaṁ, mahārāja, sīho catucaraṇo vikkantacārī;",
  "mil7.6.1:2.2": "evameva kho, mahārāja, yoginā yogāvacarena caturiddhipādacaraṇena bhavitabbaṁ.",
  "mil7.6.1:2.3": "Idaṁ, mahārāja, sīhassa dutiyaṁ aṅgaṁ gahetabbaṁ.",
  "mil7.6.1:3.1": "Puna caparaṁ, mahārāja, sīho abhirūparucirakesarī;",
  "mil7.6.1:3.2": "evameva kho, mahārāja, yoginā yogāvacarena abhirūparucirasīlakesarinā bhavitabbaṁ.",
  "mil7.6.1:3.3": "Idaṁ, mahārāja, sīhassa tatiyaṁ aṅgaṁ gahetabbaṁ.",
  "mil7.6.1:4.1": "Puna caparaṁ, mahārāja, sīho jīvitapariyādānepi na kassaci onamati;",
  "mil7.6.1:4.2": "evameva kho, mahārāja, yoginā yogāvacarena cīvarapiṇḍapātasenāsanagilānapaccayabhesajjaparikkhārapariyādānepi na kassaci onamitabbaṁ.",
  "mil7.6.1:4.3": "Idaṁ, mahārāja, sīhassa catutthaṁ aṅgaṁ gahetabbaṁ.",
  "mil7.6.1:5.1": "Puna caparaṁ, mahārāja, sīho sapadānabhakkho yasmiṁ okāse nipatati, tattheva yāvadatthaṁ bhakkhayati, na varamaṁsaṁ vicināti;",
  "mil7.6.1:5.2": "evameva kho, mahārāja, yoginā yogāvacarena sapadānabhakkhena bhavitabbaṁ, na kulāni vicinitabbāni, na pubbagehaṁ hitvā kulāni upasaṅkamitabbāni, na bhojanaṁ vicinitabbaṁ, yasmiṁ okāse kabaḷaṁ ādīyati, tasmiṁyeva okāse bhuñjitabbaṁ sarīrayāpanatthaṁ, na varabhojanaṁ vicinitabbaṁ.",
  "mil7.6.1:5.3": "Idaṁ, mahārāja, sīhassa pañcamaṁ aṅgaṁ gahetabbaṁ.",
  "mil7.6.1:6.1": "Puna caparaṁ, mahārāja, sīho asannidhibhakkho, sakiṁ gocaraṁ bhakkhayitvā na puna taṁ upagacchati;",
  "mil7.6.1:6.2": "evameva kho, mahārāja, yoginā yogāvacarena asannidhikāraparibhoginā bhavitabbaṁ.",
  "mil7.6.1:6.3": "Idaṁ, mahārāja, sīhassa chaṭṭhaṁ aṅgaṁ gahetabbaṁ.",
  "mil7.6.1:7.1": "Puna caparaṁ, mahārāja, sīho bhojanaṁ aladdhā na paritassati, laddhāpi bhojanaṁ agadhito amucchito anajjhosanno paribhuñjati;",
  "mil7.6.1:7.2": "evameva kho, mahārāja, yoginā yogāvacarena bhojanaṁ aladdhā na paritassitabbaṁ, laddhāpi bhojanaṁ agadhitena amucchitena anajjhosannena ādīnavadassāvinā nissaraṇapaññena paribhuñjitabbaṁ.",
  "mil7.6.1:7.3": "Idaṁ, mahārāja, sīhassa sattamaṁ aṅgaṁ gahetabbaṁ.",
  "mil7.6.1:7.4": "Bhāsitampetaṁ, mahārāja, bhagavatā devātidevena saṁyuttanikāyavare theraṁ mahākassapaṁ parikittayamānena—",
  "mil7.6.1:8.1": "‘Santuṭṭhoyaṁ, bhikkhave, kassapo itarītarena piṇḍapātena, itarītarapiṇḍapātasantuṭṭhiyā ca vaṇṇavādī, na ca piṇḍapātahetu anesanaṁ appatirūpaṁ āpajjati, aladdhā ca piṇḍapātaṁ na paritassati, laddhā ca piṇḍapātaṁ agadhito amucchito anajjhosanno ādīnavadassāvī nissaraṇapañño paribhuñjatī’”ti.",
  "mil7.6.1:9.1": "Sīhaṅgapañho paṭhamo."
}