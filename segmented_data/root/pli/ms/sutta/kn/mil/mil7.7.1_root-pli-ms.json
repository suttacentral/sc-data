{
  "mil7.7.1:0.1": "Milindapañha",
  "mil7.7.1:0.2": "Opammakathāpañha",
  "mil7.7.1:0.3": "Makkaṭakavagga",
  "mil7.7.1:0.4": "1. Panthamakkaṭakaṅgapañha",
  "mil7.7.1:1.1": "“Bhante nāgasena, ‘panthamakkaṭakassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti?",
  "mil7.7.1:1.2": "“Yathā, mahārāja, panthamakkaṭako panthe makkaṭajālavitānaṁ katvā yadi tattha jālake laggati kimi vā makkhikā vā paṭaṅgo vā, taṁ gahetvā bhakkhayati;",
  "mil7.7.1:1.3": "evameva kho, mahārāja, yoginā yogāvacarena chasu dvāresu satipaṭṭhānajālavitānaṁ katvā yadi tattha kilesamakkhikā bajjhanti, tattheva ghātetabbā.",
  "mil7.7.1:1.4": "Idaṁ, mahārāja, panthamakkaṭakassa ekaṁ aṅgaṁ gahetabbaṁ.",
  "mil7.7.1:1.5": "Bhāsitampetaṁ, mahārāja, therena anuruddhena—",
  "mil7.7.1:2.1": "‘Cittaṁ niyame chasu dvāresu,",
  "mil7.7.1:2.2": "Satipaṭṭhānavaruttame;",
  "mil7.7.1:2.3": "Kilesā tattha laggā ce,",
  "mil7.7.1:2.4": "Hantabbā te vipassinā’”ti.",
  "mil7.7.1:3.1": "Panthamakkaṭakaṅgapañho paṭhamo."
}