{
  "tha-ap9:0.1": "Therāpadāna",
  "tha-ap9:0.2": "Buddhavagga",
  "tha-ap9:0.3": "9 Aññāsikoṇḍaññattheraapadāna",
  "tha-ap9:1.1": "“Padumuttarasambuddhaṃ,",
  "tha-ap9:1.2": "lokajeṭṭhaṃ vināyakaṃ;",
  "tha-ap9:1.3": "Buddhabhūmimanuppattaṃ,",
  "tha-ap9:1.4": "paṭhamaṃ addasaṃ ahaṃ.",
  "tha-ap9:2.1": "Yāvatā bodhiyā mūle,",
  "tha-ap9:2.2": "yakkhā sabbe samāgatā;",
  "tha-ap9:2.3": "Sambuddhaṃ parivāretvā,",
  "tha-ap9:2.4": "vandanti pañjalīkatā.",
  "tha-ap9:3.1": "Sabbe devā tuṭṭhamanā,",
  "tha-ap9:3.2": "ākāse sañcaranti te;",
  "tha-ap9:3.3": "Buddho ayaṃ anuppatto,",
  "tha-ap9:3.4": "andhakāratamonudo.",
  "tha-ap9:4.1": "Tesaṃ hāsaparetānaṃ,",
  "tha-ap9:4.2": "mahānādo avattatha;",
  "tha-ap9:4.3": "Kilese jhāpayissāma,",
  "tha-ap9:4.4": "sammāsambuddhasāsane.",
  "tha-ap9:5.1": "Devānaṃ giramaññāya,",
  "tha-ap9:5.2": "vācāsabhimudīrihaṃ;",
  "tha-ap9:5.3": "Haṭṭho haṭṭhena cittena,",
  "tha-ap9:5.4": "ādibhikkhamadāsahaṃ.",
  "tha-ap9:6.1": "Mama saṅkappamaññāya,",
  "tha-ap9:6.2": "satthā loke anuttaro;",
  "tha-ap9:6.3": "Devasaṅghe nisīditvā,",
  "tha-ap9:6.4": "imā gāthā abhāsatha.",
  "tha-ap9:7.1": "Sattāhaṃ abhinikkhamma,",
  "tha-ap9:7.2": "bodhiṃ ajjhagamaṃ ahaṃ;",
  "tha-ap9:7.3": "Idaṃ me paṭhamaṃ bhattaṃ,",
  "tha-ap9:7.4": "brahmacārissa yāpanaṃ.",
  "tha-ap9:8.1": "Tusitā hi idhāgantvā,",
  "tha-ap9:8.2": "yo me bhikkhaṃ upānayi;",
  "tha-ap9:8.3": "Tamahaṃ kittayissāmi,",
  "tha-ap9:8.4": "suṇotha mama bhāsato.",
  "tha-ap9:9.1": "Tiṃsakappasahassāni,",
  "tha-ap9:9.2": "devarajjaṃ karissati;",
  "tha-ap9:9.3": "Sabbe deve abhibhotvā,",
  "tha-ap9:9.4": "tidivaṃ āvasissati.",
  "tha-ap9:10.1": "Devalokā cavitvāna,",
  "tha-ap9:10.2": "manussattaṃ gamissati;",
  "tha-ap9:10.3": "Sahassadhā cakkavattī,",
  "tha-ap9:10.4": "tattha rajjaṃ karissati.",
  "tha-ap9:11.1": "Kappasatasahassamhi,",
  "tha-ap9:11.2": "okkākakulasambhavo;",
  "tha-ap9:11.3": "Gotamo nāma gottena,",
  "tha-ap9:11.4": "satthā loke bhavissati.",
  "tha-ap9:12.1": "Tidasā so cavitvāna,",
  "tha-ap9:12.2": "manussattaṃ gamissati;",
  "tha-ap9:12.3": "Agārā pabbajitvāna,",
  "tha-ap9:12.4": "chabbassāni vasissati.",
  "tha-ap9:13.1": "‘Tato sattamake vasse,",
  "tha-ap9:13.2": "buddho saccaṃ kathessati;",
  "tha-ap9:13.3": "Koṇḍañño nāma nāmena,",
  "tha-ap9:13.4": "paṭhamaṃ sacchikāhiti’.",
  "tha-ap9:14.1": "Nikkhantenānupabbajiṃ,",
  "tha-ap9:14.2": "padhānaṃ sukataṃ mayā;",
  "tha-ap9:14.3": "Kilese jhāpanatthāya,",
  "tha-ap9:14.4": "pabbajiṃ anagāriyaṃ.",
  "tha-ap9:15.1": "Abhigantvāna sabbaññū,",
  "tha-ap9:15.2": "buddho loke sadevake;",
  "tha-ap9:15.3": "Isināme migāraññe,",
  "tha-ap9:15.4": "amatabherimāhani.",
  "tha-ap9:16.1": "So dāni patto amataṃ,",
  "tha-ap9:16.2": "santipadamanuttaraṃ;",
  "tha-ap9:16.3": "Sabbāsave pariññāya,",
  "tha-ap9:16.4": "viharāmi anāsavo.",
  "tha-ap9:17.1": "Paṭisambhidā catasso,",
  "tha-ap9:17.2": "vimokkhāpi ca aṭṭhime;",
  "tha-ap9:17.3": "Chaḷabhiññā sacchikatā,",
  "tha-ap9:17.4": "kataṃ buddhassa sāsanaṃ”.",
  "tha-ap9:18.1": "Itthaṃ sudaṃ āyasmā aññāsikoṇḍañño thero imā gāthāyo abhāsitthāti.",
  "tha-ap9:19.1": "Aññāsikoṇḍaññattherassāpadānaṃ sattamaṃ."
}