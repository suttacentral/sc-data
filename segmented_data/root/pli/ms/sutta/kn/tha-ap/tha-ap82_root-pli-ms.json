{
  "tha-ap82:0.1": "Therāpadāna",
  "tha-ap82:0.2": "Nāgasamālavagga",
  "tha-ap82:0.3": "10 Tipadumiyattheraapadāna",
  "tha-ap82:1.1": "“Padumuttaro nāma jino,",
  "tha-ap82:1.2": "sabbadhammāna pāragū;",
  "tha-ap82:1.3": "Danto dantaparivuto,",
  "tha-ap82:1.4": "nagarā nikkhamī tadā.",
  "tha-ap82:2.1": "Nagare haṃsavatiyaṃ,",
  "tha-ap82:2.2": "ahosiṃ māliko tadā;",
  "tha-ap82:2.3": "Yaṃ tattha uttamaṃ tīṇi,",
  "tha-ap82:2.4": "padmapupphāni aggahiṃ.",
  "tha-ap82:3.1": "‘Addasaṃ virajaṃ buddhaṃ,",
  "tha-ap82:3.2": "paṭimaggantarāpaṇe;",
  "tha-ap82:3.3": "Saha disvāna sambuddhaṃ,",
  "tha-ap82:3.4": "evaṃ cintesahaṃ tadā.",
  "tha-ap82:4.1": "Kiṃ me imehi pupphehi,",
  "tha-ap82:4.2": "rañño upanitehi me;",
  "tha-ap82:4.3": "Gāmaṃ vā gāmakhettaṃ vā,",
  "tha-ap82:4.4": "sahassaṃ vā labheyyahaṃ.",
  "tha-ap82:5.1": "Adantadamanaṃ vīraṃ,",
  "tha-ap82:5.2": "sabbasattasukhāvahaṃ;",
  "tha-ap82:5.3": "Lokanāthaṃ pūjayitvā,",
  "tha-ap82:5.4": "lacchāmi amataṃ dhanaṃ’.",
  "tha-ap82:6.1": "Evāhaṃ cintayitvāna,",
  "tha-ap82:6.2": "sakaṃ cittaṃ pasādayiṃ;",
  "tha-ap82:6.3": "Tīṇi lohitake gayha,",
  "tha-ap82:6.4": "ākāse ukkhipiṃ tadā.",
  "tha-ap82:7.1": "Mayā ukkhittamattamhi,",
  "tha-ap82:7.2": "ākāse patthariṃsu te;",
  "tha-ap82:7.3": "Dhāriṃsu matthake tattha,",
  "tha-ap82:7.4": "uddhaṃvaṇṭā adhomukhā.",
  "tha-ap82:8.1": "Ye keci manujā disvā,",
  "tha-ap82:8.2": "ukkuṭṭhiṃ sampavattayuṃ;",
  "tha-ap82:8.3": "Devatā antalikkhamhi,",
  "tha-ap82:8.4": "sādhukāraṃ pavattayuṃ.",
  "tha-ap82:9.1": "Accheraṃ loke uppannaṃ,",
  "tha-ap82:9.2": "buddhaseṭṭhassa vāhasā;",
  "tha-ap82:9.3": "Sabbe dhammaṃ suṇissāma,",
  "tha-ap82:9.4": "pupphānaṃ vāhasā mayaṃ.",
  "tha-ap82:10.1": "Padumuttaro lokavidū,",
  "tha-ap82:10.2": "āhutīnaṃ paṭiggaho;",
  "tha-ap82:10.3": "Vīthiyañhi ṭhito santo,",
  "tha-ap82:10.4": "imā gāthā abhāsatha.",
  "tha-ap82:11.1": "‘Yo so buddhaṃ apūjesi,",
  "tha-ap82:11.2": "rattapadmehi māṇavo;",
  "tha-ap82:11.3": "Tamahaṃ kittayissāmi,",
  "tha-ap82:11.4": "suṇātha mama bhāsato.",
  "tha-ap82:12.1": "Tiṃsakappasahassāni,",
  "tha-ap82:12.2": "devaloke ramissati;",
  "tha-ap82:12.3": "Tiṃsakappāni devindo,",
  "tha-ap82:12.4": "devarajjaṃ karissati.",
  "tha-ap82:13.1": "Mahāvitthārikaṃ nāma,",
  "tha-ap82:13.2": "byamhaṃ hessati tāvade;",
  "tha-ap82:13.3": "Tiyojanasatubbiddhaṃ,",
  "tha-ap82:13.4": "diyaḍḍhasatavitthataṃ.",
  "tha-ap82:14.1": "Cattārisatasahassāni,",
  "tha-ap82:14.2": "niyyūhā ca sumāpitā;",
  "tha-ap82:14.3": "Kūṭāgāravarūpetā,",
  "tha-ap82:14.4": "mahāsayanamaṇḍitā.",
  "tha-ap82:15.1": "Koṭisatasahassiyo,",
  "tha-ap82:15.2": "parivāressanti accharā;",
  "tha-ap82:15.3": "Kusalā naccagītassa,",
  "tha-ap82:15.4": "vāditepi padakkhiṇā.",
  "tha-ap82:16.1": "Etādise byamhavare,",
  "tha-ap82:16.2": "nārīgaṇasamākule;",
  "tha-ap82:16.3": "Vassissati pupphavasso,",
  "tha-ap82:16.4": "dibbo lohitako sadā.",
  "tha-ap82:17.1": "Bhittikhīle nāgadante,",
  "tha-ap82:17.2": "dvārabāhāya toraṇe;",
  "tha-ap82:17.3": "Cakkamattā lohitakā,",
  "tha-ap82:17.4": "olambissanti tāvade.",
  "tha-ap82:18.1": "Pattena pattasañchanne,",
  "tha-ap82:18.2": "antobyamhavare imaṃ;",
  "tha-ap82:18.3": "Attharitvā pārupitvā,",
  "tha-ap82:18.4": "tuvaṭṭissanti tāvade.",
  "tha-ap82:19.1": "Bhavanaṃ parivāretvā,",
  "tha-ap82:19.2": "samantā satayojane;",
  "tha-ap82:19.3": "Tepi padmā lohitakā,",
  "tha-ap82:19.4": "dibbagandhaṃ pavāyare.",
  "tha-ap82:20.1": "Pañcasattatikkhattuñca,",
  "tha-ap82:20.2": "cakkavattī bhavissati;",
  "tha-ap82:20.3": "Padesarajjaṃ vipulaṃ,",
  "tha-ap82:20.4": "gaṇanāto asaṅkhiyaṃ.",
  "tha-ap82:21.1": "Sampattiyo duve bhutvā,",
  "tha-ap82:21.2": "anīti anupaddavo;",
  "tha-ap82:21.3": "Sampatte pariyosāne,",
  "tha-ap82:21.4": "nibbānaṃ pāpuṇissati’.",
  "tha-ap82:22.1": "Sudiṭṭho vata me buddho,",
  "tha-ap82:22.2": "vāṇijjaṃ supayojitaṃ;",
  "tha-ap82:22.3": "Padmāni tīṇi pūjetvā,",
  "tha-ap82:22.4": "anubhosiṃ tisampadā.",
  "tha-ap82:23.1": "Ajja me dhammappattassa,",
  "tha-ap82:23.2": "vippamuttassa sabbaso;",
  "tha-ap82:23.3": "Supupphitaṃ lohitakaṃ,",
  "tha-ap82:23.4": "dhārayissati matthake.",
  "tha-ap82:24.1": "Mama kammaṃ kathentassa,",
  "tha-ap82:24.2": "padumuttarasatthuno;",
  "tha-ap82:24.3": "Satapāṇasahassānaṃ,",
  "tha-ap82:24.4": "dhammābhisamayo ahu.",
  "tha-ap82:25.1": "Satasahassito kappe,",
  "tha-ap82:25.2": "yaṃ buddhamabhipūjayiṃ;",
  "tha-ap82:25.3": "Duggatiṃ nābhijānāmi,",
  "tha-ap82:25.4": "tipadumānidaṃ phalaṃ.",
  "tha-ap82:26.1": "Kilesā jhāpitā mayhaṃ,",
  "tha-ap82:26.2": "bhavā sabbe samūhatā;",
  "tha-ap82:26.3": "Sabbāsavā parikkhīṇā,",
  "tha-ap82:26.4": "natthi dāni punabbhavo.",
  "tha-ap82:27.1": "Paṭisambhidā catasso,",
  "tha-ap82:27.2": "…pe…",
  "tha-ap82:27.3": "kataṃ buddhassa sāsanaṃ”. (1486)",
  "tha-ap82:28.1": "Itthaṃ sudaṃ āyasmā tipadumiyo thero imā gāthāyo abhāsitthāti.",
  "tha-ap82:29.1": "Tipadumiyattherassāpadānaṃ dasamaṃ.",
  "tha-ap82:30.1": "Nāgasamālavaggo aṭṭhamo.",
  "tha-ap82:31.1": "Tassuddānaṃ",
  "tha-ap82:32.1": "Nāgasamālo padasaññī,",
  "tha-ap82:32.2": "saññakāluvadāyako;",
  "tha-ap82:32.3": "Ekasaññī tiṇasanthāro,",
  "tha-ap82:32.4": "sūcipāṭalipupphiyo;",
  "tha-ap82:32.5": "Ṭhitañjalī tipadumī,",
  "tha-ap82:32.6": "gāthāyo pañcasattati."
}