{
  "tha-ap123:0.1": "Therāpadāna",
  "tha-ap123:0.2": "Sereyyavagga",
  "tha-ap123:0.3": "1. Sereyyakattheraapadāna",
  "tha-ap123:1.1": "“Ajjhāyako mantadharo,",
  "tha-ap123:1.2": "tiṇṇaṃ vedāna pāragū;",
  "tha-ap123:1.3": "Abbhokāse ṭhito santo,",
  "tha-ap123:1.4": "addasaṃ lokanāyakaṃ.",
  "tha-ap123:2.1": "Sīhaṃ yathā vanacaraṃ,",
  "tha-ap123:2.2": "byaggharājaṃva nittasaṃ;",
  "tha-ap123:2.3": "Tidhāpabhinnamātaṅgaṃ,",
  "tha-ap123:2.4": "kuñjaraṃva mahesinaṃ.",
  "tha-ap123:3.1": "Sereyyakaṃ gahetvāna,",
  "tha-ap123:3.2": "ākāse ukkhipiṃ ahaṃ;",
  "tha-ap123:3.3": "Buddhassa ānubhāvena,",
  "tha-ap123:3.4": "parivārenti sabbaso.",
  "tha-ap123:4.1": "Adhiṭṭhahi mahāvīro,",
  "tha-ap123:4.2": "sabbaññū lokanāyako;",
  "tha-ap123:4.3": "Samantā pupphacchadanā,",
  "tha-ap123:4.4": "okiriṃsu narāsabhaṃ.",
  "tha-ap123:5.1": "Tato sā pupphakañcukā,",
  "tha-ap123:5.2": "antovaṇṭā bahimukhā;",
  "tha-ap123:5.3": "Sattāhaṃ chadanaṃ katvā,",
  "tha-ap123:5.4": "tato antaradhāyatha.",
  "tha-ap123:6.1": "Tañca acchariyaṃ disvā,",
  "tha-ap123:6.2": "abbhutaṃ lomahaṃsanaṃ;",
  "tha-ap123:6.3": "Buddhe cittaṃ pasādesiṃ,",
  "tha-ap123:6.4": "sugate lokanāyake.",
  "tha-ap123:7.1": "Tena cittappasādena,",
  "tha-ap123:7.2": "sukkamūlena codito;",
  "tha-ap123:7.3": "Kappānaṃ satasahassaṃ,",
  "tha-ap123:7.4": "duggatiṃ nupapajjahaṃ.",
  "tha-ap123:8.1": "Pannarasasahassamhi,",
  "tha-ap123:8.2": "kappānaṃ pañcavīsati;",
  "tha-ap123:8.3": "Vītamalā samānā ca,",
  "tha-ap123:8.4": "cakkavattī mahabbalā.",
  "tha-ap123:9.1": "Paṭisambhidā catasso,",
  "tha-ap123:9.2": "vimokkhāpi ca aṭṭhime;",
  "tha-ap123:9.3": "Chaḷabhiññā sacchikatā,",
  "tha-ap123:9.4": "kataṃ buddhassa sāsanaṃ”.",
  "tha-ap123:10.1": "Itthaṃ sudaṃ āyasmā sereyyako thero imā gāthāyo abhāsitthāti.",
  "tha-ap123:11.1": "Sereyyakattherassāpadānaṃ paṭhamaṃ."
}