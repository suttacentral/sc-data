{
  "tha-ap36:0.1": "Therāpadāna",
  "tha-ap36:0.2": "Kuṇḍadhānavagga",
  "tha-ap36:0.3": "4. Kāḷudāyittheraapadāna",
  "tha-ap36:1.1": "“Padumuttarabuddhassa,",
  "tha-ap36:1.2": "lokajeṭṭhassa tādino;",
  "tha-ap36:1.3": "Addhānaṃ paṭipannassa,",
  "tha-ap36:1.4": "carato cārikaṃ tadā.",
  "tha-ap36:2.1": "Suphullaṃ padumaṃ gayha,",
  "tha-ap36:2.2": "uppalaṃ mallikañcahaṃ;",
  "tha-ap36:2.3": "Paramannaṃ gahetvāna,",
  "tha-ap36:2.4": "adāsiṃ satthuno ahaṃ.",
  "tha-ap36:3.1": "Paribhuñji mahāvīro,",
  "tha-ap36:3.2": "paramannaṃ subhojanaṃ;",
  "tha-ap36:3.3": "Tañca pupphaṃ gahetvāna,",
  "tha-ap36:3.4": "janassa sampadassayi.",
  "tha-ap36:4.1": "Iṭṭhaṃ kantaṃ piyaṃ loke,",
  "tha-ap36:4.2": "jalajaṃ pupphamuttamaṃ;",
  "tha-ap36:4.3": "Sudukkaraṃ kataṃ tena,",
  "tha-ap36:4.4": "yo me pupphaṃ adāsidaṃ.",
  "tha-ap36:5.1": "Yo pupphamabhiropesi,",
  "tha-ap36:5.2": "paramannañcadāsi me;",
  "tha-ap36:5.3": "Tamahaṃ kittayissāmi,",
  "tha-ap36:5.4": "suṇātha mama bhāsato.",
  "tha-ap36:6.1": "‘Dasa aṭṭha cakkhattuṃ so,",
  "tha-ap36:6.2": "devarajjaṃ karissati;",
  "tha-ap36:6.3": "Uppalaṃ padumañcāpi,",
  "tha-ap36:6.4": "mallikañca taduttari.",
  "tha-ap36:7.1": "Assa puññavipākena,",
  "tha-ap36:7.2": "dibbagandhasamāyutaṃ;",
  "tha-ap36:7.3": "Ākāse chadanaṃ katvā,",
  "tha-ap36:7.4": "dhārayissati tāvade.",
  "tha-ap36:8.1": "Pañcavīsatikkhattuñca,",
  "tha-ap36:8.2": "cakkavattī bhavissati;",
  "tha-ap36:8.3": "Pathabyā rajjaṃ pañcasataṃ,",
  "tha-ap36:8.4": "vasudhaṃ āvasissati.",
  "tha-ap36:9.1": "Kappasatasahassamhi,",
  "tha-ap36:9.2": "okkākakulasambhavo;",
  "tha-ap36:9.3": "Gotamo nāma gottena,",
  "tha-ap36:9.4": "satthā loke bhavissati.",
  "tha-ap36:10.1": "Sakakammābhiraddho so,",
  "tha-ap36:10.2": "sukkamūlena codito;",
  "tha-ap36:10.3": "Sakyānaṃ nandijanano,",
  "tha-ap36:10.4": "ñātibandhu bhavissati.",
  "tha-ap36:11.1": "So pacchā pabbajitvāna,",
  "tha-ap36:11.2": "sukkamūlena codito;",
  "tha-ap36:11.3": "Sabbāsave pariññāya,",
  "tha-ap36:11.4": "nibbāyissatināsavo.",
  "tha-ap36:12.1": "Paṭisambhidamanuppattaṃ,",
  "tha-ap36:12.2": "katakiccamanāsavaṃ;",
  "tha-ap36:12.3": "Gotamo lokabandhu taṃ,",
  "tha-ap36:12.4": "etadagge ṭhapessati.",
  "tha-ap36:13.1": "Padhānapahitatto so,",
  "tha-ap36:13.2": "upasanto nirūpadhi;",
  "tha-ap36:13.3": "Udāyī nāma nāmena,",
  "tha-ap36:13.4": "hessati satthu sāvako’.",
  "tha-ap36:14.1": "Rāgo doso ca moho ca,",
  "tha-ap36:14.2": "māno makkho ca dhaṃsito;",
  "tha-ap36:14.3": "Sabbāsave pariññāya,",
  "tha-ap36:14.4": "viharāmi anāsavo.",
  "tha-ap36:15.1": "Tosayiñcāpi sambuddhaṃ,",
  "tha-ap36:15.2": "ātāpī nipako ahaṃ;",
  "tha-ap36:15.3": "Pasādito ca sambuddho,",
  "tha-ap36:15.4": "etadagge ṭhapesi maṃ.",
  "tha-ap36:16.1": "Paṭisambhidā catasso,",
  "tha-ap36:16.2": "…pe…",
  "tha-ap36:16.3": "kataṃ buddhassa sāsanaṃ”.",
  "tha-ap36:17.1": "Itthaṃ sudaṃ āyasmā kāḷudāyī thero imā gāthāyo abhāsitthāti.",
  "tha-ap36:18.1": "Kāḷudāyittherassāpadānaṃ catutthaṃ."
}