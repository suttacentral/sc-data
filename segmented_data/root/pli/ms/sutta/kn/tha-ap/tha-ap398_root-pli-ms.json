{
  "tha-ap398:0.1": "Therāpadāna",
  "tha-ap398:0.2": "Pilindavacchavagga",
  "tha-ap398:0.3": "6 Bākulattheraapadāna",
  "tha-ap398:1.1": "“Himavantassāvidūre,",
  "tha-ap398:1.2": "sobhito nāma pabbato;",
  "tha-ap398:1.3": "Assamo sukato mayhaṃ,",
  "tha-ap398:1.4": "sakasissehi māpito.",
  "tha-ap398:2.1": "Maṇḍapā ca bahū tattha,",
  "tha-ap398:2.2": "pupphitā sinduvārakā;",
  "tha-ap398:2.3": "Kapitthā ca bahū tattha,",
  "tha-ap398:2.4": "pupphitā jīvajīvakā.",
  "tha-ap398:3.1": "Nigguṇḍiyo bahū tattha,",
  "tha-ap398:3.2": "badarāmalakāni ca;",
  "tha-ap398:3.3": "Phārusakā alābū ca,",
  "tha-ap398:3.4": "puṇḍarīkā ca pupphitā.",
  "tha-ap398:4.1": "Āḷakā beluvā tattha,",
  "tha-ap398:4.2": "kadalī mātuluṅgakā;",
  "tha-ap398:4.3": "Mahānāmā bahū tattha,",
  "tha-ap398:4.4": "ajjunā ca piyaṅgukā.",
  "tha-ap398:5.1": "Kosambā saḷalā nimbā,",
  "tha-ap398:5.2": "nigrodhā ca kapitthanā;",
  "tha-ap398:5.3": "Ediso assamo mayhaṃ,",
  "tha-ap398:5.4": "sasissohaṃ tahiṃ vasiṃ.",
  "tha-ap398:6.1": "Anomadassī bhagavā,",
  "tha-ap398:6.2": "sayambhū lokanāyako;",
  "tha-ap398:6.3": "Gavesaṃ paṭisallānaṃ,",
  "tha-ap398:6.4": "mamassamamupāgami.",
  "tha-ap398:7.1": "Upetamhi mahāvīre,",
  "tha-ap398:7.2": "anomadassimahāyase;",
  "tha-ap398:7.3": "Khaṇena lokanāthassa,",
  "tha-ap398:7.4": "vātābādho samuṭṭhahi.",
  "tha-ap398:8.1": "Vicaranto araññamhi,",
  "tha-ap398:8.2": "addasaṃ lokanāyakaṃ;",
  "tha-ap398:8.3": "Upagantvāna sambuddhaṃ,",
  "tha-ap398:8.4": "cakkhumantaṃ mahāyasaṃ.",
  "tha-ap398:9.1": "Iriyañcāpi disvāna,",
  "tha-ap398:9.2": "upalakkhesahaṃ tadā;",
  "tha-ap398:9.3": "Asaṃsayañhi buddhassa,",
  "tha-ap398:9.4": "byādhi no udapajjatha.",
  "tha-ap398:10.1": "Khippaṃ assamamāgañchiṃ,",
  "tha-ap398:10.2": "mama sissāna santike;",
  "tha-ap398:10.3": "Bhesajjaṃ kattukāmohaṃ,",
  "tha-ap398:10.4": "sisse āmantayiṃ tadā.",
  "tha-ap398:11.1": "Paṭissuṇitvāna me vākyaṃ,",
  "tha-ap398:11.2": "sissā sabbe sagāravā;",
  "tha-ap398:11.3": "Ekajjhaṃ sannipatiṃsu,",
  "tha-ap398:11.4": "satthugāravatā mama.",
  "tha-ap398:12.1": "Khippaṃ pabbatamāruyha,",
  "tha-ap398:12.2": "sabbosadhamahāsahaṃ;",
  "tha-ap398:12.3": "Pānīyayogaṃ katvāna,",
  "tha-ap398:12.4": "buddhaseṭṭhassadāsahaṃ.",
  "tha-ap398:13.1": "Paribhutte mahāvīre,",
  "tha-ap398:13.2": "sabbaññulokanāyake;",
  "tha-ap398:13.3": "Khippaṃ vāto vūpasami,",
  "tha-ap398:13.4": "sugatassa mahesino.",
  "tha-ap398:14.1": "Passaddhaṃ darathaṃ disvā,",
  "tha-ap398:14.2": "anomadassī mahāyaso;",
  "tha-ap398:14.3": "Sakāsane nisīditvā,",
  "tha-ap398:14.4": "imā gāthā abhāsatha.",
  "tha-ap398:15.1": "‘Yo me pādāsi bhesajjaṃ,",
  "tha-ap398:15.2": "byādhiñca samayī mama;",
  "tha-ap398:15.3": "Tamahaṃ kittayissāmi,",
  "tha-ap398:15.4": "suṇātha mama bhāsato.",
  "tha-ap398:16.1": "Kappasatasahassāni,",
  "tha-ap398:16.2": "devaloke ramissati;",
  "tha-ap398:16.3": "Vādite tūriye tattha,",
  "tha-ap398:16.4": "modissati sadā ayaṃ.",
  "tha-ap398:17.1": "Manussalokamāgantvā,",
  "tha-ap398:17.2": "sukkamūlena codito;",
  "tha-ap398:17.3": "Sahassakkhattuṃ rājā ca,",
  "tha-ap398:17.4": "cakkavattī bhavissati.",
  "tha-ap398:18.1": "Pañcapaññāsakappamhi,",
  "tha-ap398:18.2": "anomo nāma khattiyo;",
  "tha-ap398:18.3": "Cāturanto vijitāvī,",
  "tha-ap398:18.4": "jambumaṇḍassa issaro.",
  "tha-ap398:19.1": "Sattaratanasampanno,",
  "tha-ap398:19.2": "cakkavattī mahabbalo;",
  "tha-ap398:19.3": "Tāvatiṃsepi khobhetvā,",
  "tha-ap398:19.4": "issaraṃ kārayissati.",
  "tha-ap398:20.1": "Devabhūto manusso vā,",
  "tha-ap398:20.2": "appābādho bhavissati;",
  "tha-ap398:20.3": "Pariggahaṃ vivajjetvā,",
  "tha-ap398:20.4": "byādhiṃ loke tarissati.",
  "tha-ap398:21.1": "Apparimeyye ito kappe,",
  "tha-ap398:21.2": "okkākakulasambhavo;",
  "tha-ap398:21.3": "Gotamo nāma gottena,",
  "tha-ap398:21.4": "satthā loke bhavissati.",
  "tha-ap398:22.1": "Tassa dhammesu dāyādo,",
  "tha-ap398:22.2": "oraso dhammanimmito;",
  "tha-ap398:22.3": "Sabbāsave pariññāya,",
  "tha-ap398:22.4": "nibbāyissatināsavo.",
  "tha-ap398:23.1": "Kilese jhāpayitvāna,",
  "tha-ap398:23.2": "taṇhāsotaṃ tarissati;",
  "tha-ap398:23.3": "Bākulo nāma nāmena,",
  "tha-ap398:23.4": "hessati satthu sāvako.",
  "tha-ap398:24.1": "Idaṃ sabbaṃ abhiññāya,",
  "tha-ap398:24.2": "gotamo sakyapuṅgavo;",
  "tha-ap398:24.3": "Bhikkhusaṃghe nisīditvā,",
  "tha-ap398:24.4": "etadagge ṭhapessati’.",
  "tha-ap398:25.1": "Anomadassī bhagavā,",
  "tha-ap398:25.2": "sayambhū lokanāyako;",
  "tha-ap398:25.3": "Vivekānuvilokento,",
  "tha-ap398:25.4": "mamassamamupāgami.",
  "tha-ap398:26.1": "Upāgataṃ mahāvīraṃ,",
  "tha-ap398:26.2": "sabbaññuṃ lokanāyakaṃ;",
  "tha-ap398:26.3": "Sabbosadhena tappesiṃ,",
  "tha-ap398:26.4": "pasanno sehi pāṇibhi.",
  "tha-ap398:27.1": "Tassa me sukataṃ kammaṃ,",
  "tha-ap398:27.2": "sukhette bījasampadā;",
  "tha-ap398:27.3": "Khepetuṃ neva sakkomi,",
  "tha-ap398:27.4": "tadā hi sukataṃ mama.",
  "tha-ap398:28.1": "Lābhā mama suladdhaṃ me,",
  "tha-ap398:28.2": "yohaṃ addakkhi nāyakaṃ;",
  "tha-ap398:28.3": "Tena kammāvasesena,",
  "tha-ap398:28.4": "pattomhi acalaṃ padaṃ.",
  "tha-ap398:29.1": "Sabbametaṃ abhiññāya,",
  "tha-ap398:29.2": "gotamo sakyapuṅgavo;",
  "tha-ap398:29.3": "Bhikkhusaṃghe nisīditvā,",
  "tha-ap398:29.4": "etadagge ṭhapesi maṃ.",
  "tha-ap398:30.1": "Aparimeyye ito kappe,",
  "tha-ap398:30.2": "yaṃ kammamakariṃ tadā;",
  "tha-ap398:30.3": "Duggatiṃ nābhijānāmi,",
  "tha-ap398:30.4": "bhesajjassa idaṃ phalaṃ.",
  "tha-ap398:31.1": "Kilesā jhāpitā mayhaṃ,",
  "tha-ap398:31.2": "bhavā sabbe samūhatā;",
  "tha-ap398:31.3": "Sabbāsavā parikkhīṇā,",
  "tha-ap398:31.4": "natthi dāni punabbhavo.",
  "tha-ap398:32.1": "Svāgataṃ vata me āsi,",
  "tha-ap398:32.2": "…pe…",
  "tha-ap398:32.3": "kataṃ buddhassa sāsanaṃ.",
  "tha-ap398:33.1": "Paṭisambhidā catasso,",
  "tha-ap398:33.2": "…pe…",
  "tha-ap398:33.3": "kataṃ buddhassa sāsanaṃ”.",
  "tha-ap398:34.1": "Itthaṃ sudaṃ āyasmā bākulo thero imā gāthāyo abhāsitthāti.",
  "tha-ap398:35.1": "Bākulattherassāpadānaṃ chaṭṭhaṃ."
}