{
  "tha-ap2:0.1": "Therāpadāna",
  "tha-ap2:0.2": "Buddhavagga",
  "tha-ap2:0.3": "2. Paccekabuddhaapadāna",
  "tha-ap2:1.1": "Atha paccekabuddhāpadānaṃ suṇātha—",
  "tha-ap2:2.1": "“Tathāgataṃ jetavane vasantaṃ,",
  "tha-ap2:2.2": "Apucchi vedehamunī nataṅgo;",
  "tha-ap2:2.3": "‘Paccekabuddhā kira nāma honti,",
  "tha-ap2:2.4": "Bhavanti te hetubhi kehi vīra’.",
  "tha-ap2:3.1": "Tadāha sabbaññuvaro mahesi,",
  "tha-ap2:3.2": "Ānandabhaddaṃ madhurassarena;",
  "tha-ap2:3.3": "‘Ye pubbabuddhesu katādhikārā,",
  "tha-ap2:3.4": "Aladdhamokkhā jinasāsanesu.",
  "tha-ap2:4.1": "Teneva saṃvegamukhena dhīrā,",
  "tha-ap2:4.2": "Vināpi buddhehi sutikkhapaññā;",
  "tha-ap2:4.3": "Ārammaṇenāpi parittakena,",
  "tha-ap2:4.4": "Paccekabodhiṃ anupāpuṇanti.",
  "tha-ap2:5.1": "Sabbamhi lokamhi mamaṃ ṭhapetvā,",
  "tha-ap2:5.2": "Paccekabuddhehi samova natthi;",
  "tha-ap2:5.3": "Tesaṃ imaṃ vaṇṇapadesamattaṃ,",
  "tha-ap2:5.4": "Vakkhāmahaṃ sādhu mahāmunīnaṃ.",
  "tha-ap2:6.1": "Sayameva buddhānaṃ mahāisīnaṃ,",
  "tha-ap2:6.2": "Sādhūni vākyāni madhūva khuddaṃ;",
  "tha-ap2:6.3": "Anuttaraṃ bhesajaṃ patthayantā,",
  "tha-ap2:6.4": "Suṇātha sabbesu pasannacittā’.",
  "tha-ap2:7.1": "Paccekabuddhānaṃ samāgatānaṃ,",
  "tha-ap2:7.2": "Paramparaṃ byākaraṇāni yāni;",
  "tha-ap2:7.3": "Ādīnavo yañca virāgavatthuṃ,",
  "tha-ap2:7.4": "Yathā ca bodhiṃ anupāpuṇiṃsu.",
  "tha-ap2:8.1": "Sarāgavatthūsu virāgasaññī,",
  "tha-ap2:8.2": "Rattamhi lokamhi virattacittā;",
  "tha-ap2:8.3": "Hitvā papañce jiya phanditāni,",
  "tha-ap2:8.4": "Tatheva bodhiṃ anupāpuṇiṃsu.",
  "tha-ap2:9.1": "Sabbesu bhūtesu nidhāya daṇḍaṃ,",
  "tha-ap2:9.2": "Aviheṭhayaṃ aññatarampi tesaṃ;",
  "tha-ap2:9.3": "Mettena cittena hitānukampī,",
  "tha-ap2:9.4": "Eko care khaggavisāṇakappo.",
  "tha-ap2:10.1": "Sabbesu bhūtesu nidhāya daṇḍaṃ,",
  "tha-ap2:10.2": "Aviheṭhayaṃ aññatarampi tesaṃ;",
  "tha-ap2:10.3": "Na puttamiccheyya kuto sahāyaṃ,",
  "tha-ap2:10.4": "Eko care khaggavisāṇakappo’.",
  "tha-ap2:11.1": "‘Saṃsaggajātassa bhavanti snehā,",
  "tha-ap2:11.2": "Snehanvayaṃ dukkhamidaṃ pahoti;",
  "tha-ap2:11.3": "Ādīnavaṃ snehajaṃ pekkhamāno,",
  "tha-ap2:11.4": "Eko care khaggavisāṇakappo’.",
  "tha-ap2:12.1": "‘Mitte suhajje anukampamāno,",
  "tha-ap2:12.2": "Hāpeti atthaṃ paṭibaddhacitto;",
  "tha-ap2:12.3": "Etaṃ bhayaṃ santhave pekkhamāno,",
  "tha-ap2:12.4": "Eko care khaggavisāṇakappo’.",
  "tha-ap2:13.1": "‘Vaṃso visālova yathā visatto,",
  "tha-ap2:13.2": "Puttesu dāresu ca yā apekkhā;",
  "tha-ap2:13.3": "Vaṃse kaḷīrova asajjamāno,",
  "tha-ap2:13.4": "Eko care khaggavisāṇakappo’.",
  "tha-ap2:14.1": "‘Migo araññamhi yathā abaddho,",
  "tha-ap2:14.2": "Yenicchakaṃ gacchati gocarāya;",
  "tha-ap2:14.3": "Viññū naro seritaṃ pekkhamāno,",
  "tha-ap2:14.4": "Eko care khaggavisāṇakappo’.",
  "tha-ap2:15.1": "‘Āmantanā hoti sahāyamajjhe,",
  "tha-ap2:15.2": "Vāse ca ṭhāne gamane cārikāya;",
  "tha-ap2:15.3": "Anabhijjhitaṃ seritaṃ pekkhamāno,",
  "tha-ap2:15.4": "Eko care khaggavisāṇakappo’.",
  "tha-ap2:16.1": "‘Khiḍḍā ratī hoti sahāyamajjhe,",
  "tha-ap2:16.2": "Puttesu pemaṃ vipulañca hoti;",
  "tha-ap2:16.3": "Piyavippayogaṃ vijigucchamāno,",
  "tha-ap2:16.4": "Eko care khaggavisāṇakappo’.",
  "tha-ap2:17.1": "‘Cātuddiso appaṭigho ca hoti,",
  "tha-ap2:17.2": "Santussamāno itarītarena;",
  "tha-ap2:17.3": "Parissayānaṃ sahitā achambhī,",
  "tha-ap2:17.4": "Eko care khaggavisāṇakappo’.",
  "tha-ap2:18.1": "‘Dussaṅgahā pabbajitāpi eke,",
  "tha-ap2:18.2": "Atho gahaṭṭhā gharamāvasantā;",
  "tha-ap2:18.3": "Appossukko paraputtesu hutvā,",
  "tha-ap2:18.4": "Eko care khaggavisāṇakappo’.",
  "tha-ap2:19.1": "‘Oropayitvā gihibyañjanāni,",
  "tha-ap2:19.2": "Sañchinnapatto yathā koviḷāro;",
  "tha-ap2:19.3": "Chetvāna vīro gihibandhanāni,",
  "tha-ap2:19.4": "Eko care khaggavisāṇakappo’.",
  "tha-ap2:20.1": "‘Sace labhetha nipakaṃ sahāyaṃ,",
  "tha-ap2:20.2": "Saddhiṃ caraṃ sādhuvihāridhīraṃ;",
  "tha-ap2:20.3": "Abhibhuyya sabbāni parissayāni,",
  "tha-ap2:20.4": "Careyya tenattamano satīmā’.",
  "tha-ap2:21.1": "‘No ce labhetha nipakaṃ sahāyaṃ,",
  "tha-ap2:21.2": "Saddhiṃ caraṃ sādhuvihāri dhīraṃ;",
  "tha-ap2:21.3": "Rājāva raṭṭhaṃ vijitaṃ pahāya,",
  "tha-ap2:21.4": "Eko care mātaṅgaraññeva nāgo’.",
  "tha-ap2:22.1": "‘Addhā pasaṃsāma sahāyasampadaṃ,",
  "tha-ap2:22.2": "Seṭṭhā samā sevitabbā sahāyā;",
  "tha-ap2:22.3": "Ete aladdhā anavajjabhojī,",
  "tha-ap2:22.4": "Eko care khaggavisāṇakappo’.",
  "tha-ap2:23.1": "‘Disvā suvaṇṇassa pabhassarāni,",
  "tha-ap2:23.2": "Kammāraputtena suniṭṭhitāni;",
  "tha-ap2:23.3": "Saṅghaṭṭamānāni duve bhujasmiṃ,",
  "tha-ap2:23.4": "Eko care khaggavisāṇakappo’.",
  "tha-ap2:24.1": "‘Evaṃ dutīyena sahā mamassa,",
  "tha-ap2:24.2": "Vācābhilāpo abhisajjanā vā;",
  "tha-ap2:24.3": "Etaṃ bhayaṃ āyatiṃ pekkhamāno,",
  "tha-ap2:24.4": "Eko care khaggavisāṇakappo’.",
  "tha-ap2:25.1": "‘Kāmā hi citrā madhurā manoramā,",
  "tha-ap2:25.2": "Virūparūpena mathenti cittaṃ;",
  "tha-ap2:25.3": "Ādīnavaṃ kāmaguṇesu disvā,",
  "tha-ap2:25.4": "Eko care khaggavisāṇakappo’.",
  "tha-ap2:26.1": "‘Ītī ca gaṇḍo ca upaddavo ca,",
  "tha-ap2:26.2": "Rogo ca sallañca bhayañca metaṃ;",
  "tha-ap2:26.3": "Etaṃ bhayaṃ kāmaguṇesu disvā,",
  "tha-ap2:26.4": "Eko care khaggavisāṇakappo’.",
  "tha-ap2:27.1": "‘Sītañca uṇhañca khudaṃ pipāsaṃ,",
  "tha-ap2:27.2": "Vātātape ḍaṃsasarīsape ca;",
  "tha-ap2:27.3": "Sabbānipetāni abhibbhavitvā,",
  "tha-ap2:27.4": "Eko care khaggavisāṇakappo’.",
  "tha-ap2:28.1": "‘Nāgova yūthāni vivajjayitvā,",
  "tha-ap2:28.2": "Sañjātakhandho padumī uḷāro;",
  "tha-ap2:28.3": "Yathābhirantaṃ viharaṃ araññe,",
  "tha-ap2:28.4": "Eko care khaggavisāṇakappo’.",
  "tha-ap2:29.1": "‘Aṭṭhāna taṃ saṅgaṇikāratassa,",
  "tha-ap2:29.2": "Yaṃ phassaye sāmayikaṃ vimuttiṃ;",
  "tha-ap2:29.3": "Ādiccabandhussa vaco nisamma,",
  "tha-ap2:29.4": "Eko care khaggavisāṇakappo’.",
  "tha-ap2:30.1": "‘Diṭṭhīvisūkāni upātivatto,",
  "tha-ap2:30.2": "Patto niyāmaṃ paṭiladdhamaggo;",
  "tha-ap2:30.3": "Uppannañāṇomhi anaññaneyyo,",
  "tha-ap2:30.4": "Eko care khaggavisāṇakappo’.",
  "tha-ap2:31.1": "‘Nillolupo nikkuho nippipāso,",
  "tha-ap2:31.2": "Nimmakkha niddhantakasāvamoho;",
  "tha-ap2:31.3": "Nirāsayo sabbaloke bhavitvā,",
  "tha-ap2:31.4": "Eko care khaggavisāṇakappo’.",
  "tha-ap2:32.1": "‘Pāpaṃ sahāyaṃ parivajjayetha,",
  "tha-ap2:32.2": "Anatthadassiṃ visame niviṭṭhaṃ;",
  "tha-ap2:32.3": "Sayaṃ na seve pasutaṃ pamattaṃ,",
  "tha-ap2:32.4": "Eko care khaggavisāṇakappo’.",
  "tha-ap2:33.1": "‘Bahussutaṃ dhammadharaṃ bhajetha,",
  "tha-ap2:33.2": "Mittaṃ uḷāraṃ paṭibhānavantaṃ;",
  "tha-ap2:33.3": "Aññāya atthāni vineyya kaṅkhaṃ,",
  "tha-ap2:33.4": "Eko care khaggavisāṇakappo’.",
  "tha-ap2:34.1": "‘Khiḍḍaṃ ratiṃ kāmasukhañca loke,",
  "tha-ap2:34.2": "Analaṅkaritvā anapekkhamāno;",
  "tha-ap2:34.3": "Vibhūsaṭṭhānā virato saccavādī,",
  "tha-ap2:34.4": "Eko care khaggavisāṇakappo’.",
  "tha-ap2:35.1": "‘Puttañca dāraṃ pitarañca mātaraṃ,",
  "tha-ap2:35.2": "Dhanāni dhaññāni ca bandhavāni;",
  "tha-ap2:35.3": "Hitvāna kāmāni yathodhikāni,",
  "tha-ap2:35.4": "Eko care khaggavisāṇakappo’.",
  "tha-ap2:36.1": "‘Saṅgo eso parittamettha sokhyaṃ,",
  "tha-ap2:36.2": "Appassādo dukkhamevettha bhiyyo;",
  "tha-ap2:36.3": "Gaḷo eso iti ñatvā matimā,",
  "tha-ap2:36.4": "Eko care khaggavisāṇakappo’.",
  "tha-ap2:37.1": "‘Sandālayitvāna saṃyojanāni,",
  "tha-ap2:37.2": "Jālaṃva bhetvā salilambucārī;",
  "tha-ap2:37.3": "Aggīva daḍḍhaṃ anivattamāno,",
  "tha-ap2:37.4": "Eko care khaggavisāṇakappo’.",
  "tha-ap2:38.1": "‘Okkhittacakkhū na ca pādalolo,",
  "tha-ap2:38.2": "Guttindriyo rakkhitamānasāno;",
  "tha-ap2:38.3": "Anavassuto apariḍayhamāno,",
  "tha-ap2:38.4": "Eko care khaggavisāṇakappo’.",
  "tha-ap2:39.1": "‘Ohārayitvā gihibyañjanāni,",
  "tha-ap2:39.2": "Sañchannapatto yathā pārichatto;",
  "tha-ap2:39.3": "Kāsāyavattho abhinikkhamitvā,",
  "tha-ap2:39.4": "Eko care khaggavisāṇakappo’.",
  "tha-ap2:40.1": "‘Rasesu gedhaṃ akaraṃ alolo,",
  "tha-ap2:40.2": "Anaññaposī sapadānacārī;",
  "tha-ap2:40.3": "Kule kule appaṭibaddhacitto,",
  "tha-ap2:40.4": "Eko care khaggavisāṇakappo’.",
  "tha-ap2:41.1": "‘Pahāya pañcāvaraṇāni cetaso,",
  "tha-ap2:41.2": "Upakkilese byapanujja sabbe;",
  "tha-ap2:41.3": "Anissito chejja sinehadosaṃ,",
  "tha-ap2:41.4": "Eko care khaggavisāṇakappo’.",
  "tha-ap2:42.1": "‘Vipiṭṭhikatvāna sukhañca dukkhaṃ,",
  "tha-ap2:42.2": "Pubbeva somanassadomanassaṃ;",
  "tha-ap2:42.3": "Laddhānupekkhaṃ samathaṃ visuddhaṃ,",
  "tha-ap2:42.4": "Eko care khaggavisāṇakappo’.",
  "tha-ap2:43.1": "‘Āraddhavīriyo paramatthapattiyā,",
  "tha-ap2:43.2": "Alīnacitto akusītavutti;",
  "tha-ap2:43.3": "Daḷhanikkamo thāmabalūpapanno,",
  "tha-ap2:43.4": "Eko care khaggavisāṇakappo’.",
  "tha-ap2:44.1": "‘Paṭisallānaṃ jhānamariñcamāno,",
  "tha-ap2:44.2": "Dhammesu niccaṃ anudhammacārī;",
  "tha-ap2:44.3": "Ādīnavaṃ sammasitā bhavesu,",
  "tha-ap2:44.4": "Eko care khaggavisāṇakappo’.",
  "tha-ap2:45.1": "‘Taṇhakkhayaṃ patthayamappamatto,",
  "tha-ap2:45.2": "Aneḷamūgo sutavā satīmā;",
  "tha-ap2:45.3": "Saṅkhātadhammo niyato padhānavā,",
  "tha-ap2:45.4": "Eko care khaggavisāṇakappo’.",
  "tha-ap2:46.1": "‘Sīhova saddesu asantasanto,",
  "tha-ap2:46.2": "Vātova jālamhi asajjamāno;",
  "tha-ap2:46.3": "Padumaṃva toyena alippamāno,",
  "tha-ap2:46.4": "Eko care khaggavisāṇakappo’.",
  "tha-ap2:47.1": "‘Sīho yathā dāṭhabalī pasayha,",
  "tha-ap2:47.2": "Rājā migānaṃ abhibhuyya cārī;",
  "tha-ap2:47.3": "Sevetha pantāni senāsanāni,",
  "tha-ap2:47.4": "Eko care khaggavisāṇakappo’.",
  "tha-ap2:48.1": "‘Mettaṃ upekkhaṃ karuṇaṃ vimuttiṃ,",
  "tha-ap2:48.2": "Āsevamāno muditañca kāle;",
  "tha-ap2:48.3": "Sabbena lokena avirujjhamāno,",
  "tha-ap2:48.4": "Eko care khaggavisāṇakappo’.",
  "tha-ap2:49.1": "‘Rāgañca dosañca pahāya mohaṃ,",
  "tha-ap2:49.2": "Sandālayitvāna saṃyojanāni;",
  "tha-ap2:49.3": "Asantasaṃ jīvitasaṅkhayamhi,",
  "tha-ap2:49.4": "Eko care khaggavisāṇakappo’.",
  "tha-ap2:50.1": "‘Bhajanti sevanti ca kāraṇatthā,",
  "tha-ap2:50.2": "Nikkāraṇā dullabhā ajja mittā;",
  "tha-ap2:50.3": "Attatthapaññā asucīmanussā,",
  "tha-ap2:50.4": "Eko care khaggavisāṇakappo’.",
  "tha-ap2:51.1": "Visuddhasīlā suvisuddhapaññā,",
  "tha-ap2:51.2": "Samāhitā jāgariyānuyuttā;",
  "tha-ap2:51.3": "Vipassakā dhammavisesadassī,",
  "tha-ap2:51.4": "Maggaṅgabojjhaṅgagate vijaññā.",
  "tha-ap2:52.1": "Suññappaṇidhiñca tathānimittaṃ,",
  "tha-ap2:52.2": "Āsevayitvā jinasāsanamhi;",
  "tha-ap2:52.3": "Ye sāvakattaṃ na vajanti dhīrā,",
  "tha-ap2:52.4": "Bhavanti paccekajinā sayambhū.",
  "tha-ap2:53.1": "Mahantadhammā bahudhammakāyā,",
  "tha-ap2:53.2": "Cittissarā sabbadukkhoghatiṇṇā;",
  "tha-ap2:53.3": "Udaggacittā paramatthadassī,",
  "tha-ap2:53.4": "Sīhopamā khaggavisāṇakappā.",
  "tha-ap2:54.1": "Santindriyā santamanā samādhī,",
  "tha-ap2:54.2": "Paccantasattesu patippacārā;",
  "tha-ap2:54.3": "Dīpā parattha idha vijjalantā,",
  "tha-ap2:54.4": "Paccekabuddhā satataṃ hitāme.",
  "tha-ap2:55.1": "Pahīnasabbāvaraṇā janindā,",
  "tha-ap2:55.2": "Lokappadīpā ghanakañcanābhā;",
  "tha-ap2:55.3": "Nissaṃsayaṃ lokasudakkhiṇeyyā,",
  "tha-ap2:55.4": "Paccekabuddhā satatappitāme.",
  "tha-ap2:56.1": "Paccekabuddhānaṃ subhāsitāni,",
  "tha-ap2:56.2": "Caranti lokamhi sadevakamhi;",
  "tha-ap2:56.3": "Sutvā tathā ye na karonti bālā,",
  "tha-ap2:56.4": "Caranti dukkhesu punappunaṃ te.",
  "tha-ap2:57.1": "Paccekabuddhāna subhāsitāni,",
  "tha-ap2:57.2": "Madhuṃ yathā khuddamavassavantaṃ;",
  "tha-ap2:57.3": "Sutvā tathā ye paṭipattiyuttā,",
  "tha-ap2:57.4": "Bhavanti te saccadasā sapaññā.",
  "tha-ap2:58.1": "Paccekabuddhehi jinehi bhāsitā,",
  "tha-ap2:58.2": "Kathā uḷārā abhinikkhamitvā;",
  "tha-ap2:58.3": "Tā sakyasīhena naruttamena,",
  "tha-ap2:58.4": "Pakāsitā dhammavijānanatthaṃ.",
  "tha-ap2:59.1": "Lokānukampāya imāni tesaṃ,",
  "tha-ap2:59.2": "Paccekabuddhāna vikubbitāni;",
  "tha-ap2:59.3": "Saṃvegasaṅgamativaḍḍhanatthaṃ,",
  "tha-ap2:59.4": "Sayambhusīhena pakāsitānī”ti.",
  "tha-ap2:60.1": "Paccekabuddhāpadānaṃ samattaṃ."
}