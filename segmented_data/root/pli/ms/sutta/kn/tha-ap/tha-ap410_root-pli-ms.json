{
  "tha-ap410:0.1": "Therāpadāna",
  "tha-ap410:0.2": "Metteyyavagga",
  "tha-ap410:0.3": "8. Todeyyattheraapadāna",
  "tha-ap410:1.1": "“Rājāsi vijayo nāma,",
  "tha-ap410:1.2": "ketumatīpuruttame;",
  "tha-ap410:1.3": "Sūro vikkamasampanno,",
  "tha-ap410:1.4": "puramajjhāvasī tadā.",
  "tha-ap410:2.1": "Tassa rañño pamattassa,",
  "tha-ap410:2.2": "aṭaviyo samuṭṭhahuṃ;",
  "tha-ap410:2.3": "Otārā tuṇḍikā ceva,",
  "tha-ap410:2.4": "raṭṭhaṃ viddhaṃsayuṃ tadā.",
  "tha-ap410:3.1": "Paccante kupite khippaṃ,",
  "tha-ap410:3.2": "sannipātesirindamo;",
  "tha-ap410:3.3": "Bhaṭe ceva balatthe ca,",
  "tha-ap410:3.4": "ariṃ niggāhayi tadā.",
  "tha-ap410:4.1": "Hatthārohā anīkaṭṭhā,",
  "tha-ap410:4.2": "sūrā ca cammayodhino;",
  "tha-ap410:4.3": "Dhanuggahā ca uggā ca,",
  "tha-ap410:4.4": "sabbe sannipatuṃ tadā.",
  "tha-ap410:5.1": "Āḷārikā ca kappakā,",
  "tha-ap410:5.2": "nhāpakā mālakārakā;",
  "tha-ap410:5.3": "Sūrā vijitasaṅgāmā,",
  "tha-ap410:5.4": "sabbe sannipatuṃ tadā.",
  "tha-ap410:6.1": "Khaggahatthā ca purisā,",
  "tha-ap410:6.2": "cāpahatthā ca vammino;",
  "tha-ap410:6.3": "Luddā vijitasaṅgāmā,",
  "tha-ap410:6.4": "sabbe sannipatuṃ tadā.",
  "tha-ap410:7.1": "Tidhāpabhinnā mātaṅgā,",
  "tha-ap410:7.2": "kuñjarā saṭṭhihāyanā;",
  "tha-ap410:7.3": "Suvaṇṇakacchālaṅkārā,",
  "tha-ap410:7.4": "sabbe sannipatuṃ tadā.",
  "tha-ap410:8.1": "Khamā sītassa uṇhassa,",
  "tha-ap410:8.2": "ukkāruharaṇassa ca;",
  "tha-ap410:8.3": "Yodhājīvā katakammā,",
  "tha-ap410:8.4": "sabbe sannipatuṃ tadā.",
  "tha-ap410:9.1": "Saṅkhasaddaṃ bherisaddaṃ,",
  "tha-ap410:9.2": "atho utujasaddakaṃ;",
  "tha-ap410:9.3": "Etehi te hāsayantā,",
  "tha-ap410:9.4": "sabbe sannipatuṃ tadā.",
  "tha-ap410:10.1": "Tisūlakontimantehi ca,",
  "tha-ap410:10.2": "kavacatomarehi ca;",
  "tha-ap410:10.3": "Koṭṭentānaṃ nipātentā,",
  "tha-ap410:10.4": "sabbe sannipatuṃ tadā.",
  "tha-ap410:11.1": "Kimevātinisāmetvā,",
  "tha-ap410:11.2": "sarājā ajitaṃ jino;",
  "tha-ap410:11.3": "Saṭṭhi pāṇasahassāni,",
  "tha-ap410:11.4": "sūle uttāsayiṃ tadā.",
  "tha-ap410:12.1": "Saddaṃ mānusakākaṃsu,",
  "tha-ap410:12.2": "‘aho rājā adhammiko;",
  "tha-ap410:12.3": "Niraye paccamānassa,",
  "tha-ap410:12.4": "kadā anto bhavissati’.",
  "tha-ap410:13.1": "Sayanehaṃ tuvaṭṭento,",
  "tha-ap410:13.2": "passāmi niraye tadā;",
  "tha-ap410:13.3": "Na supāmi divārattiṃ,",
  "tha-ap410:13.4": "sūlena tajjayanti maṃ.",
  "tha-ap410:14.1": "Kiṃ pamādena rajjena,",
  "tha-ap410:14.2": "vāhanena balena ca;",
  "tha-ap410:14.3": "Na te pahonti dhāretuṃ,",
  "tha-ap410:14.4": "tāpayanti mamaṃ sadā.",
  "tha-ap410:15.1": "Kiṃ me puttehi dārehi,",
  "tha-ap410:15.2": "rajjena sakalena ca;",
  "tha-ap410:15.3": "Yannūna pabbajeyyāhaṃ,",
  "tha-ap410:15.4": "gatimaggaṃ visodhaye.",
  "tha-ap410:16.1": "Saṭṭhi nāgasahassāni,",
  "tha-ap410:16.2": "sabbālaṅkārabhūsite;",
  "tha-ap410:16.3": "Suvaṇṇakacche mātaṅge,",
  "tha-ap410:16.4": "hemakappanavāsase.",
  "tha-ap410:17.1": "Ārūḷhe gāmaṇīyehi,",
  "tha-ap410:17.2": "tomaraṅkusapāṇibhi;",
  "tha-ap410:17.3": "Saṅgāmāvacare ṭhāne,",
  "tha-ap410:17.4": "anapekkho vihāyahaṃ;",
  "tha-ap410:17.5": "Sakakammena santatto,",
  "tha-ap410:17.6": "nikkhamiṃ anagāriyaṃ.",
  "tha-ap410:18.1": "Saṭṭhi assasahassāni,",
  "tha-ap410:18.2": "sabbālaṅkārabhūsite;",
  "tha-ap410:18.3": "Ājānīyeva jātiyā,",
  "tha-ap410:18.4": "sindhave sīghavāhane.",
  "tha-ap410:19.1": "Ārūḷhe gāmaṇīyehi,",
  "tha-ap410:19.2": "cāpahatthehi vammibhi;",
  "tha-ap410:19.3": "Pahāretvāna te sabbe,",
  "tha-ap410:19.4": "nikkhamiṃ anagāriyaṃ.",
  "tha-ap410:20.1": "Saṭṭhi rathasahassāni,",
  "tha-ap410:20.2": "sabbālaṅkārabhūsite;",
  "tha-ap410:20.3": "Dīpe athopi veyagghe,",
  "tha-ap410:20.4": "sannaddhe ussitaddhaje;",
  "tha-ap410:20.5": "Te sabbe parihāretvā,",
  "tha-ap410:20.6": "pabbajiṃ anagāriyaṃ.",
  "tha-ap410:21.1": "Saṭṭhi dhenusahassāni,",
  "tha-ap410:21.2": "sabbā kaṃsūpadhāraṇā;",
  "tha-ap410:21.3": "Tāyopi chaḍḍayitvāna,",
  "tha-ap410:21.4": "pabbajiṃ anagāriyaṃ.",
  "tha-ap410:22.1": "Saṭṭhi itthisahassāni,",
  "tha-ap410:22.2": "sabbālaṅkārabhūsitā;",
  "tha-ap410:22.3": "Vicittavatthābharaṇā,",
  "tha-ap410:22.4": "āmukkamaṇikuṇḍalā.",
  "tha-ap410:23.1": "Aḷārapamhā hasulā,",
  "tha-ap410:23.2": "susaññā tanumajjhimā;",
  "tha-ap410:23.3": "Tā hitvā kandamānāyo,",
  "tha-ap410:23.4": "pabbajiṃ anagāriyaṃ.",
  "tha-ap410:24.1": "Saṭṭhi gāmasahassāni,",
  "tha-ap410:24.2": "paripuṇṇāni sabbaso;",
  "tha-ap410:24.3": "Chaḍḍayitvāna taṃ rajjaṃ,",
  "tha-ap410:24.4": "pabbajiṃ anagāriyaṃ.",
  "tha-ap410:25.1": "Nagarā nikkhamitvāna,",
  "tha-ap410:25.2": "himavantamupāgamiṃ;",
  "tha-ap410:25.3": "Bhāgīrathīnadītīre,",
  "tha-ap410:25.4": "assamaṃ māpayiṃ ahaṃ.",
  "tha-ap410:26.1": "Paṇṇasālaṃ karitvāna,",
  "tha-ap410:26.2": "Agyāgāraṃ akāsahaṃ;",
  "tha-ap410:26.3": "Āraddhavīriyo pahitatto,",
  "tha-ap410:26.4": "Vasāmi assame ahaṃ.",
  "tha-ap410:27.1": "Maṇḍape rukkhamūle vā,",
  "tha-ap410:27.2": "suññāgāre ca jhāyato;",
  "tha-ap410:27.3": "Na tu vijjati tāso me,",
  "tha-ap410:27.4": "na passe bhayabheravaṃ.",
  "tha-ap410:28.1": "Sumedho nāma sambuddho,",
  "tha-ap410:28.2": "aggo kāruṇiko muni;",
  "tha-ap410:28.3": "Ñāṇālokena jotanto,",
  "tha-ap410:28.4": "loke uppajji tāvade.",
  "tha-ap410:29.1": "Mama assamasāmantā,",
  "tha-ap410:29.2": "yakkho āsi mahiddhiko;",
  "tha-ap410:29.3": "Buddhaseṭṭhamhi uppanne,",
  "tha-ap410:29.4": "ārocesi mamaṃ tadā.",
  "tha-ap410:30.1": "‘Buddho loke samuppanno,",
  "tha-ap410:30.2": "sumedho nāma cakkhumā;",
  "tha-ap410:30.3": "Tāreti janataṃ sabbaṃ,",
  "tha-ap410:30.4": "tampi so tārayissati’.",
  "tha-ap410:31.1": "Yakkhassa vacanaṃ sutvā,",
  "tha-ap410:31.2": "saṃviggo āsi tāvade;",
  "tha-ap410:31.3": "Buddho buddhoti cintento,",
  "tha-ap410:31.4": "assamaṃ paṭisāmayiṃ.",
  "tha-ap410:32.1": "Aggidāruñca chaḍḍetvā,",
  "tha-ap410:32.2": "saṃsāmetvāna santhataṃ;",
  "tha-ap410:32.3": "Assamaṃ abhivanditvā,",
  "tha-ap410:32.4": "nikkhamiṃ vipinā ahaṃ.",
  "tha-ap410:33.1": "Tato candanamādāya,",
  "tha-ap410:33.2": "gāmā gāmaṃ purā puraṃ;",
  "tha-ap410:33.3": "Devadevaṃ gavesanto,",
  "tha-ap410:33.4": "upagacchiṃ vināyakaṃ.",
  "tha-ap410:34.1": "Bhagavā tamhi samaye,",
  "tha-ap410:34.2": "sumedho lokanāyako;",
  "tha-ap410:34.3": "Catusaccaṃ pakāsento,",
  "tha-ap410:34.4": "bodheti janataṃ bahuṃ.",
  "tha-ap410:35.1": "Añjaliṃ paggahetvāna,",
  "tha-ap410:35.2": "sīse katvāna candanaṃ;",
  "tha-ap410:35.3": "Sambuddhaṃ abhivādetvā,",
  "tha-ap410:35.4": "imā gāthā abhāsahaṃ.",
  "tha-ap410:36.1": "‘Vassike pupphamānamhi,",
  "tha-ap410:36.2": "santike upavāyati;",
  "tha-ap410:36.3": "Tvaṃ vīra guṇagandhena,",
  "tha-ap410:36.4": "disā sabbā pavāyasi.",
  "tha-ap410:37.1": "Campake nāgavanike,",
  "tha-ap410:37.2": "atimuttakaketake;",
  "tha-ap410:37.3": "Sālesu pupphamānesu,",
  "tha-ap410:37.4": "anuvātaṃ pavāyati.",
  "tha-ap410:38.1": "Tava gandhaṃ suṇitvāna,",
  "tha-ap410:38.2": "himavantā idhāgamiṃ;",
  "tha-ap410:38.3": "Pūjemi taṃ mahāvīra,",
  "tha-ap410:38.4": "lokajeṭṭha mahāyasa’.",
  "tha-ap410:39.1": "Varacandanenānulimpiṃ,",
  "tha-ap410:39.2": "sumedhaṃ lokanāyakaṃ;",
  "tha-ap410:39.3": "Sakaṃ cittaṃ pasādetvā,",
  "tha-ap410:39.4": "tuṇhī aṭṭhāsi tāvade.",
  "tha-ap410:40.1": "Sumedho nāma bhagavā,",
  "tha-ap410:40.2": "lokajeṭṭho narāsabho;",
  "tha-ap410:40.3": "Bhikkhusaṃghe nisīditvā,",
  "tha-ap410:40.4": "imā gāthā abhāsatha.",
  "tha-ap410:41.1": "‘Yo me guṇe pakittesi,",
  "tha-ap410:41.2": "candanañca apūjayi;",
  "tha-ap410:41.3": "Tamahaṃ kittayissāmi,",
  "tha-ap410:41.4": "suṇātha mama bhāsato.",
  "tha-ap410:42.1": "Ādeyyavākyavacano,",
  "tha-ap410:42.2": "brahmā uju patāpavā;",
  "tha-ap410:42.3": "Pañcavīsatikappāni,",
  "tha-ap410:42.4": "sappabhāso bhavissati.",
  "tha-ap410:43.1": "Chabbīsatikappasate,",
  "tha-ap410:43.2": "devaloke ramissati;",
  "tha-ap410:43.3": "Sahassakkhattuṃ rājā ca,",
  "tha-ap410:43.4": "cakkavattī bhavissati.",
  "tha-ap410:44.1": "Tettiṃsakkhattuṃ devindo,",
  "tha-ap410:44.2": "devarajjaṃ karissati;",
  "tha-ap410:44.3": "Padesarajjaṃ vipulaṃ,",
  "tha-ap410:44.4": "gaṇanāto asaṅkhiyaṃ.",
  "tha-ap410:45.1": "Tato cutoyaṃ manujo,",
  "tha-ap410:45.2": "manussattaṃ gamissati;",
  "tha-ap410:45.3": "Puññakammena saṃyutto,",
  "tha-ap410:45.4": "brahmabandhu bhavissati.",
  "tha-ap410:46.1": "Ajjhāyako mantadharo,",
  "tha-ap410:46.2": "tiṇṇaṃ vedāna pāragū;",
  "tha-ap410:46.3": "Tilakkhaṇena sampanno,",
  "tha-ap410:46.4": "bāvarī nāma brāhmaṇo.",
  "tha-ap410:47.1": "Tassa sisso bhavitvāna,",
  "tha-ap410:47.2": "hessati mantapāragū;",
  "tha-ap410:47.3": "Upagantvāna sambuddhaṃ,",
  "tha-ap410:47.4": "gotamaṃ sakyapuṅgavaṃ.",
  "tha-ap410:48.1": "Pucchitvā nipuṇe pañhe,",
  "tha-ap410:48.2": "bhāvayitvāna añjasaṃ;",
  "tha-ap410:48.3": "Sabbāsave pariññāya,",
  "tha-ap410:48.4": "viharissatināsavo’.",
  "tha-ap410:49.1": "Tividhaggi nibbutā mayhaṃ,",
  "tha-ap410:49.2": "bhavā sabbe samūhatā;",
  "tha-ap410:49.3": "Sabbāsave pariññāya,",
  "tha-ap410:49.4": "viharāmi anāsavo.",
  "tha-ap410:50.1": "Kilesā jhāpitā mayhaṃ,",
  "tha-ap410:50.2": "…pe…",
  "tha-ap410:50.3": "viharāmi anāsavo.",
  "tha-ap410:51.1": "Svāgataṃ vata me āsi,",
  "tha-ap410:51.2": "…pe…",
  "tha-ap410:51.3": "kataṃ buddhassa sāsanaṃ.",
  "tha-ap410:52.1": "Paṭisambhidā catasso,",
  "tha-ap410:52.2": "…pe…",
  "tha-ap410:52.3": "kataṃ buddhassa sāsanaṃ”.",
  "tha-ap410:53.1": "Itthaṃ sudaṃ āyasmā todeyyo thero imā gāthāyo abhāsitthāti.",
  "tha-ap410:54.1": "Todeyyattherassāpadānaṃ aṭṭhamaṃ."
}