{
  "tha-ap10:0.1": "Therāpadāna",
  "tha-ap10:0.2": "Buddhavagga",
  "tha-ap10:0.3": "10. Piṇḍolabhāradvājattheraapadāna",
  "tha-ap10:1.1": "“Padumuttaro nāma jino,",
  "tha-ap10:1.2": "sayambhū aggapuggalo;",
  "tha-ap10:1.3": "Purato himavantassa,",
  "tha-ap10:1.4": "cittakūṭe vasī tadā.",
  "tha-ap10:2.1": "Abhītarūpo tatthāsiṁ,",
  "tha-ap10:2.2": "migarājā catukkamo;",
  "tha-ap10:2.3": "Tassa saddaṁ suṇitvāna,",
  "tha-ap10:2.4": "vikkhambhanti bahujjanā.",
  "tha-ap10:3.1": "Suphullaṁ padumaṁ gayha,",
  "tha-ap10:3.2": "upagacchiṁ narāsabhaṁ;",
  "tha-ap10:3.3": "Vuṭṭhitassa samādhimhā,",
  "tha-ap10:3.4": "buddhassa abhiropayiṁ.",
  "tha-ap10:4.1": "Catuddisaṁ namassitvā,",
  "tha-ap10:4.2": "buddhaseṭṭhaṁ naruttamaṁ;",
  "tha-ap10:4.3": "Sakaṁ cittaṁ pasādetvā,",
  "tha-ap10:4.4": "sīhanādaṁ nadiṁ ahaṁ.",
  "tha-ap10:5.1": "Padumuttaro lokavidū,",
  "tha-ap10:5.2": "āhutīnaṁ paṭiggaho;",
  "tha-ap10:5.3": "Sakāsane nisīditvā,",
  "tha-ap10:5.4": "imā gāthā abhāsatha.",
  "tha-ap10:6.1": "Buddhassa giramaññāya,",
  "tha-ap10:6.2": "Sabbe devā samāgatā;",
  "tha-ap10:6.3": "‘Āgato vadataṁ seṭṭho,",
  "tha-ap10:6.4": "Dhammaṁ sossāma taṁ mayaṁ’.",
  "tha-ap10:7.1": "Tesaṁ hāsaparetānaṁ,",
  "tha-ap10:7.2": "purato lokanāyako;",
  "tha-ap10:7.3": "Mama saddaṁ pakittesi,",
  "tha-ap10:7.4": "dīghadassī mahāmuni.",
  "tha-ap10:8.1": "Yenidaṁ padumaṁ dinnaṁ,",
  "tha-ap10:8.2": "sīhanādo ca nādito;",
  "tha-ap10:8.3": "Tamahaṁ kittayissāmi,",
  "tha-ap10:8.4": "suṇātha mama bhāsato.",
  "tha-ap10:9.1": "Ito aṭṭhamake kappe,",
  "tha-ap10:9.2": "cakkavattī bhavissati;",
  "tha-ap10:9.3": "Sattaratanasampanno,",
  "tha-ap10:9.4": "catudīpamhi issaro.",
  "tha-ap10:10.1": "Kārayissati issariyaṁ,",
  "tha-ap10:10.2": "mahiyā catusaṭṭhiyā;",
  "tha-ap10:10.3": "Padumo nāma nāmena,",
  "tha-ap10:10.4": "cakkavattī mahabbalo.",
  "tha-ap10:11.1": "Kappasatasahassamhi,",
  "tha-ap10:11.2": "okkākakulasambhavo;",
  "tha-ap10:11.3": "Gotamo nāma gottena,",
  "tha-ap10:11.4": "satthā loke bhavissati.",
  "tha-ap10:12.1": "Pakāsite pāvacane,",
  "tha-ap10:12.2": "brahmabandhu bhavissati;",
  "tha-ap10:12.3": "Brahmaññā abhinikkhamma,",
  "tha-ap10:12.4": "pabbajissati tāvade.",
  "tha-ap10:13.1": "Padhānapahitatto so,",
  "tha-ap10:13.2": "upasanto nirūpadhi;",
  "tha-ap10:13.3": "Sabbāsave pariññāya,",
  "tha-ap10:13.4": "nibbāyissatināsavo.",
  "tha-ap10:14.1": "Vijane pantaseyyamhi,",
  "tha-ap10:14.2": "vāḷamigasamākule;",
  "tha-ap10:14.3": "Sabbāsave pariññāya,",
  "tha-ap10:14.4": "nibbāyissatināsavo.",
  "tha-ap10:15.1": "Paṭisambhidā catasso,",
  "tha-ap10:15.2": "vimokkhāpi ca aṭṭhime;",
  "tha-ap10:15.3": "Chaḷabhiññā sacchikatā,",
  "tha-ap10:15.4": "kataṁ buddhassa sāsanaṁ”.",
  "tha-ap10:16.1": "Itthaṁ sudaṁ āyasmā piṇḍolabhāradvājo thero imā gāthāyo abhāsitthāti.",
  "tha-ap10:17.1": "Piṇḍolabhāradvājattherassāpadānaṁ aṭṭhamaṁ."
}