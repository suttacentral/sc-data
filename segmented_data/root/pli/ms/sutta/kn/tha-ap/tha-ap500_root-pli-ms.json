{
  "tha-ap500:0.1": "Therāpadāna",
  "tha-ap500:0.2": "Kiṅkaṇipupphavagga",
  "tha-ap500:0.3": "8 Pulinathūpiyattheraapadāna",
  "tha-ap500:1.1": "“Himavantassāvidūre,",
  "tha-ap500:1.2": "yamako nāma pabbato;",
  "tha-ap500:1.3": "Assamo sukato mayhaṃ,",
  "tha-ap500:1.4": "paṇṇasālā sumāpitā.",
  "tha-ap500:2.1": "Nārado nāma nāmena,",
  "tha-ap500:2.2": "jaṭilo uggatāpano;",
  "tha-ap500:2.3": "Catuddasasahassāni,",
  "tha-ap500:2.4": "sissā paricaranti maṃ.",
  "tha-ap500:3.1": "Paṭisallīnako santo,",
  "tha-ap500:3.2": "evaṃ cintesahaṃ tadā;",
  "tha-ap500:3.3": "‘Sabbo jano maṃ pūjeti,",
  "tha-ap500:3.4": "nāhaṃ pūjemi kiñcanaṃ.",
  "tha-ap500:4.1": "Na me ovādako atthi,",
  "tha-ap500:4.2": "vattā koci na vijjati;",
  "tha-ap500:4.3": "Anācariyupajjhāyo,",
  "tha-ap500:4.4": "vane vāsaṃ upemahaṃ.",
  "tha-ap500:5.1": "Upāsamāno yamahaṃ,",
  "tha-ap500:5.2": "garucittaṃ upaṭṭhahe;",
  "tha-ap500:5.3": "So me ācariyo natthi,",
  "tha-ap500:5.4": "vanavāso niratthako.",
  "tha-ap500:6.1": "Āyāgaṃ me gavesissaṃ,",
  "tha-ap500:6.2": "garuṃ bhāvaniyaṃ tathā;",
  "tha-ap500:6.3": "Sāvassayo vasissāmi,",
  "tha-ap500:6.4": "na koci garahissati’.",
  "tha-ap500:7.1": "Uttānakūlā nadikā,",
  "tha-ap500:7.2": "supatitthā manoramā;",
  "tha-ap500:7.3": "Saṃsuddhapulinākiṇṇā,",
  "tha-ap500:7.4": "avidūre mamassamaṃ.",
  "tha-ap500:8.1": "Nadiṃ amarikaṃ nāma,",
  "tha-ap500:8.2": "upagantvānahaṃ tadā;",
  "tha-ap500:8.3": "Saṃvaḍḍhayitvā pulinaṃ,",
  "tha-ap500:8.4": "akaṃ pulinacetiyaṃ.",
  "tha-ap500:9.1": "Ye te ahesuṃ sambuddhā,",
  "tha-ap500:9.2": "bhavantakaraṇā munī;",
  "tha-ap500:9.3": "Tesaṃ etādiso thūpo,",
  "tha-ap500:9.4": "taṃ nimittaṃ karomahaṃ.",
  "tha-ap500:10.1": "Karitvā pulinaṃ thūpaṃ,",
  "tha-ap500:10.2": "sovaṇṇaṃ māpayiṃ ahaṃ;",
  "tha-ap500:10.3": "Soṇṇakiṅkaṇipupphāni,",
  "tha-ap500:10.4": "sahasse tīṇi pūjayiṃ.",
  "tha-ap500:11.1": "Sāyaṃ pātaṃ namassāmi,",
  "tha-ap500:11.2": "vedajāto katañjalī;",
  "tha-ap500:11.3": "Sammukhā viya sambuddhaṃ,",
  "tha-ap500:11.4": "vandiṃ pulinacetiyaṃ.",
  "tha-ap500:12.1": "Yadā kilesā jāyanti,",
  "tha-ap500:12.2": "vitakkā gehanissitā;",
  "tha-ap500:12.3": "Sarāmi sukataṃ thūpaṃ,",
  "tha-ap500:12.4": "paccavekkhāmi tāvade.",
  "tha-ap500:13.1": "Upanissāya viharaṃ,",
  "tha-ap500:13.2": "satthavāhaṃ vināyakaṃ;",
  "tha-ap500:13.3": "Kilese saṃvaseyyāsi,",
  "tha-ap500:13.4": "na yuttaṃ tava mārisa.",
  "tha-ap500:14.1": "Saha āvajjite thūpe,",
  "tha-ap500:14.2": "gāravaṃ hoti me tadā;",
  "tha-ap500:14.3": "Kuvitakke vinodesiṃ,",
  "tha-ap500:14.4": "nāgo tuttaṭṭito yathā.",
  "tha-ap500:15.1": "Evaṃ viharamānaṃ maṃ,",
  "tha-ap500:15.2": "maccurājābhimaddatha;",
  "tha-ap500:15.3": "Tattha kālaṅkato santo,",
  "tha-ap500:15.4": "brahmalokamagacchahaṃ.",
  "tha-ap500:16.1": "Yāvatāyuṃ vasitvāna,",
  "tha-ap500:16.2": "tidive upapajjahaṃ;",
  "tha-ap500:16.3": "Asītikkhattuṃ devindo,",
  "tha-ap500:16.4": "devarajjamakārayiṃ.",
  "tha-ap500:17.1": "Satānaṃ tīṇikkhattuñca,",
  "tha-ap500:17.2": "cakkavattī ahosahaṃ;",
  "tha-ap500:17.3": "Padesarajjaṃ vipulaṃ,",
  "tha-ap500:17.4": "gaṇanāto asaṅkhiyaṃ.",
  "tha-ap500:18.1": "Soṇṇakiṅkaṇipupphānaṃ,",
  "tha-ap500:18.2": "vipākaṃ anubhomahaṃ;",
  "tha-ap500:18.3": "Dhātīsatasahassāni,",
  "tha-ap500:18.4": "parivārenti maṃ bhave.",
  "tha-ap500:19.1": "Thūpassa pariciṇṇattā,",
  "tha-ap500:19.2": "rajojallaṃ na limpati;",
  "tha-ap500:19.3": "Gatte sedā na muccanti,",
  "tha-ap500:19.4": "suppabhāso bhavāmahaṃ.",
  "tha-ap500:20.1": "Aho me sukato thūpo,",
  "tha-ap500:20.2": "sudiṭṭhā marikā nadī;",
  "tha-ap500:20.3": "Thūpaṃ katvāna pulinaṃ,",
  "tha-ap500:20.4": "pattomhi acalaṃ padaṃ.",
  "tha-ap500:21.1": "Kusalaṃ kattukāmena,",
  "tha-ap500:21.2": "jantunā sāragāhinā;",
  "tha-ap500:21.3": "Natthi khettaṃ akhettaṃ vā,",
  "tha-ap500:21.4": "paṭipattīva sādhakā.",
  "tha-ap500:22.1": "Yathāpi balavā poso,",
  "tha-ap500:22.2": "aṇṇavaṃ taritussahe;",
  "tha-ap500:22.3": "Parittaṃ kaṭṭhamādāya,",
  "tha-ap500:22.4": "pakkhandeyya mahāsaraṃ.",
  "tha-ap500:23.1": "Imāhaṃ kaṭṭhaṃ nissāya,",
  "tha-ap500:23.2": "tarissāmi mahodadhiṃ;",
  "tha-ap500:23.3": "Ussāhena vīriyena,",
  "tha-ap500:23.4": "tareyya udadhiṃ naro.",
  "tha-ap500:24.1": "Tatheva me kataṃ kammaṃ,",
  "tha-ap500:24.2": "parittaṃ thokakañca yaṃ;",
  "tha-ap500:24.3": "Taṃ kammaṃ upanissāya,",
  "tha-ap500:24.4": "saṃsāraṃ samatikkamiṃ.",
  "tha-ap500:25.1": "Pacchime bhave sampatte,",
  "tha-ap500:25.2": "sukkamūlena codito;",
  "tha-ap500:25.3": "Sāvatthiyaṃ pure jāto,",
  "tha-ap500:25.4": "mahāsāle suaḍḍhake.",
  "tha-ap500:26.1": "Saddhā mātā pitā mayhaṃ,",
  "tha-ap500:26.2": "buddhassa saraṇaṃ gatā;",
  "tha-ap500:26.3": "Ubho diṭṭhapadā ete,",
  "tha-ap500:26.4": "anuvattanti sāsanaṃ.",
  "tha-ap500:27.1": "Bodhipapaṭikaṃ gayha,",
  "tha-ap500:27.2": "soṇṇathūpamakārayuṃ;",
  "tha-ap500:27.3": "Sāyaṃ pātaṃ namassanti,",
  "tha-ap500:27.4": "sakyaputtassa sammukhā.",
  "tha-ap500:28.1": "Uposathamhi divase,",
  "tha-ap500:28.2": "soṇṇathūpaṃ vinīharuṃ;",
  "tha-ap500:28.3": "Buddhassa vaṇṇaṃ kittentā,",
  "tha-ap500:28.4": "tiyāmaṃ vītināmayuṃ.",
  "tha-ap500:29.1": "Saha disvānahaṃ thūpaṃ,",
  "tha-ap500:29.2": "sariṃ pulinacetiyaṃ;",
  "tha-ap500:29.3": "Ekāsane nisīditvā,",
  "tha-ap500:29.4": "arahattamapāpuṇiṃ.",
  "tha-ap500:30.1": "Dvāvīsatimaṃ bhāṇavāraṃ.",
  "tha-ap500:31.1": "Gavesamāno taṃ vīraṃ,",
  "tha-ap500:31.2": "dhammasenāpatiddasaṃ;",
  "tha-ap500:31.3": "Agārā nikkhamitvāna,",
  "tha-ap500:31.4": "pabbajiṃ tassa santike.",
  "tha-ap500:32.1": "Jātiyā sattavassena,",
  "tha-ap500:32.2": "arahattamapāpuṇiṃ;",
  "tha-ap500:32.3": "Upasampādayī buddho,",
  "tha-ap500:32.4": "guṇamaññāya cakkhumā.",
  "tha-ap500:33.1": "Dārakeneva santena,",
  "tha-ap500:33.2": "kiriyaṃ niṭṭhitaṃ mayā;",
  "tha-ap500:33.3": "Kataṃ me karaṇīyajja,",
  "tha-ap500:33.4": "sakyaputtassa sāsane.",
  "tha-ap500:34.1": "Sabbaverabhayātīto,",
  "tha-ap500:34.2": "sabbasaṅgātigo isi;",
  "tha-ap500:34.3": "Sāvako te mahāvīra,",
  "tha-ap500:34.4": "soṇṇathūpassidaṃ phalaṃ.",
  "tha-ap500:35.1": "Kilesā jhāpitā mayhaṃ,",
  "tha-ap500:35.2": "…pe…",
  "tha-ap500:35.3": "viharāmi anāsavo.",
  "tha-ap500:36.1": "Svāgataṃ vata me āsi,",
  "tha-ap500:36.2": "…pe…",
  "tha-ap500:36.3": "kataṃ buddhassa sāsanaṃ.",
  "tha-ap500:37.1": "Paṭisambhidā catasso,",
  "tha-ap500:37.2": "…pe…",
  "tha-ap500:37.3": "kataṃ buddhassa sāsanaṃ”.",
  "tha-ap500:38.1": "Itthaṃ sudaṃ āyasmā pulinathūpiyo thero imā gāthāyo abhāsitthāti.",
  "tha-ap500:39.1": "Pulinathūpiyattherassāpadānaṃ aṭṭhamaṃ."
}