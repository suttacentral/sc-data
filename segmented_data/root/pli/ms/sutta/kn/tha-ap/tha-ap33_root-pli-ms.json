{
  "tha-ap33:0.1": "Therāpadāna",
  "tha-ap33:0.2": "Kuṇḍadhānavagga",
  "tha-ap33:0.3": "1. Kuṇḍadhānattheraapadāna",
  "tha-ap33:1.1": "“Sattāhaṃ paṭisallīnaṃ,",
  "tha-ap33:1.2": "sayambhuṃ aggapuggalaṃ;",
  "tha-ap33:1.3": "Pasannacitto sumano,",
  "tha-ap33:1.4": "buddhaseṭṭhaṃ upaṭṭhahiṃ.",
  "tha-ap33:2.1": "Vuṭṭhitaṃ kālamaññāya,",
  "tha-ap33:2.2": "padumuttaraṃ mahāmuniṃ;",
  "tha-ap33:2.3": "Mahantiṃ kadalīkaṇṇiṃ,",
  "tha-ap33:2.4": "gahetvā upagacchahaṃ.",
  "tha-ap33:3.1": "Paṭiggahetvā bhagavā,",
  "tha-ap33:3.2": "sabbaññū lokanāyako;",
  "tha-ap33:3.3": "Mama cittaṃ pasādento,",
  "tha-ap33:3.4": "paribhuñji mahāmuni.",
  "tha-ap33:4.1": "Paribhuñjitvā sambuddho,",
  "tha-ap33:4.2": "satthavāho anuttaro;",
  "tha-ap33:4.3": "Sakāsane nisīditvā,",
  "tha-ap33:4.4": "imā gāthā abhāsatha.",
  "tha-ap33:5.1": "‘Ye ca santi samitāro,",
  "tha-ap33:5.2": "yakkhā imamhi pabbate;",
  "tha-ap33:5.3": "Araññe bhūtabhabyāni,",
  "tha-ap33:5.4": "suṇantu vacanaṃ mama.",
  "tha-ap33:6.1": "Yo so buddhaṃ upaṭṭhāsi,",
  "tha-ap33:6.2": "migarājaṃva kesariṃ;",
  "tha-ap33:6.3": "Tamahaṃ kittayissāmi,",
  "tha-ap33:6.4": "suṇātha mama bhāsato.",
  "tha-ap33:7.1": "Ekādasañcakkhattuṃ so,",
  "tha-ap33:7.2": "devarājā bhavissati;",
  "tha-ap33:7.3": "Catutiṃsatikkhattuñca,",
  "tha-ap33:7.4": "cakkavattī bhavissati.",
  "tha-ap33:8.1": "Kappasatasahassamhi,",
  "tha-ap33:8.2": "okkākakulasambhavo;",
  "tha-ap33:8.3": "Gotamo nāma gottena,",
  "tha-ap33:8.4": "satthā loke bhavissati.",
  "tha-ap33:9.1": "Akkositvāna samaṇe,",
  "tha-ap33:9.2": "sīlavante anāsave;",
  "tha-ap33:9.3": "Pāpakammavipākena,",
  "tha-ap33:9.4": "nāmadheyyaṃ labhissati.",
  "tha-ap33:10.1": "Tassa dhamme sudāyādo,",
  "tha-ap33:10.2": "oraso dhammanimmito;",
  "tha-ap33:10.3": "Kuṇḍadhānoti nāmena,",
  "tha-ap33:10.4": "sāvako so bhavissati’.",
  "tha-ap33:11.1": "Pavivekamanuyutto,",
  "tha-ap33:11.2": "jhāyī jhānarato ahaṃ;",
  "tha-ap33:11.3": "Tosayitvāna satthāraṃ,",
  "tha-ap33:11.4": "viharāmi anāsavo.",
  "tha-ap33:12.1": "Sāvakehi parivuto,",
  "tha-ap33:12.2": "bhikkhusaṃghapurakkhato;",
  "tha-ap33:12.3": "Bhikkhusaṃghe nisīditvā,",
  "tha-ap33:12.4": "salākaṃ gāhayī jino.",
  "tha-ap33:13.1": "Ekaṃsaṃ cīvaraṃ katvā,",
  "tha-ap33:13.2": "vanditvā lokanāyakaṃ;",
  "tha-ap33:13.3": "Vadataṃ varassa purato,",
  "tha-ap33:13.4": "paṭhamaṃ aggahesahaṃ.",
  "tha-ap33:14.1": "Tena kammena bhagavā,",
  "tha-ap33:14.2": "dasasahassikampako;",
  "tha-ap33:14.3": "Bhikkhusaṃghe nisīditvā,",
  "tha-ap33:14.4": "aggaṭṭhāne ṭhapesi maṃ.",
  "tha-ap33:15.1": "Vīriyaṃ me dhuradhorayhaṃ,",
  "tha-ap33:15.2": "yogakkhemādhivāhanaṃ;",
  "tha-ap33:15.3": "Dhāremi antimaṃ dehaṃ,",
  "tha-ap33:15.4": "sammāsambuddhasāsane.",
  "tha-ap33:16.1": "Paṭisambhidā catasso,",
  "tha-ap33:16.2": "vimokkhāpi ca aṭṭhime;",
  "tha-ap33:16.3": "Chaḷabhiññā sacchikatā,",
  "tha-ap33:16.4": "kataṃ buddhassa sāsanaṃ”.",
  "tha-ap33:17.1": "Itthaṃ sudaṃ āyasmā kuṇḍadhāno thero imā gāthāyo abhāsitthāti.",
  "tha-ap33:18.1": "Kuṇḍadhānattherassāpadānaṃ paṭhamaṃ."
}