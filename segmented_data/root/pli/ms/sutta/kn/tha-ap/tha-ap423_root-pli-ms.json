{
  "tha-ap423:0.1": "Therāpadāna",
  "tha-ap423:0.2": "Sakiṃsammajjakavagga",
  "tha-ap423:0.3": "1. Sakiṃsammajjakattheraapadāna",
  "tha-ap423:1.1": "“Vipassino bhagavato,",
  "tha-ap423:1.2": "pāṭaliṃ bodhimuttamaṃ;",
  "tha-ap423:1.3": "Disvāva taṃ pādapaggaṃ,",
  "tha-ap423:1.4": "tattha cittaṃ pasādayiṃ.",
  "tha-ap423:2.1": "Sammajjaniṃ gahetvāna,",
  "tha-ap423:2.2": "bodhiṃ sammajji tāvade;",
  "tha-ap423:2.3": "Sammajjitvāna taṃ bodhiṃ,",
  "tha-ap423:2.4": "avandiṃ pāṭaliṃ ahaṃ.",
  "tha-ap423:3.1": "Tattha cittaṃ pasādetvā,",
  "tha-ap423:3.2": "sire katvāna añjaliṃ;",
  "tha-ap423:3.3": "Namassamāno taṃ bodhiṃ,",
  "tha-ap423:3.4": "gañchiṃ paṭikuṭiṃ ahaṃ.",
  "tha-ap423:4.1": "Tādimaggena gacchāmi,",
  "tha-ap423:4.2": "saranto bodhimuttamaṃ;",
  "tha-ap423:4.3": "Ajagaro maṃ pīḷesi,",
  "tha-ap423:4.4": "ghorarūpo mahabbalo.",
  "tha-ap423:5.1": "Āsanne me kataṃ kammaṃ,",
  "tha-ap423:5.2": "phalena tosayī mamaṃ;",
  "tha-ap423:5.3": "Kaḷevaraṃ me gilati,",
  "tha-ap423:5.4": "devaloke ramāmahaṃ.",
  "tha-ap423:6.1": "Anāvilaṃ mama cittaṃ,",
  "tha-ap423:6.2": "visuddhaṃ paṇḍaraṃ sadā;",
  "tha-ap423:6.3": "Sokasallaṃ na jānāmi,",
  "tha-ap423:6.4": "cittasantāpanaṃ mama.",
  "tha-ap423:7.1": "Kuṭṭhaṃ gaṇḍo kilāso ca,",
  "tha-ap423:7.2": "apamāro vitacchikā;",
  "tha-ap423:7.3": "Daddu kaṇḍu ca me natthi,",
  "tha-ap423:7.4": "phalaṃ sammajjanāyidaṃ.",
  "tha-ap423:8.1": "Soko ca paridevo ca,",
  "tha-ap423:8.2": "hadaye me na vijjati;",
  "tha-ap423:8.3": "Abhantaṃ ujukaṃ cittaṃ,",
  "tha-ap423:8.4": "phalaṃ sammajjanāyidaṃ.",
  "tha-ap423:9.1": "Samādhīsu na majjāmi,",
  "tha-ap423:9.2": "visadaṃ hoti mānasaṃ;",
  "tha-ap423:9.3": "Yaṃ yaṃ samādhimicchāmi,",
  "tha-ap423:9.4": "so so sampajjate mamaṃ.",
  "tha-ap423:10.1": "Rajanīye na rajjāmi,",
  "tha-ap423:10.2": "atho dussaniyesu ca;",
  "tha-ap423:10.3": "Mohanīye na muyhāmi,",
  "tha-ap423:10.4": "phalaṃ sammajjanāyidaṃ.",
  "tha-ap423:11.1": "Ekanavutito kappe,",
  "tha-ap423:11.2": "yaṃ kammamakariṃ tadā;",
  "tha-ap423:11.3": "Duggatiṃ nābhijānāmi,",
  "tha-ap423:11.4": "phalaṃ sammajjanāyidaṃ.",
  "tha-ap423:12.1": "Kilesā jhāpitā mayhaṃ,",
  "tha-ap423:12.2": "bhavā sabbe samūhatā;",
  "tha-ap423:12.3": "Nāgova bandhanaṃ chetvā,",
  "tha-ap423:12.4": "viharāmi anāsavo.",
  "tha-ap423:13.1": "Svāgataṃ vata me āsi,",
  "tha-ap423:13.2": "mama buddhassa santike;",
  "tha-ap423:13.3": "Tisso vijjā anuppattā,",
  "tha-ap423:13.4": "kataṃ buddhassa sāsanaṃ.",
  "tha-ap423:14.1": "Paṭisambhidā catasso,",
  "tha-ap423:14.2": "vimokkhāpi ca aṭṭhime;",
  "tha-ap423:14.3": "Chaḷabhiññā sacchikatā,",
  "tha-ap423:14.4": "kataṃ buddhassa sāsanaṃ”.",
  "tha-ap423:15.1": "Itthaṃ sudaṃ āyasmā sakiṃsammajjako thero imā gāthāyo abhāsitthāti.",
  "tha-ap423:16.1": "Sakiṃsammajjakattherassāpadānaṃ paṭhamaṃ."
}