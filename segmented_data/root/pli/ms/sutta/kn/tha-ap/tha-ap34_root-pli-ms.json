{
  "tha-ap34:0.1": "Therāpadāna",
  "tha-ap34:0.2": "Kuṇḍadhānavagga",
  "tha-ap34:0.3": "2. Sāgatattheraapadāna",
  "tha-ap34:1.1": "“Sobhito nāma nāmena,",
  "tha-ap34:1.2": "ahosiṃ brāhmaṇo tadā;",
  "tha-ap34:1.3": "Purakkhato sasissehi,",
  "tha-ap34:1.4": "ārāmaṃ agamāsahaṃ.",
  "tha-ap34:2.1": "Bhagavā tamhi samaye,",
  "tha-ap34:2.2": "bhikkhusaṃghapurakkhato;",
  "tha-ap34:2.3": "Ārāmadvārā nikkhamma,",
  "tha-ap34:2.4": "aṭṭhāsi purisuttamo.",
  "tha-ap34:3.1": "Tamaddasāsiṃ sambuddhaṃ,",
  "tha-ap34:3.2": "dantaṃ dantapurakkhataṃ;",
  "tha-ap34:3.3": "Sakaṃ cittaṃ pasādetvā,",
  "tha-ap34:3.4": "santhaviṃ lokanāyakaṃ.",
  "tha-ap34:4.1": "Ye keci pādapā sabbe,",
  "tha-ap34:4.2": "mahiyā te virūhare;",
  "tha-ap34:4.3": "Buddhimanto tathā sattā,",
  "tha-ap34:4.4": "ruhanti jinasāsane.",
  "tha-ap34:5.1": "Satthavāhosi sappañño,",
  "tha-ap34:5.2": "mahesi bahuke jane;",
  "tha-ap34:5.3": "Vipathā uddharitvāna,",
  "tha-ap34:5.4": "pathaṃ ācikkhase tuvaṃ.",
  "tha-ap34:6.1": "Danto dantaparikiṇṇo,",
  "tha-ap34:6.2": "jhāyī jhānaratehi ca;",
  "tha-ap34:6.3": "Ātāpī pahitattehi,",
  "tha-ap34:6.4": "upasantehi tādibhi.",
  "tha-ap34:7.1": "Alaṅkato parisāhi,",
  "tha-ap34:7.2": "puññañāṇehi sobhati;",
  "tha-ap34:7.3": "Pabhā niddhāvate tuyhaṃ,",
  "tha-ap34:7.4": "sūriyodayane yathā.",
  "tha-ap34:8.1": "Pasannacittaṃ disvāna,",
  "tha-ap34:8.2": "mahesī padumuttaro;",
  "tha-ap34:8.3": "Bhikkhusaṃghe ṭhito satthā,",
  "tha-ap34:8.4": "imā gāthā abhāsatha.",
  "tha-ap34:9.1": "‘Yo so hāsaṃ janetvāna,",
  "tha-ap34:9.2": "mamaṃ kittesi brāhmaṇo;",
  "tha-ap34:9.3": "Kappānaṃ satasahassaṃ,",
  "tha-ap34:9.4": "devaloke ramissati.",
  "tha-ap34:10.1": "Tusitā hi cavitvāna,",
  "tha-ap34:10.2": "sukkamūlena codito;",
  "tha-ap34:10.3": "Gotamassa bhagavato,",
  "tha-ap34:10.4": "sāsane pabbajissati.",
  "tha-ap34:11.1": "Tena kammena sukatena,",
  "tha-ap34:11.2": "arahattaṃ labhissati;",
  "tha-ap34:11.3": "Sāgato nāma nāmena,",
  "tha-ap34:11.4": "hessati satthu sāvako’.",
  "tha-ap34:12.1": "Pabbajitvāna kāyena,",
  "tha-ap34:12.2": "pāpakammaṃ vivajjayiṃ;",
  "tha-ap34:12.3": "Vacīduccaritaṃ hitvā,",
  "tha-ap34:12.4": "ājīvaṃ parisodhayiṃ.",
  "tha-ap34:13.1": "Evaṃ viharamānohaṃ,",
  "tha-ap34:13.2": "tejodhātūsu kovido;",
  "tha-ap34:13.3": "Sabbāsave pariññāya,",
  "tha-ap34:13.4": "viharāmi anāsavo.",
  "tha-ap34:14.1": "Paṭisambhidā catasso,",
  "tha-ap34:14.2": "…pe…",
  "tha-ap34:14.3": "kataṃ buddhassa sāsanaṃ”.",
  "tha-ap34:15.1": "Itthaṃ sudaṃ āyasmā sāgato thero imā gāthāyo abhāsitthāti.",
  "tha-ap34:16.1": "Sāgatattherassāpadānaṃ dutiyaṃ."
}