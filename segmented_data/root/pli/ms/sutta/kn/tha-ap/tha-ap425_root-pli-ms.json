{
  "tha-ap425:0.1": "Therāpadāna",
  "tha-ap425:0.2": "Sakiṃsammajjakavagga",
  "tha-ap425:0.3": "3. Ekāsanadāyakattheraapadāna",
  "tha-ap425:1.1": "“Himavantassāvidūre,",
  "tha-ap425:1.2": "gosito nāma pabbato;",
  "tha-ap425:1.3": "Assamo sukato mayhaṃ,",
  "tha-ap425:1.4": "paṇṇasālā sumāpitā.",
  "tha-ap425:2.1": "Nārado nāma nāmena,",
  "tha-ap425:2.2": "kassapo iti maṃ vidū;",
  "tha-ap425:2.3": "Suddhimaggaṃ gavesanto,",
  "tha-ap425:2.4": "vasāmi gosite tadā.",
  "tha-ap425:3.1": "Padumuttaro nāma jino,",
  "tha-ap425:3.2": "sabbadhammāna pāragū;",
  "tha-ap425:3.3": "Vivekakāmo sambuddho,",
  "tha-ap425:3.4": "agañchi anilañjasā.",
  "tha-ap425:4.1": "Vanagge gacchamānassa,",
  "tha-ap425:4.2": "disvā raṃsiṃ mahesino;",
  "tha-ap425:4.3": "Kaṭṭhamañcaṃ paññāpetvā,",
  "tha-ap425:4.4": "ajinañca apatthariṃ.",
  "tha-ap425:5.1": "Āsanaṃ paññapetvāna,",
  "tha-ap425:5.2": "sire katvāna añjaliṃ;",
  "tha-ap425:5.3": "Somanassaṃ paveditvā,",
  "tha-ap425:5.4": "idaṃ vacanamabraviṃ.",
  "tha-ap425:6.1": "‘Sallakatto mahāvīra,",
  "tha-ap425:6.2": "āturānaṃ tikicchako;",
  "tha-ap425:6.3": "Mamaṃ rogaparetassa,",
  "tha-ap425:6.4": "tikicchaṃ dehi nāyaka.",
  "tha-ap425:7.1": "Kallatthikā ye passanti,",
  "tha-ap425:7.2": "buddhaseṭṭha tuvaṃ mune;",
  "tha-ap425:7.3": "Dhuvatthasiddhiṃ papponti,",
  "tha-ap425:7.4": "etesaṃ ajaro bhave.",
  "tha-ap425:8.1": "Na me deyyadhammo atthi,",
  "tha-ap425:8.2": "pavattaphalabhojihaṃ;",
  "tha-ap425:8.3": "Idaṃ me āsanaṃ atthi,",
  "tha-ap425:8.4": "nisīda kaṭṭhamañcake’.",
  "tha-ap425:9.1": "Nisīdi tattha bhagavā,",
  "tha-ap425:9.2": "asambhītova kesarī;",
  "tha-ap425:9.3": "Muhuttaṃ vītināmetvā,",
  "tha-ap425:9.4": "idaṃ vacanamabravi.",
  "tha-ap425:10.1": "‘Vissattho hohi mā bhāyi,",
  "tha-ap425:10.2": "laddho jotiraso tayā;",
  "tha-ap425:10.3": "Yaṃ tuyhaṃ patthitaṃ sabbaṃ,",
  "tha-ap425:10.4": "paripūrissatināgate.",
  "tha-ap425:11.1": "Na moghaṃ taṃ kataṃ tuyhaṃ,",
  "tha-ap425:11.2": "puññakkhette anuttare;",
  "tha-ap425:11.3": "Sakkā uddharituṃ attā,",
  "tha-ap425:11.4": "yassa cittaṃ paṇīhitaṃ.",
  "tha-ap425:12.1": "Imināsanadānena,",
  "tha-ap425:12.2": "cetanāpaṇidhīhi ca;",
  "tha-ap425:12.3": "Kappasatasahassāni,",
  "tha-ap425:12.4": "vinipātaṃ na gacchasi.",
  "tha-ap425:13.1": "Paññāsakkhattuṃ devindo,",
  "tha-ap425:13.2": "devarajjaṃ karissasi;",
  "tha-ap425:13.3": "Asītikkhattuṃ rājā ca,",
  "tha-ap425:13.4": "cakkavattī bhavissasi.",
  "tha-ap425:14.1": "Padesarajjaṃ vipulaṃ,",
  "tha-ap425:14.2": "gaṇanāto asaṅkhiyaṃ;",
  "tha-ap425:14.3": "Sabbattha sukhito hutvā,",
  "tha-ap425:14.4": "saṃsāre saṃsarissasi’.",
  "tha-ap425:15.1": "Idaṃ vatvāna sambuddho,",
  "tha-ap425:15.2": "jalajuttamanāmako;",
  "tha-ap425:15.3": "Nabhaṃ abbhuggamī vīro,",
  "tha-ap425:15.4": "haṃsarājāva ambare.",
  "tha-ap425:16.1": "Hatthiyānaṃ assayānaṃ,",
  "tha-ap425:16.2": "sarathaṃ sandamānikaṃ;",
  "tha-ap425:16.3": "Labhāmi sabbamevetaṃ,",
  "tha-ap425:16.4": "ekāsanassidaṃ phalaṃ.",
  "tha-ap425:17.1": "Kānanaṃ pavisitvāpi,",
  "tha-ap425:17.2": "yadā icchāmi āsanaṃ;",
  "tha-ap425:17.3": "Mama saṅkappamaññāya,",
  "tha-ap425:17.4": "pallaṅko upatiṭṭhati.",
  "tha-ap425:18.1": "Vārimajjhagato santo,",
  "tha-ap425:18.2": "yadā icchāmi āsanaṃ;",
  "tha-ap425:18.3": "Mama saṅkappamaññāya,",
  "tha-ap425:18.4": "pallaṅko upatiṭṭhati.",
  "tha-ap425:19.1": "Yaṃ yaṃ yonupapajjāmi,",
  "tha-ap425:19.2": "devattaṃ atha mānusaṃ;",
  "tha-ap425:19.3": "Pallaṅkasatasahassāni,",
  "tha-ap425:19.4": "parivārenti maṃ sadā.",
  "tha-ap425:20.1": "Duve bhave saṃsarāmi,",
  "tha-ap425:20.2": "devatte atha mānuse;",
  "tha-ap425:20.3": "Duve kule pajāyāmi,",
  "tha-ap425:20.4": "khattiye atha brāhmaṇe.",
  "tha-ap425:21.1": "Ekāsanaṃ daditvāna,",
  "tha-ap425:21.2": "puññakkhette anuttare;",
  "tha-ap425:21.3": "Dhammapallaṅkamādāya,",
  "tha-ap425:21.4": "viharāmi anāsavo.",
  "tha-ap425:22.1": "Satasahassito kappe,",
  "tha-ap425:22.2": "yaṃ dānamadadiṃ tadā;",
  "tha-ap425:22.3": "Duggatiṃ nābhijānāmi,",
  "tha-ap425:22.4": "ekāsanassidaṃ phalaṃ.",
  "tha-ap425:23.1": "Kilesā jhāpitā mayhaṃ,",
  "tha-ap425:23.2": "…pe…",
  "tha-ap425:23.3": "viharāmi anāsavo.",
  "tha-ap425:24.1": "Svāgataṃ vata me āsi,",
  "tha-ap425:24.2": "…pe…",
  "tha-ap425:24.3": "kataṃ buddhassa sāsanaṃ.",
  "tha-ap425:25.1": "Paṭisambhidā catasso,",
  "tha-ap425:25.2": "…pe…",
  "tha-ap425:25.3": "kataṃ buddhassa sāsanaṃ”.",
  "tha-ap425:26.1": "Itthaṃ sudaṃ āyasmā ekāsanadāyako thero imā gāthāyo abhāsitthāti.",
  "tha-ap425:27.1": "Ekāsanadāyakattherassāpadānaṃ tatiyaṃ."
}