{
  "tha-ap401:0.1": "Therāpadāna",
  "tha-ap401:0.2": "Pilindavacchavagga",
  "tha-ap401:0.3": "9. Sabbadāyakattheraapadāna",
  "tha-ap401:1.1": "“Mahāsamuddaṃ ogayha,",
  "tha-ap401:1.2": "bhavanaṃ me sunimmitaṃ;",
  "tha-ap401:1.3": "Sunimmitā pokkharaṇī,",
  "tha-ap401:1.4": "cakkavākapakūjitā.",
  "tha-ap401:2.1": "Mandālakehi sañchannā,",
  "tha-ap401:2.2": "padumuppalakehi ca;",
  "tha-ap401:2.3": "Nadī ca sandate tattha,",
  "tha-ap401:2.4": "supatitthā manoramā.",
  "tha-ap401:3.1": "Macchakacchapasañchannā,",
  "tha-ap401:3.2": "nānādijasamotthatā;",
  "tha-ap401:3.3": "Mayūrakoñcābhirudā,",
  "tha-ap401:3.4": "kokilādīhi vagguhi.",
  "tha-ap401:4.1": "Pārevatā ravihaṃsā ca,",
  "tha-ap401:4.2": "cakkavākā nadīcarā;",
  "tha-ap401:4.3": "Dindibhā sāḷikā cettha,",
  "tha-ap401:4.4": "pampakā jīvajīvakā.",
  "tha-ap401:5.1": "Haṃsā koñcāpi naditā,",
  "tha-ap401:5.2": "kosiyā piṅgalā bahū;",
  "tha-ap401:5.3": "Sattaratanasampannā,",
  "tha-ap401:5.4": "maṇimuttikavālukā.",
  "tha-ap401:6.1": "Sabbasoṇṇamayā rukkhā,",
  "tha-ap401:6.2": "nānāgandhasameritā;",
  "tha-ap401:6.3": "Ujjotenti divārattiṃ,",
  "tha-ap401:6.4": "bhavanaṃ sabbakālikaṃ.",
  "tha-ap401:7.1": "Saṭṭhi tūriyasahassāni,",
  "tha-ap401:7.2": "sāyaṃ pāto pavajjare;",
  "tha-ap401:7.3": "Soḷasitthisahassāni,",
  "tha-ap401:7.4": "parivārenti maṃ sadā.",
  "tha-ap401:8.1": "Abhinikkhamma bhavanā,",
  "tha-ap401:8.2": "sumedhaṃ lokanāyakaṃ;",
  "tha-ap401:8.3": "Pasannacitto sumano,",
  "tha-ap401:8.4": "vandayiṃ taṃ mahāyasaṃ.",
  "tha-ap401:9.1": "Sambuddhaṃ abhivādetvā,",
  "tha-ap401:9.2": "sasaṃghaṃ taṃ nimantayiṃ;",
  "tha-ap401:9.3": "Adhivāsesi so dhīro,",
  "tha-ap401:9.4": "sumedho lokanāyako.",
  "tha-ap401:10.1": "Mama dhammakathaṃ katvā,",
  "tha-ap401:10.2": "uyyojesi mahāmuni;",
  "tha-ap401:10.3": "Sambuddhaṃ abhivādetvā,",
  "tha-ap401:10.4": "bhavanaṃ me upāgamiṃ.",
  "tha-ap401:11.1": "Āmantayiṃ parijanaṃ,",
  "tha-ap401:11.2": "‘sabbe sannipatātha vo;",
  "tha-ap401:11.3": "Pubbaṇhasamayaṃ buddho,",
  "tha-ap401:11.4": "bhavanaṃ āgamissati.",
  "tha-ap401:12.1": "Lābhā amhaṃ suladdhaṃ no,",
  "tha-ap401:12.2": "ye vasāma tavantike;",
  "tha-ap401:12.3": "Mayampi buddhaseṭṭhassa,",
  "tha-ap401:12.4": "pūjaṃ kassāma satthuno’.",
  "tha-ap401:13.1": "Annapānaṃ paṭṭhapetvā,",
  "tha-ap401:13.2": "kālaṃ ārocayiṃ ahaṃ;",
  "tha-ap401:13.3": "Vasīsatasahassehi,",
  "tha-ap401:13.4": "upesi lokanāyako.",
  "tha-ap401:14.1": "Pañcaṅgikehi tūriyehi,",
  "tha-ap401:14.2": "paccuggamanamakāsahaṃ;",
  "tha-ap401:14.3": "Sabbasoṇṇamaye pīṭhe,",
  "tha-ap401:14.4": "nisīdi purisuttamo.",
  "tha-ap401:15.1": "Uparicchadanaṃ āsi,",
  "tha-ap401:15.2": "sabbasoṇṇamayaṃ tadā;",
  "tha-ap401:15.3": "Bījaniyo pavāyanti,",
  "tha-ap401:15.4": "bhikkhusaṃghassa antare.",
  "tha-ap401:16.1": "Pahūtenannapānena,",
  "tha-ap401:16.2": "bhikkhusaṃghamatappayiṃ;",
  "tha-ap401:16.3": "Paccekadussayugaḷe,",
  "tha-ap401:16.4": "bhikkhusaṃghassadāsahaṃ.",
  "tha-ap401:17.1": "Yaṃ vadanti sumedhoti,",
  "tha-ap401:17.2": "lokāhutipaṭiggahaṃ;",
  "tha-ap401:17.3": "Bhikkhusaṃghe nisīditvā,",
  "tha-ap401:17.4": "imā gāthā abhāsatha.",
  "tha-ap401:18.1": "‘Yo me annena pānena,",
  "tha-ap401:18.2": "sabbe ime ca tappayiṃ;",
  "tha-ap401:18.3": "Tamahaṃ kittayissāmi,",
  "tha-ap401:18.4": "suṇātha mama bhāsato.",
  "tha-ap401:19.1": "Aṭṭhārase kappasate,",
  "tha-ap401:19.2": "devaloke ramissati;",
  "tha-ap401:19.3": "Sahassakkhattuṃ rājā ca,",
  "tha-ap401:19.4": "cakkavattī bhavissati.",
  "tha-ap401:20.1": "Upapajjati yaṃ yoniṃ,",
  "tha-ap401:20.2": "devattaṃ atha mānusaṃ;",
  "tha-ap401:20.3": "Sabbadā sabbasovaṇṇaṃ,",
  "tha-ap401:20.4": "chadanaṃ dhārayissati.",
  "tha-ap401:21.1": "Tiṃsakappasahassamhi,",
  "tha-ap401:21.2": "okkākakulasambhavo;",
  "tha-ap401:21.3": "Gotamo nāma gottena,",
  "tha-ap401:21.4": "satthā loke bhavissati.",
  "tha-ap401:22.1": "Tassa dhammesu dāyādo,",
  "tha-ap401:22.2": "oraso dhammanimmito;",
  "tha-ap401:22.3": "Sabbāsave pariññāya,",
  "tha-ap401:22.4": "nibbāyissatināsavo.",
  "tha-ap401:23.1": "Bhikkhusaṃghe nisīditvā,",
  "tha-ap401:23.2": "sīhanādaṃ nadissati;",
  "tha-ap401:23.3": "Citake chattaṃ dhārenti,",
  "tha-ap401:23.4": "heṭṭhā chattamhi ḍayhatha’.",
  "tha-ap401:24.1": "Sāmaññaṃ me anuppattaṃ,",
  "tha-ap401:24.2": "kilesā jhāpitā mayā;",
  "tha-ap401:24.3": "Maṇḍape rukkhamūle vā,",
  "tha-ap401:24.4": "santāpo me na vijjati.",
  "tha-ap401:25.1": "Tiṃsakappasahassamhi,",
  "tha-ap401:25.2": "yaṃ dānamadadiṃ tadā;",
  "tha-ap401:25.3": "Duggatiṃ nābhijānāmi,",
  "tha-ap401:25.4": "sabbadānassidaṃ phalaṃ.",
  "tha-ap401:26.1": "Kilesā jhāpitā mayhaṃ,",
  "tha-ap401:26.2": "…pe…",
  "tha-ap401:26.3": "viharāmi anāsavo.",
  "tha-ap401:27.1": "Svāgataṃ vata me āsi,",
  "tha-ap401:27.2": "…pe…",
  "tha-ap401:27.3": "kataṃ buddhassa sāsanaṃ.",
  "tha-ap401:28.1": "Paṭisambhidā catasso,",
  "tha-ap401:28.2": "…pe…",
  "tha-ap401:28.3": "kataṃ buddhassa sāsanaṃ”.",
  "tha-ap401:29.1": "Itthaṃ sudaṃ āyasmā sabbadāyako thero imā gāthāyo abhāsitthāti.",
  "tha-ap401:30.1": "Sabbadāyakattherassāpadānaṃ navamaṃ."
}