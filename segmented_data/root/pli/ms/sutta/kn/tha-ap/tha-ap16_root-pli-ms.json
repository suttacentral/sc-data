{
  "tha-ap16:0.1": "Therāpadāna",
  "tha-ap16:0.2": "Sīhāsaniyavagga",
  "tha-ap16:0.3": "4 Cūḷapanthakattheraapadāna",
  "tha-ap16:1.1": "“Padumuttaro nāma jino,",
  "tha-ap16:1.2": "āhutīnaṃ paṭiggaho;",
  "tha-ap16:1.3": "Gaṇamhā vūpakaṭṭho so,",
  "tha-ap16:1.4": "himavante vasī tadā.",
  "tha-ap16:2.1": "Ahampi himavantamhi,",
  "tha-ap16:2.2": "vasāmi assame tadā;",
  "tha-ap16:2.3": "Acirāgataṃ mahāvīraṃ,",
  "tha-ap16:2.4": "upesiṃ lokanāyakaṃ.",
  "tha-ap16:3.1": "Pupphacchattaṃ gahetvāna,",
  "tha-ap16:3.2": "upagacchiṃ narāsabhaṃ;",
  "tha-ap16:3.3": "Samādhiṃ samāpajjantaṃ,",
  "tha-ap16:3.4": "antarāyamakāsahaṃ.",
  "tha-ap16:4.1": "Ubho hatthehi paggayha,",
  "tha-ap16:4.2": "pupphacchattaṃ adāsahaṃ;",
  "tha-ap16:4.3": "Paṭiggahesi bhagavā,",
  "tha-ap16:4.4": "padumuttaro mahāmuni.",
  "tha-ap16:5.1": "Sabbe devā attamanā,",
  "tha-ap16:5.2": "himavantaṃ upenti te;",
  "tha-ap16:5.3": "Sādhukāraṃ pavattesuṃ,",
  "tha-ap16:5.4": "anumodissati cakkhumā.",
  "tha-ap16:6.1": "Idaṃ vatvāna te devā,",
  "tha-ap16:6.2": "upagacchuṃ naruttamaṃ;",
  "tha-ap16:6.3": "Ākāse dhārayantassa,",
  "tha-ap16:6.4": "padumacchattamuttamaṃ.",
  "tha-ap16:7.1": "Satapattachattaṃ paggayha,",
  "tha-ap16:7.2": "adāsi tāpaso mama;",
  "tha-ap16:7.3": "‘Tamahaṃ kittayissāmi,",
  "tha-ap16:7.4": "suṇātha mama bhāsato.",
  "tha-ap16:8.1": "Pañcavīsatikappāni,",
  "tha-ap16:8.2": "devarajjaṃ karissati;",
  "tha-ap16:8.3": "Catuttiṃsatikkhattuñca,",
  "tha-ap16:8.4": "cakkavattī bhavissati.",
  "tha-ap16:9.1": "Yaṃ yaṃ yoniṃ saṃsarati,",
  "tha-ap16:9.2": "devattaṃ atha mānusaṃ;",
  "tha-ap16:9.3": "Abbhokāse patiṭṭhantaṃ,",
  "tha-ap16:9.4": "padumaṃ dhārayissati.",
  "tha-ap16:10.1": "Kappasatasahassamhi,",
  "tha-ap16:10.2": "okkākakulasambhavo;",
  "tha-ap16:10.3": "Gotamo nāma gottena,",
  "tha-ap16:10.4": "satthā loke bhavissati.",
  "tha-ap16:11.1": "Pakāsite pāvacane,",
  "tha-ap16:11.2": "manussattaṃ labhissati;",
  "tha-ap16:11.3": "Manomayamhi kāyamhi,",
  "tha-ap16:11.4": "uttamo so bhavissati.",
  "tha-ap16:12.1": "Dve bhātaro bhavissanti,",
  "tha-ap16:12.2": "ubhopi panthakavhayā;",
  "tha-ap16:12.3": "Anubhotvā uttamatthaṃ,",
  "tha-ap16:12.4": "jotayissanti sāsanaṃ’.",
  "tha-ap16:13.1": "Sohaṃ aṭṭhārasavasso,",
  "tha-ap16:13.2": "pabbajiṃ anagāriyaṃ;",
  "tha-ap16:13.3": "Visesāhaṃ na vindāmi,",
  "tha-ap16:13.4": "sakyaputtassa sāsane.",
  "tha-ap16:14.1": "Dandhā mayhaṃ gatī āsi,",
  "tha-ap16:14.2": "paribhūto pure ahuṃ;",
  "tha-ap16:14.3": "Bhātā ca maṃ paṇāmesi,",
  "tha-ap16:14.4": "gaccha dāni sakaṃ gharaṃ.",
  "tha-ap16:15.1": "Sohaṃ paṇāmito santo,",
  "tha-ap16:15.2": "saṃghārāmassa koṭṭhake;",
  "tha-ap16:15.3": "Dummano tattha aṭṭhāsiṃ,",
  "tha-ap16:15.4": "sāmaññasmiṃ apekkhavā.",
  "tha-ap16:16.1": "Bhagavā tattha āgacchi,",
  "tha-ap16:16.2": "sīsaṃ mayhaṃ parāmasi;",
  "tha-ap16:16.3": "Bāhāya maṃ gahetvāna,",
  "tha-ap16:16.4": "saṃghārāmaṃ pavesayi.",
  "tha-ap16:17.1": "Anukampāya me satthā,",
  "tha-ap16:17.2": "adāsi pādapuñchaniṃ;",
  "tha-ap16:17.3": "Evaṃ suddhaṃ adhiṭṭhehi,",
  "tha-ap16:17.4": "ekamantamadhiṭṭhahaṃ.",
  "tha-ap16:18.1": "Hatthehi tamahaṃ gayha,",
  "tha-ap16:18.2": "sariṃ kokanadaṃ ahaṃ;",
  "tha-ap16:18.3": "Tattha cittaṃ vimucci me,",
  "tha-ap16:18.4": "arahattaṃ apāpuṇiṃ.",
  "tha-ap16:19.1": "Manomayesu kāyesu,",
  "tha-ap16:19.2": "sabbattha pāramiṃ gato;",
  "tha-ap16:19.3": "Sabbāsave pariññāya,",
  "tha-ap16:19.4": "viharāmi anāsavo.",
  "tha-ap16:20.1": "Paṭisambhidā catasso,",
  "tha-ap16:20.2": "vimokkhāpi ca aṭṭhime;",
  "tha-ap16:20.3": "Chaḷabhiññā sacchikatā,",
  "tha-ap16:20.4": "kataṃ buddhassa sāsanaṃ”.",
  "tha-ap16:21.1": "Itthaṃ sudaṃ āyasmā cūḷapanthako thero imā gāthāyo abhāsitthāti.",
  "tha-ap16:22.1": "Cūḷapanthakattherassāpadānaṃ catutthaṃ."
}