{
  "tha-ap127:0.1": "Therāpadāna",
  "tha-ap127:0.2": "Sereyyavagga",
  "tha-ap127:0.3": "5. Sammukhāthavikattheraapadāna",
  "tha-ap127:1.1": "“Jāyamāne vipassimhi,",
  "tha-ap127:1.2": "nimittaṃ byākariṃ ahaṃ;",
  "tha-ap127:1.3": "‘Nibbāpayiñca janataṃ,",
  "tha-ap127:1.4": "buddho loke bhavissati.",
  "tha-ap127:2.1": "Yasmiñca jāyamānasmiṃ,",
  "tha-ap127:2.2": "dasasahassi kampati;",
  "tha-ap127:2.3": "So dāni bhagavā satthā,",
  "tha-ap127:2.4": "dhammaṃ deseti cakkhumā.",
  "tha-ap127:3.1": "Yasmiñca jāyamānasmiṃ,",
  "tha-ap127:3.2": "āloko vipulo ahu;",
  "tha-ap127:3.3": "So dāni bhagavā satthā,",
  "tha-ap127:3.4": "dhammaṃ deseti cakkhumā.",
  "tha-ap127:4.1": "Yasmiñca jāyamānasmiṃ,",
  "tha-ap127:4.2": "saritāyo na sandayuṃ;",
  "tha-ap127:4.3": "So dāni bhagavā satthā,",
  "tha-ap127:4.4": "dhammaṃ deseti cakkhumā.",
  "tha-ap127:5.1": "Yasmiñca jāyamānasmiṃ,",
  "tha-ap127:5.2": "avīcaggi na pajjali;",
  "tha-ap127:5.3": "So dāni bhagavā satthā,",
  "tha-ap127:5.4": "dhammaṃ deseti cakkhumā.",
  "tha-ap127:6.1": "Yasmiñca jāyamānasmiṃ,",
  "tha-ap127:6.2": "pakkhisaṅgho na sañcari;",
  "tha-ap127:6.3": "So dāni bhagavā satthā,",
  "tha-ap127:6.4": "dhammaṃ deseti cakkhumā.",
  "tha-ap127:7.1": "Yasmiñca jāyamānasmiṃ,",
  "tha-ap127:7.2": "vātakkhandho na vāyati;",
  "tha-ap127:7.3": "So dāni bhagavā satthā,",
  "tha-ap127:7.4": "dhammaṃ deseti cakkhumā.",
  "tha-ap127:8.1": "Yasmiñca jāyamānasmiṃ,",
  "tha-ap127:8.2": "sabbaratanāni jotayuṃ;",
  "tha-ap127:8.3": "So dāni bhagavā satthā,",
  "tha-ap127:8.4": "dhammaṃ deseti cakkhumā.",
  "tha-ap127:9.1": "Yasmiñca jāyamānasmiṃ,",
  "tha-ap127:9.2": "sattāsuṃ padavikkamā;",
  "tha-ap127:9.3": "So dāni bhagavā satthā,",
  "tha-ap127:9.4": "dhammaṃ deseti cakkhumā.",
  "tha-ap127:10.1": "Jātamatto ca sambuddho,",
  "tha-ap127:10.2": "disā sabbā vilokayi;",
  "tha-ap127:10.3": "Vācāsabhimudīresi,",
  "tha-ap127:10.4": "esā buddhāna dhammatā’.",
  "tha-ap127:11.1": "Saṃvejayitvā janataṃ,",
  "tha-ap127:11.2": "thavitvā lokanāyakaṃ;",
  "tha-ap127:11.3": "Sambuddhaṃ abhivādetvā,",
  "tha-ap127:11.4": "pakkāmiṃ pācināmukho.",
  "tha-ap127:12.1": "Ekanavutito kappe,",
  "tha-ap127:12.2": "yaṃ buddhamabhithomayiṃ;",
  "tha-ap127:12.3": "Duggatiṃ nābhijānāmi,",
  "tha-ap127:12.4": "thomanāya idaṃ phalaṃ.",
  "tha-ap127:13.1": "Ito navutikappamhi,",
  "tha-ap127:13.2": "sammukhāthavikavhayo;",
  "tha-ap127:13.3": "Sattaratanasampanno,",
  "tha-ap127:13.4": "cakkavattī mahabbalo.",
  "tha-ap127:14.1": "Pathavīdundubhi nāma,",
  "tha-ap127:14.2": "ekūnanavutimhito;",
  "tha-ap127:14.3": "Sattaratanasampanno,",
  "tha-ap127:14.4": "cakkavattī mahabbalo.",
  "tha-ap127:15.1": "Aṭṭhāsītimhito kappe,",
  "tha-ap127:15.2": "obhāso nāma khattiyo;",
  "tha-ap127:15.3": "Sattaratanasampanno,",
  "tha-ap127:15.4": "cakkavattī mahabbalo.",
  "tha-ap127:16.1": "Sattāsītimhito kappe,",
  "tha-ap127:16.2": "saritacchedanavhayo;",
  "tha-ap127:16.3": "Sattaratanasampanno,",
  "tha-ap127:16.4": "cakkavattī mahabbalo.",
  "tha-ap127:17.1": "Agginibbāpano nāma,",
  "tha-ap127:17.2": "kappānaṃ chaḷasītiyā;",
  "tha-ap127:17.3": "Sattaratanasampanno,",
  "tha-ap127:17.4": "cakkavattī mahabbalo.",
  "tha-ap127:18.1": "Gatipacchedano nāma,",
  "tha-ap127:18.2": "kappānaṃ pañcasītiyā;",
  "tha-ap127:18.3": "Sattaratanasampanno,",
  "tha-ap127:18.4": "cakkavattī mahabbalo.",
  "tha-ap127:19.1": "Rājā vātasamo nāma,",
  "tha-ap127:19.2": "kappānaṃ cullasītiyā;",
  "tha-ap127:19.3": "Sattaratanasampanno,",
  "tha-ap127:19.4": "cakkavattī mahabbalo.",
  "tha-ap127:20.1": "Ratanapajjalo nāma,",
  "tha-ap127:20.2": "kappānaṃ teasītiyā;",
  "tha-ap127:20.3": "Sattaratanasampanno,",
  "tha-ap127:20.4": "cakkavattī mahabbalo.",
  "tha-ap127:21.1": "Padavikkamano nāma,",
  "tha-ap127:21.2": "kappānaṃ dveasītiyā;",
  "tha-ap127:21.3": "Sattaratanasampanno,",
  "tha-ap127:21.4": "cakkavattī mahabbalo.",
  "tha-ap127:22.1": "Rājā vilokano nāma,",
  "tha-ap127:22.2": "kappānaṃ ekasītiyā;",
  "tha-ap127:22.3": "Sattaratanasampanno,",
  "tha-ap127:22.4": "cakkavattī mahabbalo.",
  "tha-ap127:23.1": "Girasāroti nāmena,",
  "tha-ap127:23.2": "kappesītimhi khattiyo;",
  "tha-ap127:23.3": "Sattaratanasampanno,",
  "tha-ap127:23.4": "cakkavattī mahabbalo.",
  "tha-ap127:24.1": "Paṭisambhidā catasso,",
  "tha-ap127:24.2": "…pe…",
  "tha-ap127:24.3": "kataṃ buddhassa sāsanaṃ”.",
  "tha-ap127:25.1": "Itthaṃ sudaṃ āyasmā sammukhāthaviko thero imā gāthāyo abhāsitthāti.",
  "tha-ap127:26.1": "Sammukhāthavikattherassāpadānaṃ pañcamaṃ."
}