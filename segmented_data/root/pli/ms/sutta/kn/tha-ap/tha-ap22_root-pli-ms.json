{
  "tha-ap22:0.1": "Therāpadāna",
  "tha-ap22:0.2": "Sīhāsaniyavagga",
  "tha-ap22:0.3": "10. Sumaṅgalattheraapadāna",
  "tha-ap22:1.1": "“Āhutiṃ yiṭṭhukāmohaṃ,",
  "tha-ap22:1.2": "paṭiyādetvāna bhojanaṃ;",
  "tha-ap22:1.3": "Brāhmaṇe paṭimānento,",
  "tha-ap22:1.4": "visāle māḷake ṭhito.",
  "tha-ap22:2.1": "Athaddasāsiṃ sambuddhaṃ,",
  "tha-ap22:2.2": "piyadassiṃ mahāyasaṃ;",
  "tha-ap22:2.3": "Sabbalokavinetāraṃ,",
  "tha-ap22:2.4": "sayambhuṃ aggapuggalaṃ.",
  "tha-ap22:3.1": "Bhagavantaṃ jutimantaṃ,",
  "tha-ap22:3.2": "sāvakehi purakkhataṃ;",
  "tha-ap22:3.3": "Ādiccamiva rocantaṃ,",
  "tha-ap22:3.4": "rathiyaṃ paṭipannakaṃ.",
  "tha-ap22:4.1": "Añjaliṃ paggahetvāna,",
  "tha-ap22:4.2": "sakaṃ cittaṃ pasādayiṃ;",
  "tha-ap22:4.3": "Manasāva nimantesiṃ,",
  "tha-ap22:4.4": "‘āgacchatu mahāmuni’.",
  "tha-ap22:5.1": "Mama saṅkappamaññāya,",
  "tha-ap22:5.2": "satthā loke anuttaro;",
  "tha-ap22:5.3": "Khīṇāsavasahassehi,",
  "tha-ap22:5.4": "mama dvāraṃ upāgami.",
  "tha-ap22:6.1": "Namo te purisājañña,",
  "tha-ap22:6.2": "namo te purisuttama;",
  "tha-ap22:6.3": "Pāsādaṃ abhirūhitvā,",
  "tha-ap22:6.4": "sīhāsane nisīdataṃ.",
  "tha-ap22:7.1": "Danto dantaparivāro,",
  "tha-ap22:7.2": "tiṇṇo tārayataṃ varo;",
  "tha-ap22:7.3": "Pāsādaṃ abhirūhitvā,",
  "tha-ap22:7.4": "nisīdi pavarāsane.",
  "tha-ap22:8.1": "Yaṃ me atthi sake gehe,",
  "tha-ap22:8.2": "āmisaṃ paccupaṭṭhitaṃ;",
  "tha-ap22:8.3": "Tāhaṃ buddhassa pādāsiṃ,",
  "tha-ap22:8.4": "pasanno sehi pāṇibhi.",
  "tha-ap22:9.1": "Pasannacitto sumano,",
  "tha-ap22:9.2": "vedajāto katañjalī;",
  "tha-ap22:9.3": "Buddhaseṭṭhaṃ namassāmi,",
  "tha-ap22:9.4": "aho buddhassuḷāratā.",
  "tha-ap22:10.1": "Aṭṭhannaṃ payirūpāsataṃ,",
  "tha-ap22:10.2": "bhuñjaṃ khīṇāsavā bahū;",
  "tha-ap22:10.3": "Tuyheveso ānubhāvo,",
  "tha-ap22:10.4": "saraṇaṃ taṃ upemahaṃ.",
  "tha-ap22:11.1": "Piyadassī ca bhagavā,",
  "tha-ap22:11.2": "lokajeṭṭho narāsabho;",
  "tha-ap22:11.3": "Bhikkhusaṃghe nisīditvā,",
  "tha-ap22:11.4": "imā gāthā abhāsatha.",
  "tha-ap22:12.1": "‘Yo so saṃghaṃ abhojesi,",
  "tha-ap22:12.2": "ujubhūtaṃ samāhitaṃ;",
  "tha-ap22:12.3": "Tathāgatañca sambuddhaṃ,",
  "tha-ap22:12.4": "suṇātha mama bhāsato.",
  "tha-ap22:13.1": "Sattavīsatikkhattuṃ so,",
  "tha-ap22:13.2": "devarajjaṃ karissati;",
  "tha-ap22:13.3": "Sakakammābhiraddho so,",
  "tha-ap22:13.4": "devaloke ramissati.",
  "tha-ap22:14.1": "Dasa aṭṭha cakkhattuṃ so,",
  "tha-ap22:14.2": "cakkavattī bhavissati;",
  "tha-ap22:14.3": "Pathabyā rajjaṃ pañcasataṃ,",
  "tha-ap22:14.4": "vasudhaṃ āvasissati’.",
  "tha-ap22:15.1": "Araññavanamoggayha,",
  "tha-ap22:15.2": "kānanaṃ byagghasevitaṃ;",
  "tha-ap22:15.3": "Padhānaṃ padahitvāna,",
  "tha-ap22:15.4": "kilesā jhāpitā mayā.",
  "tha-ap22:16.1": "Aṭṭhārase kappasate,",
  "tha-ap22:16.2": "yaṃ dānamadadiṃ tadā;",
  "tha-ap22:16.3": "Duggatiṃ nābhijānāmi,",
  "tha-ap22:16.4": "bhattadānassidaṃ phalaṃ.",
  "tha-ap22:17.1": "Paṭisambhidā catasso,",
  "tha-ap22:17.2": "Vimokkhāpi ca aṭṭhime;",
  "tha-ap22:17.3": "Chaḷabhiññā sacchikatā,",
  "tha-ap22:17.4": "Kataṃ buddhassa sāsanaṃ”. (803)",
  "tha-ap22:18.1": "Itthaṃ sudaṃ āyasmā sumaṅgalo thero imā gāthāyo abhāsitthāti.",
  "tha-ap22:19.1": "Sumaṅgalattherassāpadānaṃ dasamaṃ.",
  "tha-ap22:20.1": "Tassuddānaṃ",
  "tha-ap22:21.1": "Sīhāsanī ekathambhī,",
  "tha-ap22:21.2": "nando ca cūḷapanthako;",
  "tha-ap22:21.3": "Pilindarāhulo ceva,",
  "tha-ap22:21.4": "vaṅganto raṭṭhapālako.",
  "tha-ap22:22.1": "Sopāko maṅgalo ceva,",
  "tha-ap22:22.2": "daseva dutiye vagge;",
  "tha-ap22:22.3": "Satañca aṭṭhatiṃsa ca,",
  "tha-ap22:22.4": "gāthā cettha pakāsitā.",
  "tha-ap22:23.1": "Sīhāsaniyavaggo dutiyo."
}