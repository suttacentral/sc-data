{
  "tha-ap23:0.1": "Therāpadāna",
  "tha-ap23:0.2": "Subhūtivagga",
  "tha-ap23:0.3": "1. Subhūtittheraapadāna",
  "tha-ap23:1.1": "“Himavantassāvidūre,",
  "tha-ap23:1.2": "nisabho nāma pabbato;",
  "tha-ap23:1.3": "Assamo sukato mayhaṃ,",
  "tha-ap23:1.4": "paṇṇasālā sumāpitā.",
  "tha-ap23:2.1": "Kosiyo nāma nāmena,",
  "tha-ap23:2.2": "jaṭilo uggatāpano;",
  "tha-ap23:2.3": "Ekākiyo adutiyo,",
  "tha-ap23:2.4": "vasāmi nisabhe tadā.",
  "tha-ap23:3.1": "Phalaṃ mūlañca paṇṇañca,",
  "tha-ap23:3.2": "na bhuñjāmi ahaṃ tadā;",
  "tha-ap23:3.3": "Pavattaṃva supātāhaṃ,",
  "tha-ap23:3.4": "upajīvāmi tāvade.",
  "tha-ap23:4.1": "Nāhaṃ kopemi ājīvaṃ,",
  "tha-ap23:4.2": "cajamānopi jīvitaṃ;",
  "tha-ap23:4.3": "Ārādhemi sakaṃ cittaṃ,",
  "tha-ap23:4.4": "vivajjemi anesanaṃ.",
  "tha-ap23:5.1": "Rāgūpasaṃhitaṃ cittaṃ,",
  "tha-ap23:5.2": "yadā uppajjate mama;",
  "tha-ap23:5.3": "Sayaṃva paccavekkhāmi,",
  "tha-ap23:5.4": "ekaggo taṃ damemahaṃ.",
  "tha-ap23:6.1": "‘Rajjase rajjanīye ca,",
  "tha-ap23:6.2": "dussanīye ca dussase;",
  "tha-ap23:6.3": "Muyhase mohanīye ca,",
  "tha-ap23:6.4": "nikkhamassu vanā tuvaṃ.",
  "tha-ap23:7.1": "Visuddhānaṃ ayaṃ vāso,",
  "tha-ap23:7.2": "nimmalānaṃ tapassinaṃ;",
  "tha-ap23:7.3": "Mā kho visuddhaṃ dūsesi,",
  "tha-ap23:7.4": "nikkhamassu vanā tuvaṃ.",
  "tha-ap23:8.1": "Agāriko bhavitvāna,",
  "tha-ap23:8.2": "yadā puttaṃ labhissasi;",
  "tha-ap23:8.3": "Ubhopi mā virādhesi,",
  "tha-ap23:8.4": "nikkhamassu vanā tuvaṃ.",
  "tha-ap23:9.1": "Chavālātaṃ yathā kaṭṭhaṃ,",
  "tha-ap23:9.2": "na kvaci kiccakārakaṃ;",
  "tha-ap23:9.3": "Neva gāme araññe vā,",
  "tha-ap23:9.4": "na hi taṃ kaṭṭhasammataṃ.",
  "tha-ap23:10.1": "Chavālātūpamo tvaṃsi,",
  "tha-ap23:10.2": "na gihī nāpi saññato;",
  "tha-ap23:10.3": "Ubhato muttako ajja,",
  "tha-ap23:10.4": "nikkhamassu vanā tuvaṃ.",
  "tha-ap23:11.1": "Siyā nu kho tava etaṃ,",
  "tha-ap23:11.2": "ko pajānāti te idaṃ;",
  "tha-ap23:11.3": "Saddhādhuraṃ vahisi me,",
  "tha-ap23:11.4": "kosajjabahulāya ca.",
  "tha-ap23:12.1": "Jigucchissanti taṃ viññū,",
  "tha-ap23:12.2": "asuciṃ nāgariko yathā;",
  "tha-ap23:12.3": "Ākaḍḍhitvāna isayo,",
  "tha-ap23:12.4": "codayissanti taṃ sadā.",
  "tha-ap23:13.1": "Taṃ viññū pavadissanti,",
  "tha-ap23:13.2": "samatikkantasāsanaṃ;",
  "tha-ap23:13.3": "Saṃvāsaṃ alabhanto hi,",
  "tha-ap23:13.4": "kathaṃ jīvihisi tuvaṃ.",
  "tha-ap23:14.1": "Tidhā pabhinnaṃ mātaṅgaṃ,",
  "tha-ap23:14.2": "kuñjaraṃ saṭṭhihāyanaṃ;",
  "tha-ap23:14.3": "Balī nāgo upagantvā,",
  "tha-ap23:14.4": "yūthā nīharate gajaṃ.",
  "tha-ap23:15.1": "Yūthā vinissaṭo santo,",
  "tha-ap23:15.2": "sukhaṃ sātaṃ na vindati;",
  "tha-ap23:15.3": "Dukkhito vimano hoti,",
  "tha-ap23:15.4": "pajjhāyanto pavedhati.",
  "tha-ap23:16.1": "Tatheva jaṭilā tampi,",
  "tha-ap23:16.2": "nīharissanti dummatiṃ;",
  "tha-ap23:16.3": "Tehi tvaṃ nissaṭo santo,",
  "tha-ap23:16.4": "sukhaṃ sātaṃ na lacchasi.",
  "tha-ap23:17.1": "Divā vā yadi vā rattiṃ,",
  "tha-ap23:17.2": "sokasallasamappito;",
  "tha-ap23:17.3": "Ḍayhasi pariḷāhena,",
  "tha-ap23:17.4": "gajo yūthāva nissaṭo.",
  "tha-ap23:18.1": "Jātarūpaṃ yathā kūṭaṃ,",
  "tha-ap23:18.2": "neva jhāyati katthaci;",
  "tha-ap23:18.3": "Tathā sīlavihīno tvaṃ,",
  "tha-ap23:18.4": "na jhāyissasi katthaci.",
  "tha-ap23:19.1": "Agāraṃ vasamānopi,",
  "tha-ap23:19.2": "kathaṃ jīvihisi tuvaṃ;",
  "tha-ap23:19.3": "Mattikaṃ pettikañcāpi,",
  "tha-ap23:19.4": "natthi te nihitaṃ dhanaṃ.",
  "tha-ap23:20.1": "Sayaṃ kammaṃ karitvāna,",
  "tha-ap23:20.2": "gatte sedaṃ pamocayaṃ;",
  "tha-ap23:20.3": "Evaṃ jīvihisi gehe,",
  "tha-ap23:20.4": "sādhu te taṃ na ruccati.",
  "tha-ap23:21.1": "Evāhaṃ tattha vāremi,",
  "tha-ap23:21.2": "saṃkilesagataṃ manaṃ;",
  "tha-ap23:21.3": "Nānādhammakathaṃ katvā,",
  "tha-ap23:21.4": "pāpā cittaṃ nivārayiṃ’.",
  "tha-ap23:22.1": "Evaṃ me viharantassa,",
  "tha-ap23:22.2": "appamādavihārino;",
  "tha-ap23:22.3": "Tiṃsavassasahassāni,",
  "tha-ap23:22.4": "vipine me atikkamuṃ.",
  "tha-ap23:23.1": "Appamādarataṃ disvā,",
  "tha-ap23:23.2": "uttamatthaṃ gavesakaṃ;",
  "tha-ap23:23.3": "Padumuttarasambuddho,",
  "tha-ap23:23.4": "āgacchi mama santikaṃ.",
  "tha-ap23:24.1": "Timbarūsakavaṇṇābho,",
  "tha-ap23:24.2": "appameyyo anūpamo;",
  "tha-ap23:24.3": "Rūpenāsadiso buddho,",
  "tha-ap23:24.4": "ākāse caṅkamī tadā.",
  "tha-ap23:25.1": "Suphullo sālarājāva,",
  "tha-ap23:25.2": "vijjūvabbhaghanantare;",
  "tha-ap23:25.3": "Ñāṇenāsadiso buddho,",
  "tha-ap23:25.4": "ākāse caṅkamī tadā.",
  "tha-ap23:26.1": "Sīharājāvasambhīto,",
  "tha-ap23:26.2": "gajarājāva dappito;",
  "tha-ap23:26.3": "Lāsito byaggharājāva,",
  "tha-ap23:26.4": "ākāse caṅkamī tadā.",
  "tha-ap23:27.1": "Siṅgīnikkhasavaṇṇābho,",
  "tha-ap23:27.2": "khadiraṅgārasannibho;",
  "tha-ap23:27.3": "Maṇi yathā jotiraso,",
  "tha-ap23:27.4": "ākāse caṅkamī tadā.",
  "tha-ap23:28.1": "Visuddhakelāsanibho,",
  "tha-ap23:28.2": "puṇṇamāyeva candimā;",
  "tha-ap23:28.3": "Majjhanhikeva sūriyo,",
  "tha-ap23:28.4": "ākāse caṅkamī tadā.",
  "tha-ap23:29.1": "Disvā nabhe caṅkamantaṃ,",
  "tha-ap23:29.2": "evaṃ cintesahaṃ tadā;",
  "tha-ap23:29.3": "‘Devo nu kho ayaṃ satto,",
  "tha-ap23:29.4": "udāhu manujo ayaṃ.",
  "tha-ap23:30.1": "Na me suto vā diṭṭho vā,",
  "tha-ap23:30.2": "mahiyā ediso naro;",
  "tha-ap23:30.3": "Api mantapadaṃ atthi,",
  "tha-ap23:30.4": "ayaṃ satthā bhavissati’.",
  "tha-ap23:31.1": "Evāhaṃ cintayitvāna,",
  "tha-ap23:31.2": "sakaṃ cittaṃ pasādayiṃ;",
  "tha-ap23:31.3": "Nānāpupphañca gandhañca,",
  "tha-ap23:31.4": "sannipātesahaṃ tadā.",
  "tha-ap23:32.1": "Pupphāsanaṃ paññapetvā,",
  "tha-ap23:32.2": "sādhucittaṃ manoramaṃ;",
  "tha-ap23:32.3": "Narasārathinaṃ aggaṃ,",
  "tha-ap23:32.4": "idaṃ vacanamabraviṃ.",
  "tha-ap23:33.1": "‘Idaṃ me āsanaṃ vīra,",
  "tha-ap23:33.2": "paññattaṃ tavanucchavaṃ;",
  "tha-ap23:33.3": "Hāsayanto mamaṃ cittaṃ,",
  "tha-ap23:33.4": "nisīda kusumāsane’.",
  "tha-ap23:34.1": "Nisīdi tattha bhagavā,",
  "tha-ap23:34.2": "asambhītova kesarī;",
  "tha-ap23:34.3": "Sattarattindivaṃ buddho,",
  "tha-ap23:34.4": "pavare kusumāsane.",
  "tha-ap23:35.1": "Namassamāno aṭṭhāsiṃ,",
  "tha-ap23:35.2": "sattarattindivaṃ ahaṃ;",
  "tha-ap23:35.3": "Vuṭṭhahitvā samādhimhā,",
  "tha-ap23:35.4": "satthā loke anuttaro;",
  "tha-ap23:35.5": "Mama kammaṃ pakittento,",
  "tha-ap23:35.6": "idaṃ vacanamabravi.",
  "tha-ap23:36.1": "‘Bhāvehi buddhānussatiṃ,",
  "tha-ap23:36.2": "bhāvanānamanuttaraṃ;",
  "tha-ap23:36.3": "Imaṃ satiṃ bhāvayitvā,",
  "tha-ap23:36.4": "pūrayissasi mānasaṃ.",
  "tha-ap23:37.1": "Tiṃsakappasahassāni,",
  "tha-ap23:37.2": "devaloke ramissasi;",
  "tha-ap23:37.3": "Asītikkhattuṃ devindo,",
  "tha-ap23:37.4": "devarajjaṃ karissasi;",
  "tha-ap23:37.5": "Sahassakkhattuṃ cakkavattī,",
  "tha-ap23:37.6": "rājā raṭṭhe bhavissasi.",
  "tha-ap23:38.1": "Padesarajjaṃ vipulaṃ,",
  "tha-ap23:38.2": "gaṇanāto asaṅkhiyaṃ;",
  "tha-ap23:38.3": "Anubhossasi taṃ sabbaṃ,",
  "tha-ap23:38.4": "buddhānussatiyā phalaṃ.",
  "tha-ap23:39.1": "Bhavābhave saṃsaranto,",
  "tha-ap23:39.2": "mahābhogaṃ labhissasi;",
  "tha-ap23:39.3": "Bhoge te ūnatā natthi,",
  "tha-ap23:39.4": "buddhānussatiyā phalaṃ.",
  "tha-ap23:40.1": "Kappasatasahassamhi,",
  "tha-ap23:40.2": "okkākakulasambhavo;",
  "tha-ap23:40.3": "Gotamo nāma gottena,",
  "tha-ap23:40.4": "satthā loke bhavissati.",
  "tha-ap23:41.1": "Asītikoṭiṃ chaḍḍetvā,",
  "tha-ap23:41.2": "dāse kammakare bahū;",
  "tha-ap23:41.3": "Gotamassa bhagavato,",
  "tha-ap23:41.4": "sāsane pabbajissasi.",
  "tha-ap23:42.1": "Ārādhayitvā sambuddhaṃ,",
  "tha-ap23:42.2": "gotamaṃ sakyapuṅgavaṃ;",
  "tha-ap23:42.3": "Subhūti nāma nāmena,",
  "tha-ap23:42.4": "hessati satthu sāvako.",
  "tha-ap23:43.1": "Bhikkhusaṃghe nisīditvā,",
  "tha-ap23:43.2": "dakkhiṇeyyaguṇamhi taṃ;",
  "tha-ap23:43.3": "Tathāraṇavihāre ca,",
  "tha-ap23:43.4": "dvīsu agge ṭhapessati’.",
  "tha-ap23:44.1": "Idaṃ vatvāna sambuddho,",
  "tha-ap23:44.2": "jalajuttamanāmako;",
  "tha-ap23:44.3": "Nabhaṃ abbhuggamī vīro,",
  "tha-ap23:44.4": "haṃsarājāva ambare.",
  "tha-ap23:45.1": "Sāsito lokanāthena,",
  "tha-ap23:45.2": "namassitvā tathāgataṃ;",
  "tha-ap23:45.3": "Sadā bhāvemi mudito,",
  "tha-ap23:45.4": "buddhānussatimuttamaṃ.",
  "tha-ap23:46.1": "Tena kammena sukatena,",
  "tha-ap23:46.2": "cetanāpaṇidhīhi ca;",
  "tha-ap23:46.3": "Jahitvā mānusaṃ dehaṃ,",
  "tha-ap23:46.4": "tāvatiṃsaṃ agacchahaṃ.",
  "tha-ap23:47.1": "Asītikkhattuṃ devindo,",
  "tha-ap23:47.2": "devarajjamakārayiṃ;",
  "tha-ap23:47.3": "Sahassakkhattuṃ rājā ca,",
  "tha-ap23:47.4": "cakkavattī ahosahaṃ.",
  "tha-ap23:48.1": "Padesarajjaṃ vipulaṃ,",
  "tha-ap23:48.2": "gaṇanāto asaṅkhiyaṃ;",
  "tha-ap23:48.3": "Anubhomi susampattiṃ,",
  "tha-ap23:48.4": "buddhānussatiyā phalaṃ.",
  "tha-ap23:49.1": "Bhavābhave saṃsaranto,",
  "tha-ap23:49.2": "mahābhogaṃ labhāmahaṃ;",
  "tha-ap23:49.3": "Bhoge me ūnatā natthi,",
  "tha-ap23:49.4": "buddhānussatiyā phalaṃ.",
  "tha-ap23:50.1": "Satasahassito kappe,",
  "tha-ap23:50.2": "yaṃ kammamakariṃ tadā;",
  "tha-ap23:50.3": "Duggatiṃ nābhijānāmi,",
  "tha-ap23:50.4": "buddhānussatiyā phalaṃ.",
  "tha-ap23:51.1": "Paṭisambhidā catasso,",
  "tha-ap23:51.2": "vimokkhāpi ca aṭṭhime;",
  "tha-ap23:51.3": "Chaḷabhiññā sacchikatā,",
  "tha-ap23:51.4": "kataṃ buddhassa sāsanaṃ”.",
  "tha-ap23:52.1": "Itthaṃ sudaṃ āyasmā subhūti thero imā gāthāyo abhāsitthāti.",
  "tha-ap23:53.1": "Subhūtittherassāpadānaṃ paṭhamaṃ."
}