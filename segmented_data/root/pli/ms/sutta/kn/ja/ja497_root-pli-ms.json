{
  "ja497:0.1": "Jātaka",
  "ja497:0.2": "Vīsatinipāta",
  "ja497:0.3": "Mātaṅgavagga",
  "ja497:0.4": "1. Mātaṅgajātaka",
  "ja497:1.1": "“Kuto nu āgacchasi dummavāsī,",
  "ja497:1.2": "Otallako paṁsupisācakova;",
  "ja497:1.3": "Saṅkāracoḷaṁ paṭimuñca kaṇṭhe,",
  "ja497:1.4": "Ko re tuvaṁ hosi adakkhiṇeyyo”.",
  "ja497:2.1": "“Annaṁ tavedaṁ pakataṁ yasassi,",
  "ja497:2.2": "Taṁ khajjare bhuñjare piyyare ca;",
  "ja497:2.3": "Jānāsi maṁ tvaṁ paradattūpajīviṁ,",
  "ja497:2.4": "Uttiṭṭhapiṇḍaṁ labhataṁ sapāko”.",
  "ja497:3.1": "“Annaṁ mamedaṁ pakataṁ brāhmaṇānaṁ,",
  "ja497:3.2": "Attatthāya saddahato mamedaṁ;",
  "ja497:3.3": "Apehi etto kimidhaṭṭhitosi,",
  "ja497:3.4": "Na mādisā tuyhaṁ dadanti jamma”.",
  "ja497:4.1": "“Thale ca ninne ca vapanti bījaṁ,",
  "ja497:4.2": "Anūpakhette phalamāsamānā;",
  "ja497:4.3": "Etāya saddhāya dadāhi dānaṁ,",
  "ja497:4.4": "Appeva ārādhaye dakkhiṇeyye”.",
  "ja497:5.1": "“Khettāni mayhaṁ viditāni loke,",
  "ja497:5.2": "Yesāhaṁ bījāni patiṭṭhapemi;",
  "ja497:5.3": "Ye brāhmaṇā jātimantūpapannā,",
  "ja497:5.4": "Tānīdha khettāni supesalāni”.",
  "ja497:6.1": "“Jātimado ca atimānitā ca,",
  "ja497:6.2": "Lobho ca doso ca mado ca moho;",
  "ja497:6.3": "Ete aguṇā yesu ca santi sabbe,",
  "ja497:6.4": "Tānīdha khettāni apesalāni.",
  "ja497:7.1": "Jātimado ca atimānitā ca,",
  "ja497:7.2": "Lobho ca doso ca mado ca moho;",
  "ja497:7.3": "Ete aguṇā yesu na santi sabbe,",
  "ja497:7.4": "Tānīdha khettāni supesalāni”.",
  "ja497:8.1": "“Kvettha gatā upajotiyo ca,",
  "ja497:8.2": "Upajjhāyo ca atha vā gaṇḍakucchi;",
  "ja497:8.3": "Imassa daṇḍañca vadhañca datvā,",
  "ja497:8.4": "Gale gahetvā khalayātha jammaṁ”.",
  "ja497:9.1": "“Giriṁ nakhena khaṇasi,",
  "ja497:9.2": "ayo dantehi khādasi;",
  "ja497:9.3": "Jātavedaṁ padahasi,",
  "ja497:9.4": "yo isiṁ paribhāsasi”.",
  "ja497:10.1": "“Idaṁ vatvāna mātaṅgo,",
  "ja497:10.2": "isi saccaparakkamo;",
  "ja497:10.3": "Antalikkhasmiṁ pakkāmi,",
  "ja497:10.4": "brāhmaṇānaṁ udikkhataṁ”.",
  "ja497:11.1": "“Āvellitaṁ piṭṭhito uttamaṅgaṁ,",
  "ja497:11.2": "Bāhuṁ pasāreti akammaneyyaṁ;",
  "ja497:11.3": "Setāni akkhīni yathā matassa,",
  "ja497:11.4": "Ko me imaṁ puttamakāsi evaṁ”.",
  "ja497:12.1": "“Idhāgamā samaṇo dummavāsī,",
  "ja497:12.2": "Otallako paṁsupisācakova;",
  "ja497:12.3": "Saṅkāracoḷaṁ paṭimuñca kaṇṭhe,",
  "ja497:12.4": "So te imaṁ puttamakāsi evaṁ”.",
  "ja497:13.1": "“Katamaṁ disaṁ agamā bhūripañño,",
  "ja497:13.2": "Akkhātha me māṇavā etamatthaṁ;",
  "ja497:13.3": "Gantvāna taṁ paṭikaremu accayaṁ,",
  "ja497:13.4": "Appeva naṁ putta labhemu jīvitaṁ”.",
  "ja497:14.1": "“Vehāyasaṁ agamā bhūripañño,",
  "ja497:14.2": "Pathaddhuno pannaraseva cando;",
  "ja497:14.3": "Api cāpi so purimadisaṁ agacchi,",
  "ja497:14.4": "Saccappaṭiñño isi sādhurūpo”.",
  "ja497:15.1": "“Āvellitaṁ piṭṭhito uttamaṅgaṁ,",
  "ja497:15.2": "Bāhuṁ pasāreti akammaneyyaṁ;",
  "ja497:15.3": "Setāni akkhīni yathā matassa,",
  "ja497:15.4": "Ko me imaṁ puttamakāsi evaṁ”.",
  "ja497:16.1": "“Yakkhā have santi mahānubhāvā,",
  "ja497:16.2": "Anvāgatā isayo sādhurūpā;",
  "ja497:16.3": "Te duṭṭhacittaṁ kupitaṁ viditvā,",
  "ja497:16.4": "Yakkhā hi te puttamakaṁsu evaṁ”.",
  "ja497:17.1": "“Yakkhā ca me puttamakaṁsu evaṁ,",
  "ja497:17.2": "Tvaññeva me mā kuddho brahmacāri;",
  "ja497:17.3": "Tumheva pāde saraṇaṁ gatāsmi,",
  "ja497:17.4": "Anvāgatā puttasokena bhikkhu”.",
  "ja497:18.1": "“Tadeva hi etarahi ca mayhaṁ,",
  "ja497:18.2": "Manopadoso na mamatthi koci;",
  "ja497:18.3": "Putto ca te vedamadena matto,",
  "ja497:18.4": "Atthaṁ na jānāti adhicca vede”.",
  "ja497:19.1": "“Addhā have bhikkhu muhuttakena,",
  "ja497:19.2": "Sammuyhateva purisassa saññā;",
  "ja497:19.3": "Ekāparādhaṁ khama bhūripañña,",
  "ja497:19.4": "Na paṇḍitā kodhabalā bhavanti”.",
  "ja497:20.1": "“Idañca mayhaṁ uttiṭṭhapiṇḍaṁ,",
  "ja497:20.2": "Tava maṇḍabyo bhuñjatu appapañño;",
  "ja497:20.3": "Yakkhā ca te naṁ na viheṭhayeyyuṁ,",
  "ja497:20.4": "Putto ca te hessati so arogo”.",
  "ja497:21.1": "“Maṇḍabya bālosi parittapañño,",
  "ja497:21.2": "Yo puññakhettānamakovidosi;",
  "ja497:21.3": "Mahakkasāvesu dadāsi dānaṁ,",
  "ja497:21.4": "Kiliṭṭhakammesu asaññatesu.",
  "ja497:22.1": "Jaṭā ca kesā ajinā nivatthā,",
  "ja497:22.2": "Jarūdapānaṁva mukhaṁ parūḷhaṁ;",
  "ja497:22.3": "Pajaṁ imaṁ passatha dummarūpaṁ,",
  "ja497:22.4": "Na jaṭājinaṁ tāyati appapaññaṁ.",
  "ja497:23.1": "Yesaṁ rāgo ca doso ca,",
  "ja497:23.2": "avijjā ca virājitā;",
  "ja497:23.3": "Khīṇāsavā arahanto,",
  "ja497:23.4": "tesu dinnaṁ mahapphalan”ti.",
  "ja497:24.1": "Mātaṅgajātakaṁ paṭhamaṁ."
}