{
  "iti82:0.1": "Itivuttaka 82",
  "iti82:0.2": "Tikanipāta",
  "iti82:0.3": "Catutthavagga",
  "iti82:0.4": "Devasaddasutta",
  "iti82:1.1": "Vuttañhetaṃ bhagavatā vuttamarahatāti me sutaṃ:",
  "iti82:2.1": "“Tayome, bhikkhave, devesu devasaddā niccharanti samayā samayaṃ upādāya.",
  "iti82:2.2": "Katame tayo?",
  "iti82:2.3": "Yasmiṃ, bhikkhave, samaye ariyasāvako kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajjāya ceteti, tasmiṃ samaye devesu devasaddo niccharati:",
  "iti82:2.4": "‘eso ariyasāvako mārena saddhiṃ saṅgāmāya cetetī’ti.",
  "iti82:2.5": "Ayaṃ, bhikkhave, paṭhamo devesu devasaddo niccharati samayā samayaṃ upādāya.",
  "iti82:3.1": "Puna caparaṃ, bhikkhave, yasmiṃ samaye ariyasāvako sattannaṃ bodhipakkhiyānaṃ dhammānaṃ bhāvanānuyogamanuyutto viharati, tasmiṃ samaye devesu devasaddo niccharati:",
  "iti82:3.2": "‘eso ariyasāvako mārena saddhiṃ saṅgāmetī’ti.",
  "iti82:3.3": "Ayaṃ, bhikkhave, dutiyo devesu devasaddo niccharati samayā samayaṃ upādāya.",
  "iti82:4.1": "Puna caparaṃ, bhikkhave, yasmiṃ samaye ariyasāvako āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, tasmiṃ samaye devesu devasaddo niccharati:",
  "iti82:4.2": "‘eso ariyasāvako vijitasaṅgāmo tameva saṅgāmasīsaṃ abhivijiya ajjhāvasatī’ti.",
  "iti82:4.3": "Ayaṃ, bhikkhave, tatiyo devesu devasaddo niccharati samayā samayaṃ upādāya.",
  "iti82:4.4": "Ime kho, bhikkhave, tayo devesu devasaddā niccharanti samayā samayaṃ upādāyā”ti.",
  "iti82:4.5": "Etamatthaṃ bhagavā avoca.",
  "iti82:4.6": "Tatthetaṃ iti vuccati:",
  "iti82:5.1": "“Disvā vijitasaṅgāmaṃ,",
  "iti82:5.2": "sammāsambuddhasāvakaṃ;",
  "iti82:5.3": "Devatāpi namassanti,",
  "iti82:5.4": "mahantaṃ vītasāradaṃ.",
  "iti82:6.1": "Namo te purisājañña,",
  "iti82:6.2": "yo tvaṃ dujjayamajjhabhū;",
  "iti82:6.3": "Jetvāna maccuno senaṃ,",
  "iti82:6.4": "vimokkhena anāvaraṃ.",
  "iti82:7.1": "Iti hetaṃ namassanti,",
  "iti82:7.2": "devatā pattamānasaṃ;",
  "iti82:7.3": "Tañhi tassa na passanti,",
  "iti82:7.4": "yena maccuvasaṃ vaje”ti.",
  "iti82:8.1": "Ayampi attho vutto bhagavatā, iti me sutanti.",
  "iti82:8.2": "Tatiyaṃ."
}