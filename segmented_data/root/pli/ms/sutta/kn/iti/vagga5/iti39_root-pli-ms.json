{
  "iti39:0.1": "Itivuttaka 39",
  "iti39:0.2": "Dukanipāta",
  "iti39:0.3": "Dutiyavagga",
  "iti39:0.4": "Desanāsutta",
  "iti39:1.1": "Vuttañhetaṁ bhagavatā vuttamarahatāti me sutaṁ:",
  "iti39:2.1": "“Tathāgatassa, bhikkhave, arahato sammāsambuddhassa dve dhammadesanā pariyāyena bhavanti.",
  "iti39:2.2": "Katamā dve?",
  "iti39:2.3": "‘Pāpaṁ pāpakato passathā’ti—",
  "iti39:2.4": "ayaṁ paṭhamā dhammadesanā;",
  "iti39:2.5": "‘pāpaṁ pāpakato disvā tattha nibbindatha virajjatha vimuccathā’ti—",
  "iti39:2.6": "ayaṁ dutiyā dhammadesanā.",
  "iti39:2.7": "Tathāgatassa, bhikkhave, arahato sammāsambuddhassa imā dve dhammadesanā pariyāyena bhavantī”ti.",
  "iti39:2.8": "Etamatthaṁ bhagavā avoca.",
  "iti39:2.9": "Tatthetaṁ iti vuccati:",
  "iti39:3.1": "“Tathāgatassa buddhassa,",
  "iti39:3.2": "sabbabhūtānukampino;",
  "iti39:3.3": "Pariyāyavacanaṁ passa,",
  "iti39:3.4": "dve ca dhammā pakāsitā.",
  "iti39:4.1": "Pāpakaṁ passatha cetaṁ,",
  "iti39:4.2": "tattha cāpi virajjatha;",
  "iti39:4.3": "Tato virattacittāse,",
  "iti39:4.4": "dukkhassantaṁ karissathā”ti.",
  "iti39:5.1": "Ayampi attho vutto bhagavatā, iti me sutanti.",
  "iti39:5.2": "Dutiyaṁ."
}