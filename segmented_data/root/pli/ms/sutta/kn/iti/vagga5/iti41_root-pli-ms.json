{
  "iti41:0.1": "Itivuttaka 41",
  "iti41:0.2": "Dukanipāta",
  "iti41:0.3": "Dutiyavagga",
  "iti41:0.4": "Paññāparihīnasutta",
  "iti41:1.1": "Vuttañhetaṁ bhagavatā vuttamarahatāti me sutaṁ:",
  "iti41:2.1": "“Te, bhikkhave, sattā suparihīnā ye ariyāya paññāya parihīnā.",
  "iti41:2.2": "Te diṭṭheva dhamme dukkhaṁ viharanti savighātaṁ saupāyāsaṁ sapariḷāhaṁ;",
  "iti41:2.3": "kāyassa bhedā paraṁ maraṇā duggati pāṭikaṅkhā.",
  "iti41:2.4": "Te, bhikkhave, sattā aparihīnā ye ariyāya paññāya aparihīnā.",
  "iti41:2.5": "Te diṭṭheva dhamme sukhaṁ viharanti avighātaṁ anupāyāsaṁ apariḷāhaṁ;",
  "iti41:2.6": "kāyassa bhedā paraṁ maraṇā sugati pāṭikaṅkhā”ti.",
  "iti41:2.7": "Etamatthaṁ bhagavā avoca.",
  "iti41:2.8": "Tatthetaṁ iti vuccati:",
  "iti41:3.1": "“Paññāya parihānena,",
  "iti41:3.2": "passa lokaṁ sadevakaṁ;",
  "iti41:3.3": "Niviṭṭhaṁ nāmarūpasmiṁ,",
  "iti41:3.4": "idaṁ saccanti maññati.",
  "iti41:4.1": "Paññā hi seṭṭhā lokasmiṁ,",
  "iti41:4.2": "yāyaṁ nibbedhagāminī;",
  "iti41:4.3": "Yāya sammā pajānāti,",
  "iti41:4.4": "jātibhavaparikkhayaṁ.",
  "iti41:5.1": "Tesaṁ devā manussā ca,",
  "iti41:5.2": "sambuddhānaṁ satīmataṁ;",
  "iti41:5.3": "Pihayanti hāsapaññānaṁ,",
  "iti41:5.4": "sarīrantimadhārinan”ti.",
  "iti41:6.1": "Ayampi attho vutto bhagavatā, iti me sutanti.",
  "iti41:6.2": "Catutthaṁ."
}