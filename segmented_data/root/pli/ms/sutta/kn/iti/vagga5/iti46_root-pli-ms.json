{
  "iti46:0.1": "Itivuttaka 46",
  "iti46:0.2": "Dukanipāta",
  "iti46:0.3": "Dutiyavagga",
  "iti46:0.4": "Sikkhānisaṁsasutta",
  "iti46:1.1": "Vuttañhetaṁ bhagavatā vuttamarahatāti me sutaṁ:",
  "iti46:2.1": "“Sikkhānisaṁsā, bhikkhave, viharatha paññuttarā vimuttisārā satādhipateyyā.",
  "iti46:2.2": "Sikkhānisaṁsānaṁ, bhikkhave, viharataṁ paññuttarānaṁ vimuttisārānaṁ satādhipateyyānaṁ dvinnaṁ phalānaṁ aññataraṁ phalaṁ pāṭikaṅkhaṁ—",
  "iti46:2.3": "diṭṭheva dhamme aññā, sati vā upādisese anāgāmitā”ti.",
  "iti46:2.4": "Etamatthaṁ bhagavā avoca.",
  "iti46:2.5": "Tatthetaṁ iti vuccati:",
  "iti46:3.1": "“Paripuṇṇasikkhaṁ apahānadhammaṁ,",
  "iti46:3.2": "Paññuttaraṁ jātikhayantadassiṁ;",
  "iti46:3.3": "Taṁ ve muniṁ antimadehadhāriṁ,",
  "iti46:3.4": "Mārañjahaṁ brūmi jarāya pāraguṁ.",
  "iti46:4.1": "Tasmā sadā jhānaratā samāhitā,",
  "iti46:4.2": "Ātāpino jātikhayantadassino;",
  "iti46:4.3": "Māraṁ sasenaṁ abhibhuyya bhikkhavo,",
  "iti46:4.4": "Bhavatha jātimaraṇassa pāragā”ti.",
  "iti46:5.1": "Ayampi attho vutto bhagavatā, iti me sutanti.",
  "iti46:5.2": "Navamaṁ."
}