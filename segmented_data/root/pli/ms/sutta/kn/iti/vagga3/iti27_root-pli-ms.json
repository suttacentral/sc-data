{
  "iti27:0.1": "Itivuttaka 27",
  "iti27:0.2": "Ekakanipāta",
  "iti27:0.3": "Tatiyavagga",
  "iti27:0.4": "Mettābhāvanāsutta",
  "iti27:1.1": "Vuttañhetaṃ bhagavatā vuttamarahatāti me sutaṃ:",
  "iti27:2.1": "“Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ.",
  "iti27:2.2": "Mettāyeva tāni cetovimutti adhiggahetvā bhāsate ca tapate ca virocati ca.",
  "iti27:3.1": "Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca;",
  "iti27:3.2": "evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.",
  "iti27:4.1": "Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca;",
  "iti27:4.2": "evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.",
  "iti27:5.1": "Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca;",
  "iti27:5.2": "evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti.",
  "iti27:5.3": "Etamatthaṃ bhagavā avoca.",
  "iti27:5.4": "Tatthetaṃ iti vuccati:",
  "iti27:6.1": "“Yo ca mettaṃ bhāvayati,",
  "iti27:6.2": "appamāṇaṃ paṭissato;",
  "iti27:6.3": "Tanū saṃyojanā honti,",
  "iti27:6.4": "passato upadhikkhayaṃ.",
  "iti27:7.1": "Ekampi ce pāṇamaduṭṭhacitto,",
  "iti27:7.2": "Mettāyati kusalo tena hoti;",
  "iti27:7.3": "Sabbe ca pāṇe manasānukampaṃ,",
  "iti27:7.4": "Pahūtamariyo pakaroti puññaṃ.",
  "iti27:8.1": "Ye sattasaṇḍaṃ pathaviṃ vijitvā,",
  "iti27:8.2": "Rājisayo yajamānānupariyagā;",
  "iti27:8.3": "Assamedhaṃ purisamedhaṃ,",
  "iti27:8.4": "Sammāpāsaṃ vājapeyyaṃ niraggaḷaṃ.",
  "iti27:9.1": "Mettassa cittassa subhāvitassa,",
  "iti27:9.2": "Kalampi te nānubhavanti soḷasiṃ;",
  "iti27:9.3": "Candappabhā tāragaṇāva sabbe.",
  "iti27:10.1": "Yo na hanti na ghāteti,",
  "iti27:10.2": "na jināti na jāpaye;",
  "iti27:10.3": "Mettaṃso sabbabhūtesu,",
  "iti27:10.4": "veraṃ tassa na kenacī”ti.",
  "iti27:11.1": "Ayampi attho vutto bhagavatā, iti me sutanti.",
  "iti27:11.2": "Sattamaṃ.",
  "iti27:11.3": "Tatiyo vaggo.",
  "iti27:12.1": "Cittaṃ mettaṃ ubho atthe,",
  "iti27:12.2": "puñjaṃ vepullapabbataṃ;",
  "iti27:12.3": "Sampajānamusāvādo,",
  "iti27:12.4": "dānañca mettabhāvanā.",
  "iti27:13.1": "Sattimāni ca suttāni,",
  "iti27:13.2": "purimāni ca vīsati;",
  "iti27:13.3": "Ekadhammesu suttantā,",
  "iti27:13.4": "sattavīsatisaṅgahāti.",
  "iti27:13.5": "Ekakanipāto niṭṭhito."
}