{
  "iti23:0.1": "Itivuttaka 23",
  "iti23:0.2": "Ekakanipāta",
  "iti23:0.3": "Tatiyavagga",
  "iti23:0.4": "Ubhayatthasutta",
  "iti23:1.1": "Vuttañhetaṁ bhagavatā vuttamarahatāti me sutaṁ:",
  "iti23:2.1": "“Ekadhammo, bhikkhave, bhāvito bahulīkato ubho atthe samadhigayha tiṭṭhati—",
  "iti23:2.2": "diṭṭhadhammikañceva atthaṁ samparāyikañca.",
  "iti23:2.3": "Katamo ekadhammo?",
  "iti23:2.4": "Appamādo kusalesu dhammesu.",
  "iti23:2.5": "Ayaṁ kho, bhikkhave, ekadhammo bhāvito bahulīkato ubho atthe samadhigayha tiṭṭhati—",
  "iti23:2.6": "diṭṭhadhammikañceva atthaṁ samparāyikañcā”ti.",
  "iti23:2.7": "Etamatthaṁ bhagavā avoca.",
  "iti23:2.8": "Tatthetaṁ iti vuccati:",
  "iti23:3.1": "“Appamādaṁ pasaṁsanti,",
  "iti23:3.2": "puññakiriyāsu paṇḍitā;",
  "iti23:3.3": "Appamatto ubho atthe,",
  "iti23:3.4": "adhigaṇhāti paṇḍito.",
  "iti23:4.1": "Diṭṭhe dhamme ca yo attho,",
  "iti23:4.2": "yo cattho samparāyiko;",
  "iti23:4.3": "Atthābhisamayā dhīro,",
  "iti23:4.4": "paṇḍitoti pavuccatī”ti.",
  "iti23:5.1": "Ayampi attho vutto bhagavatā, iti me sutanti.",
  "iti23:5.2": "Tatiyaṁ."
}