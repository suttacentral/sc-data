{
  "iti109:0.1": "Itivuttaka 109",
  "iti109:0.2": "Catukkanipāta",
  "iti109:0.3": "Brāhmaṇadhammayāgavagga",
  "iti109:0.4": "Nadīsotasutta",
  "iti109:1.1": "Vuttañhetaṃ bhagavatā vuttamarahatāti me sutaṃ:",
  "iti109:2.1": "“Seyyathāpi, bhikkhave, puriso nadiyā sotena ovuyheyya piyarūpasātarūpena.",
  "iti109:2.2": "Tamenaṃ cakkhumā puriso tīre ṭhito disvā evaṃ vadeyya:",
  "iti109:2.3": "‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti.",
  "iti109:2.4": "Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.",
  "iti109:3.1": "Upamā kho me ayaṃ, bhikkhave, katā atthassa viññāpanāya.",
  "iti109:3.2": "Ayañcettha attho:",
  "iti109:3.3": "‘nadiyā soto’ti kho, bhikkhave, taṇhāyetaṃ adhivacanaṃ.",
  "iti109:4.1": "‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.",
  "iti109:5.1": "‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.",
  "iti109:6.1": "‘Ūmibhayan’ti kho, bhikkhave, kodhupāyāsassetaṃ adhivacanaṃ.",
  "iti109:7.1": "‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ.",
  "iti109:8.1": "‘Gaharakkhaso’ti kho, bhikkhave, mātugāmassetaṃ adhivacanaṃ.",
  "iti109:9.1": "‘Paṭisoto’ti kho, bhikkhave, nekkhammassetaṃ adhivacanaṃ.",
  "iti109:10.1": "‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.",
  "iti109:11.1": "‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti.",
  "iti109:11.2": "Etamatthaṃ bhagavā avoca.",
  "iti109:11.3": "Tatthetaṃ iti vuccati:",
  "iti109:12.1": "“Sahāpi dukkhena jaheyya kāme,",
  "iti109:12.2": "Yogakkhemaṃ āyatiṃ patthayāno;",
  "iti109:12.3": "Sammappajāno suvimuttacitto,",
  "iti109:12.4": "Vimuttiyā phassaye tattha tattha;",
  "iti109:12.5": "Sa vedagū vūsitabrahmacariyo,",
  "iti109:12.6": "Lokantagū pāragatoti vuccatī”ti.",
  "iti109:13.1": "Ayampi attho vutto bhagavatā, iti me sutanti.",
  "iti109:13.2": "Dasamaṃ."
}