{
  "iti101:0.1": "Itivuttaka 101",
  "iti101:0.2": "Catukkanipāta",
  "iti101:0.3": "Brāhmaṇadhammayāgavagga",
  "iti101:0.4": "Sulabhasutta",
  "iti101:1.1": "Vuttañhetaṁ bhagavatā vuttamarahatāti me sutaṁ:",
  "iti101:2.1": "“Cattārimāni, bhikkhave, appāni ceva sulabhāni ca, tāni ca anavajjāni.",
  "iti101:2.2": "Katamāni cattāri?",
  "iti101:2.3": "Paṁsukūlaṁ, bhikkhave, cīvarānaṁ appañca sulabhañca, tañca anavajjaṁ.",
  "iti101:2.4": "Piṇḍiyālopo, bhikkhave, bhojanānaṁ appañca sulabhañca, tañca anavajjaṁ.",
  "iti101:2.5": "Rukkhamūlaṁ, bhikkhave, senāsanānaṁ appañca sulabhañca, tañca anavajjaṁ.",
  "iti101:2.6": "Pūtimuttaṁ, bhikkhave, bhesajjānaṁ appañca sulabhañca tañca anavajjaṁ.",
  "iti101:2.7": "Imāni kho, bhikkhave, cattāri appāni ceva sulabhāni ca, tāni ca anavajjāni.",
  "iti101:2.8": "Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṁ aññataraṁ sāmaññaṅganti vadāmī”ti.",
  "iti101:2.9": "Etamatthaṁ bhagavā avoca.",
  "iti101:2.10": "Tatthetaṁ iti vuccati:",
  "iti101:3.1": "“Anavajjena tuṭṭhassa,",
  "iti101:3.2": "appena sulabhena ca;",
  "iti101:3.3": "Na senāsanamārabbha,",
  "iti101:3.4": "cīvaraṁ pānabhojanaṁ;",
  "iti101:3.5": "Vighāto hoti cittassa,",
  "iti101:3.6": "disā nappaṭihaññati.",
  "iti101:4.1": "Ye cassa dhammā akkhātā,",
  "iti101:4.2": "sāmaññassānulomikā;",
  "iti101:4.3": "Adhiggahitā tuṭṭhassa,",
  "iti101:4.4": "appamattassa bhikkhuno”ti.",
  "iti101:5.1": "Ayampi attho vutto bhagavatā, iti me sutanti.",
  "iti101:5.2": "Dutiyaṁ."
}