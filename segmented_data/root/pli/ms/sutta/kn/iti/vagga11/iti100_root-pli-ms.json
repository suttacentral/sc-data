{
  "iti100:0.1": "Itivuttaka 100",
  "iti100:0.2": "Catukkanipāta",
  "iti100:0.3": "Brāhmaṇadhammayāgavagga",
  "iti100:0.4": "Brāhmaṇadhammayāgasutta",
  "iti100:1.1": "Vuttañhetaṁ bhagavatā vuttamarahatāti me sutaṁ:",
  "iti100:2.1": "“Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto.",
  "iti100:2.2": "Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.",
  "iti100:3.1": "Dvemāni, bhikkhave, dānāni—",
  "iti100:3.2": "āmisadānañca dhammadānañca.",
  "iti100:3.3": "Etadaggaṁ, bhikkhave, imesaṁ dvinnaṁ dānānaṁ yadidaṁ dhammadānaṁ.",
  "iti100:4.1": "Dveme, bhikkhave, saṁvibhāgā—",
  "iti100:4.2": "āmisasaṁvibhāgo ca dhammasaṁvibhāgo ca.",
  "iti100:4.3": "Etadaggaṁ, bhikkhave, imesaṁ dvinnaṁ saṁvibhāgānaṁ yadidaṁ dhammasaṁvibhāgo.",
  "iti100:5.1": "Dveme, bhikkhave, anuggahā—",
  "iti100:5.2": "āmisānuggaho ca dhammānuggaho ca.",
  "iti100:5.3": "Etadaggaṁ, bhikkhave, imesaṁ dvinnaṁ anuggahānaṁ yadidaṁ dhammānuggaho.",
  "iti100:6.1": "Dveme, bhikkhave, yāgā—",
  "iti100:6.2": "āmisayāgo ca dhammayāgo ca.",
  "iti100:6.3": "Etadaggaṁ, bhikkhave, imesaṁ dvinnaṁ yāgānaṁ yadidaṁ dhammayāgo”ti.",
  "iti100:6.4": "Etamatthaṁ bhagavā avoca.",
  "iti100:6.5": "Tatthetaṁ iti vuccati:",
  "iti100:7.1": "“Yo dhammayāgaṁ ayajī amaccharī,",
  "iti100:7.2": "Tathāgato sabbabhūtānukampī;",
  "iti100:7.3": "Taṁ tādisaṁ devamanussaseṭṭhaṁ,",
  "iti100:7.4": "Sattā namassanti bhavassa pāragun”ti.",
  "iti100:8.1": "Ayampi attho vutto bhagavatā, iti me sutanti.",
  "iti100:8.2": "Paṭhamaṁ."
}