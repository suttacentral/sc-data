{
  "iti107:0.1": "Itivuttaka 107",
  "iti107:0.2": "Catukkanipāta",
  "iti107:0.3": "Brāhmaṇadhammayāgavagga",
  "iti107:0.4": "Bahukārasutta",
  "iti107:1.1": "Vuttañhetaṁ bhagavatā vuttamarahatāti me sutaṁ:",
  "iti107:2.1": "“Bahukārā, bhikkhave, brāhmaṇagahapatikā tumhākaṁ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi.",
  "iti107:2.2": "Tumhepi, bhikkhave, bahukārā brāhmaṇagahapatikānaṁ yaṁ nesaṁ dhammaṁ desetha ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsetha.",
  "iti107:2.3": "Evamidaṁ, bhikkhave, aññamaññaṁ nissāya brahmacariyaṁ vussati oghassa nittharaṇatthāya sammā dukkhassa antakiriyāyā”ti.",
  "iti107:2.4": "Etamatthaṁ bhagavā avoca.",
  "iti107:2.5": "Tatthetaṁ iti vuccati:",
  "iti107:3.1": "“Sāgārā anagārā ca,",
  "iti107:3.2": "ubho aññoññanissitā;",
  "iti107:3.3": "Ārādhayanti saddhammaṁ,",
  "iti107:3.4": "yogakkhemaṁ anuttaraṁ.",
  "iti107:4.1": "Sāgāresu ca cīvaraṁ,",
  "iti107:4.2": "paccayaṁ sayanāsanaṁ;",
  "iti107:4.3": "Anagārā paṭicchanti,",
  "iti107:4.4": "parissayavinodanaṁ.",
  "iti107:5.1": "Sugataṁ pana nissāya,",
  "iti107:5.2": "gahaṭṭhā gharamesino;",
  "iti107:5.3": "Saddahānā arahataṁ,",
  "iti107:5.4": "ariyapaññāya jhāyino.",
  "iti107:6.1": "Idha dhammaṁ caritvāna,",
  "iti107:6.2": "maggaṁ sugatigāminaṁ;",
  "iti107:6.3": "Nandino devalokasmiṁ,",
  "iti107:6.4": "modanti kāmakāmino”ti.",
  "iti107:7.1": "Ayampi attho vutto bhagavatā, iti me sutanti.",
  "iti107:7.2": "Aṭṭhamaṁ."
}