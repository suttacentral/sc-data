{
  "iti110:0.1": "Itivuttaka 110",
  "iti110:0.2": "Catukkanipāta",
  "iti110:0.3": "Brāhmaṇadhammayāgavagga",
  "iti110:0.4": "Carasutta",
  "iti110:1.1": "Vuttañhetaṃ bhagavatā vuttamarahatāti me sutaṃ:",
  "iti110:2.1": "“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:2.2": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.",
  "iti110:2.3": "Carampi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.",
  "iti110:3.1": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:3.2": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.",
  "iti110:3.3": "Ṭhitopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.",
  "iti110:4.1": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:4.2": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.",
  "iti110:4.3": "Nisinnopi, bhikkhave, bhikkhu evaṃbhūto anātāpī anottāpī satataṃ samitaṃ kusīto hīnavīriyoti vuccati.",
  "iti110:5.1": "Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā.",
  "iti110:5.2": "Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṃ gameti.",
  "iti110:5.3": "Sayānopi, bhikkhave, bhikkhu jāgaro evaṃbhūto anātāpī anottāpī satataṃ samitaṃ kusīto hīnavīriyoti vuccati.",
  "iti110:6.1": "Carato cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:6.2": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.",
  "iti110:6.3": "Carampi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.",
  "iti110:7.1": "Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:7.2": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.",
  "iti110:7.3": "Ṭhitopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.",
  "iti110:8.1": "Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṃsāvitakko vā.",
  "iti110:8.2": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.",
  "iti110:8.3": "Nisinnopi, bhikkhave, bhikkhu evaṃbhūto ātāpī ottāpī satataṃ samitaṃ āraddhavīriyo pahitattoti vuccati.",
  "iti110:9.1": "Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṃsāvitakko vā.",
  "iti110:9.2": "Tañce, bhikkhave, bhikkhu nādhivāseti pajahati vinodeti byantīkaroti anabhāvaṃ gameti.",
  "iti110:9.3": "Sayānopi, bhikkhave, bhikkhu jāgaro evaṃbhūto ātāpī ottāpī satataṃ samitaṃ āraddhavīriyo pahitattoti vuccatī”ti.",
  "iti110:9.4": "Etamatthaṃ bhagavā avoca.",
  "iti110:9.5": "Tatthetaṃ iti vuccati:",
  "iti110:10.1": "“Caraṃ vā yadi vā tiṭṭhaṃ,",
  "iti110:10.2": "nisinno uda vā sayaṃ;",
  "iti110:10.3": "Yo vitakkaṃ vitakketi,",
  "iti110:10.4": "pāpakaṃ gehanissitaṃ.",
  "iti110:11.1": "Kummaggaṃ paṭipanno so,",
  "iti110:11.2": "mohaneyyesu mucchito;",
  "iti110:11.3": "Abhabbo tādiso bhikkhu,",
  "iti110:11.4": "phuṭṭhuṃ sambodhimuttamaṃ.",
  "iti110:12.1": "Yo ca caraṃ vā tiṭṭhaṃ vā,",
  "iti110:12.2": "Nisinno uda vā sayaṃ;",
  "iti110:12.3": "Vitakkaṃ samayitvāna,",
  "iti110:12.4": "Vitakkūpasame rato;",
  "iti110:12.5": "Bhabbo so tādiso bhikkhu,",
  "iti110:12.6": "Phuṭṭhuṃ sambodhimuttaman”ti.",
  "iti110:13.1": "Ayampi attho vutto bhagavatā, iti me sutanti.",
  "iti110:13.2": "Ekādasamaṃ."
}