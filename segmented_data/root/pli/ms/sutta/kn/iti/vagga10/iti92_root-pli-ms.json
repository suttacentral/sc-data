{
  "iti92:0.1": "Itivuttaka 92",
  "iti92:0.2": "Tikanipāta",
  "iti92:0.3": "Pañcamavagga",
  "iti92:0.4": "Saṅghāṭikaṇṇasutta",
  "iti92:1.1": "Vuttañhetaṃ bhagavatā vuttamarahatāti me sutaṃ:",
  "iti92:2.1": "“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṃ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo;",
  "iti92:2.2": "atha kho so ārakāva mayhaṃ, ahañca tassa.",
  "iti92:2.3": "Taṃ kissa hetu?",
  "iti92:2.4": "Dhammañhi so, bhikkhave, bhikkhu na passati.",
  "iti92:2.5": "Dhammaṃ apassanto na maṃ passati.",
  "iti92:3.1": "Yojanasate cepi so, bhikkhave, bhikkhu vihareyya.",
  "iti92:3.2": "So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṃvutindriyo;",
  "iti92:3.3": "atha kho so santikeva mayhaṃ, ahañca tassa.",
  "iti92:3.4": "Taṃ kissa hetu?",
  "iti92:3.5": "Dhammañhi so, bhikkhave, bhikkhu passati;",
  "iti92:3.6": "dhammaṃ passanto maṃ passatī”ti.",
  "iti92:3.7": "Etamatthaṃ bhagavā avoca.",
  "iti92:3.8": "Tatthetaṃ iti vuccati:",
  "iti92:4.1": "“Anubandhopi ce assa,",
  "iti92:4.2": "mahiccho ca vighātavā;",
  "iti92:4.3": "Ejānugo anejassa,",
  "iti92:4.4": "nibbutassa anibbuto;",
  "iti92:4.5": "Giddho so vītagedhassa,",
  "iti92:4.6": "passa yāvañca ārakā.",
  "iti92:5.1": "Yo ca dhammamabhiññāya,",
  "iti92:5.2": "dhammamaññāya paṇḍito;",
  "iti92:5.3": "Rahadova nivāte ca,",
  "iti92:5.4": "anejo vūpasammati.",
  "iti92:6.1": "Anejo so anejassa,",
  "iti92:6.2": "nibbutassa ca nibbuto;",
  "iti92:6.3": "Agiddho vītagedhassa,",
  "iti92:6.4": "passa yāvañca santike”ti.",
  "iti92:7.1": "Ayampi attho vutto bhagavatā, iti me sutanti.",
  "iti92:7.2": "Tatiyaṃ."
}