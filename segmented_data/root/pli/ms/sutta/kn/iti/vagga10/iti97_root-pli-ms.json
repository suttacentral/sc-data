{
  "iti97:0.1": "Itivuttaka 97",
  "iti97:0.2": "Tikanipāta",
  "iti97:0.3": "Pañcamavagga",
  "iti97:0.4": "Kalyāṇasīlasutta",
  "iti97:1.1": "Vuttañhetaṃ bhagavatā vuttamarahatāti me sutaṃ:",
  "iti97:2.1": "“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati—",
  "iti97:3.1": "Kathañca, bhikkhave, bhikkhu kalyāṇasīlo hoti?",
  "iti97:3.2": "Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu.",
  "iti97:3.3": "Evaṃ kho, bhikkhave, bhikkhu kalyāṇasīlo hoti.",
  "iti97:3.4": "Iti kalyāṇasīlo.",
  "iti97:4.1": "Kalyāṇadhammo ca kathaṃ hoti?",
  "iti97:4.2": "Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati.",
  "iti97:4.3": "Evaṃ kho, bhikkhave, bhikkhu kalyāṇadhammo hoti.",
  "iti97:4.4": "Iti kalyāṇasīlo, kalyāṇadhammo.",
  "iti97:5.1": "Kalyāṇapañño ca kathaṃ hoti?",
  "iti97:5.2": "Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati.",
  "iti97:5.3": "Evaṃ kho, bhikkhave, bhikkhu kalyāṇapañño hoti.",
  "iti97:6.1": "Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti.",
  "iti97:6.2": "Etamatthaṃ bhagavā avoca.",
  "iti97:6.3": "Tatthetaṃ iti vuccati:",
  "iti97:7.1": "“Yassa kāyena vācāya,",
  "iti97:7.2": "manasā natthi dukkaṭaṃ;",
  "iti97:7.3": "Taṃ ve kalyāṇasīloti,",
  "iti97:7.4": "āhu bhikkhuṃ hirīmanaṃ.",
  "iti97:8.1": "Yassa dhammā subhāvitā,",
  "iti97:8.2": "satta sambodhigāmino;",
  "iti97:8.3": "Taṃ ve kalyāṇadhammoti,",
  "iti97:8.4": "āhu bhikkhuṃ anussadaṃ.",
  "iti97:9.1": "Yo dukkhassa pajānāti,",
  "iti97:9.2": "idheva khayamattano;",
  "iti97:9.3": "Taṃ ve kalyāṇapaññoti,",
  "iti97:9.4": "āhu bhikkhuṃ anāsavaṃ.",
  "iti97:10.1": "Tehi dhammehi sampannaṃ,",
  "iti97:10.2": "anīghaṃ chinnasaṃsayaṃ;",
  "iti97:10.3": "Asitaṃ sabbalokassa,",
  "iti97:10.4": "āhu sabbapahāyinan”ti.",
  "iti97:11.1": "Ayampi attho vutto bhagavatā, iti me sutanti.",
  "iti97:11.2": "Aṭṭhamaṃ."
}