{
  "snp3.9:0.1": "Sutta Nipāta 3.9",
  "snp3.9:0.2": "Vāseṭṭhasutta",
  "snp3.9:1.1": "Evaṃ me sutaṃ—",
  "snp3.9:1.2": " ekaṃ samayaṃ bhagavā icchānaṅgale viharati icchānaṅgalavanasaṇḍe.",
  "snp3.9:1.3": "Tena khopana samayena sambahulā abhiññātā abhiññātā brāhmaṇamahāsālā icchānaṅgalepaṭivasanti, seyyathidaṃ—",
  "snp3.9:1.4": "caṅkī brāhmaṇo, tārukkho brāhmaṇo, pokkharasātibrāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā.",
  "snp3.9:1.5": "Atha kho vāseṭṭhabhāradvājānaṃ māṇavānaṃ jaṅghāvihāraṃ anucaṅkamantānaṃ anuvicarantānaṃ ayamantarākathā udapādi:",
  "snp3.9:1.6": "“kathaṃ, bho, brāhmaṇo hotī”ti?",
  "snp3.9:2.1": "Bhāradvājo māṇavo evamāha:",
  "snp3.9:2.2": "“yato kho, bho, ubhato sujāto hoti mātito ca pitito ca saṃsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī”ti.",
  "snp3.9:3.1": "Vāseṭṭho māṇavo evamāha:",
  "snp3.9:3.2": "“yato kho, bho, sīlavā ca hoti vatasampanno ca, ettāvatā kho, bho, brāhmaṇo hotī”ti.",
  "snp3.9:3.3": "Neva kho asakkhi bhāradvājo māṇavo vāseṭṭhaṃ māṇavaṃ saññāpetuṃ, na pana asakkhi vāseṭṭho māṇavo bhāradvājaṃ māṇavaṃ saññāpetuṃ.",
  "snp3.9:4.1": "Atha kho vāseṭṭho māṇavo bhāradvājaṃ māṇavaṃ āmantesi:",
  "snp3.9:4.2": "“ayaṃ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe;",
  "snp3.9:4.3": "taṃ kho pana bhavantaṃ gotamaṃ evaṃ kalyāṇo kittisaddo abbhuggato:",
  "snp3.9:4.4": "‘itipi …pe… buddho bhagavā’ti.",
  "snp3.9:4.5": "Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṃ gotamaṃ etamatthaṃ pucchissāma.",
  "snp3.9:4.6": "Yathā no samaṇo gotamo byākarissati tathā naṃ dhāressāmā”ti.",
  "snp3.9:4.7": "“Evaṃ, bho”ti kho bhāradvājo māṇavo vāseṭṭhassa māṇavassa paccassosi.",
  "snp3.9:5.1": "Atha kho vāseṭṭhabhāradvājā māṇavā yena bhagavā tenupasaṅkamiṃsu; upasaṅkamitvā bhagavatā saddhiṃ sammodiṃsu.",
  "snp3.9:5.2": "Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃsu.",
  "snp3.9:5.3": "Ekamantaṃ nisinno kho vāseṭṭho māṇavo bhagavantaṃ gāthāhi ajjhabhāsi:",
  "snp3.9:6.1": "“Anuññātapaṭiññātā,",
  "snp3.9:6.2": "tevijjā mayamasmubho;",
  "snp3.9:6.3": "Ahaṃ pokkharasātissa,",
  "snp3.9:6.4": "tārukkhassāyaṃ māṇavo.",
  "snp3.9:7.1": "Tevijjānaṃ yadakkhātaṃ,",
  "snp3.9:7.2": "Tatra kevalinosmase;",
  "snp3.9:7.3": "Padakasma veyyākaraṇā,",
  "snp3.9:7.4": "Jappe ācariyasādisā.",
  "snp3.9:8.1": "Tesaṃ no jātivādasmiṃ,",
  "snp3.9:8.2": "vivādo atthi gotama;",
  "snp3.9:8.3": "Jātiyā brāhmaṇo hoti,",
  "snp3.9:8.4": "bhāradvājo iti bhāsati;",
  "snp3.9:8.5": "Ahañca kammunā brūmi,",
  "snp3.9:8.6": "evaṃ jānāhi cakkhuma.",
  "snp3.9:9.1": "Te na sakkoma saññāpetuṃ,",
  "snp3.9:9.2": "aññamaññaṃ mayaṃ ubho;",
  "snp3.9:9.3": "Bhavantaṃ puṭṭhumāgamhā,",
  "snp3.9:9.4": "sambuddhaṃ iti vissutaṃ.",
  "snp3.9:10.1": "Candaṃ yathā khayātītaṃ,",
  "snp3.9:10.2": "pecca pañjalikā janā;",
  "snp3.9:10.3": "Vandamānā namassanti,",
  "snp3.9:10.4": "evaṃ lokasmi gotamaṃ.",
  "snp3.9:11.1": "Cakkhuṃ loke samuppannaṃ,",
  "snp3.9:11.2": "mayaṃ pucchāma gotamaṃ;",
  "snp3.9:11.3": "Jātiyā brāhmaṇo hoti,",
  "snp3.9:11.4": "udāhu bhavati kammunā;",
  "snp3.9:11.5": "Ajānataṃ no pabrūhi,",
  "snp3.9:11.6": "yathā jānemu brāhmaṇaṃ”.",
  "snp3.9:12.1": "“Tesaṃ vo ahaṃ byakkhissaṃ,",
  "snp3.9:12.2": "Anupubbaṃ yathātathaṃ;",
  "snp3.9:12.3": "Jātivibhaṅgaṃ pāṇānaṃ,",
  "snp3.9:12.4": "Aññamaññā hi jātiyo.",
  "snp3.9:13.1": "Tiṇarukkhepi jānātha,",
  "snp3.9:13.2": "na cāpi paṭijānare;",
  "snp3.9:13.3": "Liṅgaṃ jātimayaṃ tesaṃ,",
  "snp3.9:13.4": "aññamaññā hi jātiyo.",
  "snp3.9:14.1": "Tato kīṭe paṭaṅge ca,",
  "snp3.9:14.2": "yāva kunthakipillike;",
  "snp3.9:14.3": "Liṅgaṃ jātimayaṃ tesaṃ,",
  "snp3.9:14.4": "aññamaññā hi jātiyo.",
  "snp3.9:15.1": "Catuppadepi jānātha,",
  "snp3.9:15.2": "Khuddake ca mahallake;",
  "snp3.9:15.3": "Liṅgaṃ jātimayaṃ tesaṃ,",
  "snp3.9:15.4": "Aññamaññā hi jātiyo.",
  "snp3.9:16.1": "Pādūdarepi jānātha,",
  "snp3.9:16.2": "Urage dīghapiṭṭhike;",
  "snp3.9:16.3": "Liṅgaṃ jātimayaṃ tesaṃ,",
  "snp3.9:16.4": "Aññamaññā hi jātiyo.",
  "snp3.9:17.1": "Tato macchepi jānātha,",
  "snp3.9:17.2": "Odake vārigocare;",
  "snp3.9:17.3": "Liṅgaṃ jātimayaṃ tesaṃ,",
  "snp3.9:17.4": "Aññamaññā hi jātiyo.",
  "snp3.9:18.1": "Tato pakkhīpi jānātha,",
  "snp3.9:18.2": "Pattayāne vihaṅgame;",
  "snp3.9:18.3": "Liṅgaṃ jātimayaṃ tesaṃ,",
  "snp3.9:18.4": "Aññamaññā hi jātiyo.",
  "snp3.9:19.1": "Yathā etāsu jātīsu,",
  "snp3.9:19.2": "Liṅgaṃ jātimayaṃ puthu;",
  "snp3.9:19.3": "Evaṃ natthi manussesu,",
  "snp3.9:19.4": "Liṅgaṃ jātimayaṃ puthu.",
  "snp3.9:20.1": "Na kesehi na sīsena,",
  "snp3.9:20.2": "Na kaṇṇehi na akkhibhi;",
  "snp3.9:20.3": "Na mukhena na nāsāya,",
  "snp3.9:20.4": "Na oṭṭhehi bhamūhi vā.",
  "snp3.9:21.1": "Na gīvāya na aṃsehi,",
  "snp3.9:21.2": "Na udarena na piṭṭhiyā;",
  "snp3.9:21.3": "Na soṇiyā na urasā,",
  "snp3.9:21.4": "Na sambādhe na methune.",
  "snp3.9:22.1": "Na hatthehi na pādehi,",
  "snp3.9:22.2": "Nāṅgulīhi nakhehi vā;",
  "snp3.9:22.3": "Na jaṅghāhi na ūrūhi,",
  "snp3.9:22.4": "Na vaṇṇena sarena vā;",
  "snp3.9:22.5": "Liṅgaṃ jātimayaṃ neva,",
  "snp3.9:22.6": "Yathā aññāsu jātisu.",
  "snp3.9:23.1": "Paccattañca sarīresu,",
  "snp3.9:23.2": "Manussesvetaṃ na vijjati;",
  "snp3.9:23.3": "Vokārañca manussesu,",
  "snp3.9:23.4": "Samaññāya pavuccati.",
  "snp3.9:24.1": "Yo hi koci manussesu,",
  "snp3.9:24.2": "Gorakkhaṃ upajīvati;",
  "snp3.9:24.3": "Evaṃ vāseṭṭha jānāhi,",
  "snp3.9:24.4": "Kassako so na brāhmaṇo.",
  "snp3.9:25.1": "Yo hi koci manussesu,",
  "snp3.9:25.2": "Puthusippena jīvati;",
  "snp3.9:25.3": "Evaṃ vāseṭṭha jānāhi,",
  "snp3.9:25.4": "Sippiko so na brāhmaṇo.",
  "snp3.9:26.1": "Yo hi koci manussesu,",
  "snp3.9:26.2": "Vohāraṃ upajīvati;",
  "snp3.9:26.3": "Evaṃ vāseṭṭha jānāhi,",
  "snp3.9:26.4": "Vāṇijo so na brāhmaṇo.",
  "snp3.9:27.1": "Yo hi koci manussesu,",
  "snp3.9:27.2": "Parapessena jīvati;",
  "snp3.9:27.3": "Evaṃ vāseṭṭha jānāhi,",
  "snp3.9:27.4": "Pessiko so na brāhmaṇo.",
  "snp3.9:28.1": "Yo hi koci manussesu,",
  "snp3.9:28.2": "Adinnaṃ upajīvati;",
  "snp3.9:28.3": "Evaṃ vāseṭṭha jānāhi,",
  "snp3.9:28.4": "Coro eso na brāhmaṇo.",
  "snp3.9:29.1": "Yo hi koci manussesu,",
  "snp3.9:29.2": "Issatthaṃ upajīvati;",
  "snp3.9:29.3": "Evaṃ vāseṭṭha jānāhi,",
  "snp3.9:29.4": "Yodhājīvo na brāhmaṇo.",
  "snp3.9:30.1": "Yo hi koci manussesu,",
  "snp3.9:30.2": "Porohiccena jīvati;",
  "snp3.9:30.3": "Evaṃ vāseṭṭha jānāhi,",
  "snp3.9:30.4": "Yājako eso na brāhmaṇo.",
  "snp3.9:31.1": "Yo hi koci manussesu,",
  "snp3.9:31.2": "Gāmaṃ raṭṭhañca bhuñjati;",
  "snp3.9:31.3": "Evaṃ vāseṭṭha jānāhi,",
  "snp3.9:31.4": "Rājā eso na brāhmaṇo.",
  "snp3.9:32.1": "Na cāhaṃ brāhmaṇaṃ brūmi,",
  "snp3.9:32.2": "Yonijaṃ mattisambhavaṃ;",
  "snp3.9:32.3": "Bhovādi nāma so hoti,",
  "snp3.9:32.4": "Sace hoti sakiñcano;",
  "snp3.9:32.5": "Akiñcanaṃ anādānaṃ,",
  "snp3.9:32.6": "Tamahaṃ brūmi brāhmaṇaṃ.",
  "snp3.9:33.1": "Sabbasaṃyojanaṃ chetvā,",
  "snp3.9:33.2": "Yo ve na paritassati;",
  "snp3.9:33.3": "Saṅgātigaṃ visaṃyuttaṃ,",
  "snp3.9:33.4": "Tamahaṃ brūmi brāhmaṇaṃ.",
  "snp3.9:34.1": "Chetvā naddhiṃ varattañca,",
  "snp3.9:34.2": "Sandānaṃ sahanukkamaṃ;",
  "snp3.9:34.3": "Ukkhittapalighaṃ buddhaṃ,",
  "snp3.9:34.4": "Tamahaṃ brūmi brāhmaṇaṃ.",
  "snp3.9:35.1": "Akkosaṃ vadhabandhañca,",
  "snp3.9:35.2": "Aduṭṭho yo titikkhati;",
  "snp3.9:35.3": "Khantībalaṃ balānīkaṃ,",
  "snp3.9:35.4": "Tamahaṃ brūmi brāhmaṇaṃ.",
  "snp3.9:36.1": "Akkodhanaṃ vatavantaṃ,",
  "snp3.9:36.2": "Sīlavantaṃ anussadaṃ;",
  "snp3.9:36.3": "Dantaṃ antimasārīraṃ,",
  "snp3.9:36.4": "Tamahaṃ brūmi brāhmaṇaṃ.",
  "snp3.9:37.1": "Vāri pokkharapatteva,",
  "snp3.9:37.2": "Āraggeriva sāsapo;",
  "snp3.9:37.3": "Yo na limpati kāmesu,",
  "snp3.9:37.4": "Tamahaṃ brūmi brāhmaṇaṃ.",
  "snp3.9:38.1": "Yo dukkhassa pajānāti,",
  "snp3.9:38.2": "Idheva khayamattano;",
  "snp3.9:38.3": "Pannabhāraṃ visaṃyuttaṃ,",
  "snp3.9:38.4": "Tamahaṃ brūmi brāhmaṇaṃ.",
  "snp3.9:39.1": "Gambhīrapaññaṃ medhāviṃ,",
  "snp3.9:39.2": "Maggāmaggassa kovidaṃ;",
  "snp3.9:39.3": "Uttamatthamanuppattaṃ,",
  "snp3.9:39.4": "Tamahaṃ brūmi brāhmaṇaṃ.",
  "snp3.9:40.1": "Asaṃsaṭṭhaṃ gahaṭṭhehi,",
  "snp3.9:40.2": "Anāgārehi cūbhayaṃ;",
  "snp3.9:40.3": "Anokasārimappicchaṃ,",
  "snp3.9:40.4": "Tamahaṃ brūmi brāhmaṇaṃ.",
  "snp3.9:41.1": "Nidhāya daṇḍaṃ bhūtesu,",
  "snp3.9:41.2": "Tasesu thāvaresu ca;",
  "snp3.9:41.3": "Yo na hanti na ghāteti,",
  "snp3.9:41.4": "Tamahaṃ brūmi brāhmaṇaṃ.",
  "snp3.9:42.1": "Aviruddhaṃ viruddhesu,",
  "snp3.9:42.2": "Attadaṇḍesu nibbutaṃ;",
  "snp3.9:42.3": "Sādānesu anādānaṃ,",
  "snp3.9:42.4": "Tamahaṃ brūmi brāhmaṇaṃ.",
  "snp3.9:43.1": "Yassa rāgo ca doso ca,",
  "snp3.9:43.2": "Māno makkho ca pātito;",
  "snp3.9:43.3": "Sāsaporiva āraggā,",
  "snp3.9:43.4": "Tamahaṃ brūmi brāhmaṇaṃ.",
  "snp3.9:44.1": "Akakkasaṃ viññāpaniṃ,",
  "snp3.9:44.2": "Giraṃ saccamudīraye;",
  "snp3.9:44.3": "Yāya nābhisaje kañci,",
  "snp3.9:44.4": "Tamahaṃ brūmi brāhmaṇaṃ.",
  "snp3.9:45.1": "Yodha dīghaṃ va rassaṃ vā,",
  "snp3.9:45.2": "Aṇuṃ thūlaṃ subhāsubhaṃ;",
  "snp3.9:45.3": "Loke adinnaṃ nādiyati,",
  "snp3.9:45.4": "Tamahaṃ brūmi brāhmaṇaṃ.",
  "snp3.9:46.1": "Āsā yassa na vijjanti,",
  "snp3.9:46.2": "Asmiṃ loke paramhi ca;",
  "snp3.9:46.3": "Nirāsāsaṃ visaṃyuttaṃ,",
  "snp3.9:46.4": "Tamahaṃ brūmi brāhmaṇaṃ.",
  "snp3.9:47.1": "Yassālayā na vijjanti,",
  "snp3.9:47.2": "Aññāya akathaṅkathī;",
  "snp3.9:47.3": "Amatogadhamanuppattaṃ,",
  "snp3.9:47.4": "Tamahaṃ brūmi brāhmaṇaṃ.",
  "snp3.9:48.1": "Yodha puññañca pāpañca,",
  "snp3.9:48.2": "Ubho saṅgamupaccagā;",
  "snp3.9:48.3": "Asokaṃ virajaṃ suddhaṃ,",
  "snp3.9:48.4": "Tamahaṃ brūmi brāhmaṇaṃ.",
  "snp3.9:49.1": "Candaṃva vimalaṃ suddhaṃ,",
  "snp3.9:49.2": "Vippasannamanāvilaṃ;",
  "snp3.9:49.3": "Nandībhavaparikkhīṇaṃ,",
  "snp3.9:49.4": "Tamahaṃ brūmi brāhmaṇaṃ.",
  "snp3.9:50.1": "Yomaṃ palipathaṃ duggaṃ,",
  "snp3.9:50.2": "Saṃsāraṃ mohamaccagā;",
  "snp3.9:50.3": "Tiṇṇo pāraṅgato jhāyī,",
  "snp3.9:50.4": "Anejo akathaṅkathī;",
  "snp3.9:50.5": "Anupādāya nibbuto,",
  "snp3.9:50.6": "Tamahaṃ brūmi brāhmaṇaṃ.",
  "snp3.9:51.1": "Yodha kāme pahantvāna,",
  "snp3.9:51.2": "Anāgāro paribbaje;",
  "snp3.9:51.3": "Kāmabhavaparikkhīṇaṃ,",
  "snp3.9:51.4": "Tamahaṃ brūmi brāhmaṇaṃ.",
  "snp3.9:52.1": "Yodha taṇhaṃ pahantvāna,",
  "snp3.9:52.2": "Anāgāro paribbaje;",
  "snp3.9:52.3": "Taṇhābhavaparikkhīṇaṃ,",
  "snp3.9:52.4": "Tamahaṃ brūmi brāhmaṇaṃ.",
  "snp3.9:53.1": "Hitvā mānusakaṃ yogaṃ,",
  "snp3.9:53.2": "Dibbaṃ yogaṃ upaccagā;",
  "snp3.9:53.3": "Sabbayogavisaṃyuttaṃ,",
  "snp3.9:53.4": "Tamahaṃ brūmi brāhmaṇaṃ.",
  "snp3.9:54.1": "Hitvā ratiñca aratiṃ,",
  "snp3.9:54.2": "Sītibhūtaṃ nirūpadhiṃ;",
  "snp3.9:54.3": "Sabbalokābhibhuṃ vīraṃ,",
  "snp3.9:54.4": "Tamahaṃ brūmi brāhmaṇaṃ.",
  "snp3.9:55.1": "Cutiṃ yo vedi sattānaṃ,",
  "snp3.9:55.2": "Upapattiñca sabbaso;",
  "snp3.9:55.3": "Asattaṃ sugataṃ buddhaṃ,",
  "snp3.9:55.4": "Tamahaṃ brūmi brāhmaṇaṃ.",
  "snp3.9:56.1": "Yassa gatiṃ na jānanti,",
  "snp3.9:56.2": "Devā gandhabbamānusā;",
  "snp3.9:56.3": "Khīṇāsavaṃ arahantaṃ,",
  "snp3.9:56.4": "Tamahaṃ brūmi brāhmaṇaṃ.",
  "snp3.9:57.1": "Yassa pure ca pacchā ca,",
  "snp3.9:57.2": "Majjhe ca natthi kiñcanaṃ;",
  "snp3.9:57.3": "Akiñcanaṃ anādānaṃ,",
  "snp3.9:57.4": "Tamahaṃ brūmi brāhmaṇaṃ.",
  "snp3.9:58.1": "Usabhaṃ pavaraṃ vīraṃ,",
  "snp3.9:58.2": "Mahesiṃ vijitāvinaṃ;",
  "snp3.9:58.3": "Anejaṃ nhātakaṃ buddhaṃ,",
  "snp3.9:58.4": "Tamahaṃ brūmi brāhmaṇaṃ.",
  "snp3.9:59.1": "Pubbenivāsaṃ yo vedi,",
  "snp3.9:59.2": "Saggāpāyañca passati;",
  "snp3.9:59.3": "Atho jātikkhayaṃ patto,",
  "snp3.9:59.4": "Tamahaṃ brūmi brāhmaṇaṃ.",
  "snp3.9:60.1": "Samaññā hesā lokasmiṃ,",
  "snp3.9:60.2": "Nāmagottaṃ pakappitaṃ;",
  "snp3.9:60.3": "Sammuccā samudāgataṃ,",
  "snp3.9:60.4": "Tattha tattha pakappitaṃ.",
  "snp3.9:61.1": "Dīgharattamanusayitaṃ,",
  "snp3.9:61.2": "Diṭṭhigatamajānataṃ;",
  "snp3.9:61.3": "Ajānantā no pabruvanti,",
  "snp3.9:61.4": "Jātiyā hoti brāhmaṇo.",
  "snp3.9:62.1": "Na jaccā brāhmaṇo hoti,",
  "snp3.9:62.2": "Na jaccā hoti abrāhmaṇo;",
  "snp3.9:62.3": "Kammunā brāhmaṇo hoti,",
  "snp3.9:62.4": "Kammunā hoti abrāhmaṇo.",
  "snp3.9:63.1": "Kassako kammunā hoti,",
  "snp3.9:63.2": "Sippiko hoti kammunā;",
  "snp3.9:63.3": "Vāṇijo kammunā hoti,",
  "snp3.9:63.4": "Pessiko hoti kammunā.",
  "snp3.9:64.1": "Coropi kammunā hoti,",
  "snp3.9:64.2": "Yodhājīvopi kammunā;",
  "snp3.9:64.3": "Yājako kammunā hoti,",
  "snp3.9:64.4": "Rājāpi hoti kammunā.",
  "snp3.9:65.1": "Evametaṃ yathābhūtaṃ,",
  "snp3.9:65.2": "Kammaṃ passanti paṇḍitā;",
  "snp3.9:65.3": "Paṭiccasamuppādadassā,",
  "snp3.9:65.4": "Kammavipākakovidā.",
  "snp3.9:66.1": "Kammunā vattati loko,",
  "snp3.9:66.2": "Kammunā vattati pajā;",
  "snp3.9:66.3": "Kammanibandhanā sattā,",
  "snp3.9:66.4": "Rathassāṇīva yāyato.",
  "snp3.9:67.1": "Tapena brahmacariyena,",
  "snp3.9:67.2": "Saṃyamena damena ca;",
  "snp3.9:67.3": "Etena brāhmaṇo hoti,",
  "snp3.9:67.4": "Etaṃ brāhmaṇamuttamaṃ.",
  "snp3.9:68.1": "Tīhi vijjāhi sampanno,",
  "snp3.9:68.2": "santo khīṇapunabbhavo;",
  "snp3.9:68.3": "Evaṃ vāseṭṭha jānāhi,",
  "snp3.9:68.4": "brahmā sakko vijānatan”ti.",
  "snp3.9:69.1": "Evaṃ vutte, vāseṭṭhabhāradvājā māṇavā bhagavantaṃ etadavocuṃ:",
  "snp3.9:69.2": "“abhikkantaṃ, bho gotama …pe…",
  "snp3.9:69.3": "upāsake no bhavaṃ gotamo dhāretu ajjatagge pāṇupete saraṇaṃ gate”ti.",
  "snp3.9:69.4": "Vāseṭṭhasuttaṃ navamaṃ."
}