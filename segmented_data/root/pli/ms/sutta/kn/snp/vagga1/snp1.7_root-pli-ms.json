{
  "snp1.7:0.1": "Sutta Nipāta 1.7",
  "snp1.7:0.2": "Vasalasutta",
  "snp1.7:1.1": "Evaṁ me sutaṁ—",
  "snp1.7:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "snp1.7:1.3": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi.",
  "snp1.7:1.4": "Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā.",
  "snp1.7:1.5": "Atha kho bhagavā sāvatthiyaṁ sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami.",
  "snp1.7:2.1": "Addasā kho aggikabhāradvājo brāhmaṇo bhagavantaṁ dūratova āgacchantaṁ.",
  "snp1.7:2.2": "Disvāna bhagavantaṁ etadavoca:",
  "snp1.7:2.3": "“tatreva, muṇḍaka;",
  "snp1.7:2.4": "tatreva, samaṇaka;",
  "snp1.7:2.5": "tatreva, vasalaka, tiṭṭhāhī”ti.",
  "snp1.7:3.1": "Evaṁ vutte, bhagavā aggikabhāradvājaṁ brāhmaṇaṁ etadavoca:",
  "snp1.7:3.2": "“jānāsi pana tvaṁ, brāhmaṇa, vasalaṁ vā vasalakaraṇe vā dhamme”ti?",
  "snp1.7:3.3": "“Na khvāhaṁ, bho gotama, jānāmi vasalaṁ vā vasalakaraṇe vā dhamme;",
  "snp1.7:3.4": "sādhu me bhavaṁ gotamo tathā dhammaṁ desetu, yathāhaṁ jāneyyaṁ vasalaṁ vā vasalakaraṇe vā dhamme”ti.",
  "snp1.7:3.5": "“Tena hi, brāhmaṇa, suṇāhi, sādhukaṁ manasi karohi; bhāsissāmī”ti.",
  "snp1.7:3.6": "“Evaṁ, bho”ti kho aggikabhāradvājo brāhmaṇo bhagavato paccassosi.",
  "snp1.7:3.7": "Bhagavā etadavoca:",
  "snp1.7:4.1": "“Kodhano upanāhī ca,",
  "snp1.7:4.2": "pāpamakkhī ca yo naro;",
  "snp1.7:4.3": "Vipannadiṭṭhi māyāvī,",
  "snp1.7:4.4": "taṁ jaññā vasalo iti.",
  "snp1.7:5.1": "Ekajaṁ vā dvijaṁ vāpi,",
  "snp1.7:5.2": "yodha pāṇaṁ vihiṁsati;",
  "snp1.7:5.3": "Yassa pāṇe dayā natthi,",
  "snp1.7:5.4": "taṁ jaññā vasalo iti.",
  "snp1.7:6.1": "Yo hanti parirundhati,",
  "snp1.7:6.2": "gāmāni nigamāni ca;",
  "snp1.7:6.3": "Niggāhako samaññāto,",
  "snp1.7:6.4": "taṁ jaññā vasalo iti.",
  "snp1.7:7.1": "Gāme vā yadi vā raññe,",
  "snp1.7:7.2": "yaṁ paresaṁ mamāyitaṁ;",
  "snp1.7:7.3": "Theyyā adinnamādeti,",
  "snp1.7:7.4": "taṁ jaññā vasalo iti.",
  "snp1.7:8.1": "Yo have iṇamādāya,",
  "snp1.7:8.2": "cujjamāno palāyati;",
  "snp1.7:8.3": "Na hi te iṇamatthīti,",
  "snp1.7:8.4": "taṁ jaññā vasalo iti.",
  "snp1.7:9.1": "Yo ve kiñcikkhakamyatā,",
  "snp1.7:9.2": "panthasmiṁ vajantaṁ janaṁ;",
  "snp1.7:9.3": "Hantvā kiñcikkhamādeti,",
  "snp1.7:9.4": "taṁ jaññā vasalo iti.",
  "snp1.7:10.1": "Attahetu parahetu,",
  "snp1.7:10.2": "dhanahetu ca yo naro;",
  "snp1.7:10.3": "Sakkhipuṭṭho musā brūti,",
  "snp1.7:10.4": "taṁ jaññā vasalo iti.",
  "snp1.7:11.1": "Yo ñātīnaṁ sakhīnaṁ vā,",
  "snp1.7:11.2": "dāresu paṭidissati;",
  "snp1.7:11.3": "Sāhasā sampiyena vā,",
  "snp1.7:11.4": "taṁ jaññā vasalo iti.",
  "snp1.7:12.1": "Yo mātaraṁ pitaraṁ vā,",
  "snp1.7:12.2": "jiṇṇakaṁ gatayobbanaṁ;",
  "snp1.7:12.3": "Pahu santo na bharati,",
  "snp1.7:12.4": "taṁ jaññā vasalo iti.",
  "snp1.7:13.1": "Yo mātaraṁ pitaraṁ vā,",
  "snp1.7:13.2": "Bhātaraṁ bhaginiṁ sasuṁ;",
  "snp1.7:13.3": "Hanti roseti vācāya,",
  "snp1.7:13.4": "Taṁ jaññā vasalo iti.",
  "snp1.7:14.1": "Yo atthaṁ pucchito santo,",
  "snp1.7:14.2": "Anatthamanusāsati;",
  "snp1.7:14.3": "Paṭicchannena manteti,",
  "snp1.7:14.4": "Taṁ jaññā vasalo iti.",
  "snp1.7:15.1": "Yo katvā pāpakaṁ kammaṁ,",
  "snp1.7:15.2": "Mā maṁ jaññāti icchati;",
  "snp1.7:15.3": "Yo paṭicchannakammanto,",
  "snp1.7:15.4": "Taṁ jaññā vasalo iti.",
  "snp1.7:16.1": "Yo ve parakulaṁ gantvā,",
  "snp1.7:16.2": "Bhutvāna sucibhojanaṁ;",
  "snp1.7:16.3": "Āgataṁ nappaṭipūjeti,",
  "snp1.7:16.4": "Taṁ jaññā vasalo iti.",
  "snp1.7:17.1": "Yo brāhmaṇaṁ samaṇaṁ vā,",
  "snp1.7:17.2": "Aññaṁ vāpi vanibbakaṁ;",
  "snp1.7:17.3": "Musāvādena vañceti,",
  "snp1.7:17.4": "Taṁ jaññā vasalo iti.",
  "snp1.7:18.1": "Yo brāhmaṇaṁ samaṇaṁ vā,",
  "snp1.7:18.2": "Bhattakāle upaṭṭhite;",
  "snp1.7:18.3": "Roseti vācā na ca deti,",
  "snp1.7:18.4": "Taṁ jaññā vasalo iti.",
  "snp1.7:19.1": "Asataṁ yodha pabrūti,",
  "snp1.7:19.2": "Mohena paliguṇṭhito;",
  "snp1.7:19.3": "Kiñcikkhaṁ nijigīsāno,",
  "snp1.7:19.4": "Taṁ jaññā vasalo iti.",
  "snp1.7:20.1": "Yo cattānaṁ samukkaṁse,",
  "snp1.7:20.2": "Pare ca mavajānāti;",
  "snp1.7:20.3": "Nihīno sena mānena,",
  "snp1.7:20.4": "Taṁ jaññā vasalo iti.",
  "snp1.7:21.1": "Rosako kadariyo ca,",
  "snp1.7:21.2": "Pāpiccho maccharī saṭho;",
  "snp1.7:21.3": "Ahiriko anottappī,",
  "snp1.7:21.4": "Taṁ jaññā vasalo iti.",
  "snp1.7:22.1": "Yo buddhaṁ paribhāsati,",
  "snp1.7:22.2": "Atha vā tassa sāvakaṁ;",
  "snp1.7:22.3": "Paribbājaṁ gahaṭṭhaṁ vā,",
  "snp1.7:22.4": "Taṁ jaññā vasalo iti.",
  "snp1.7:23.1": "Yo ve anarahaṁ santo,",
  "snp1.7:23.2": "Arahaṁ paṭijānāti;",
  "snp1.7:23.3": "Coro sabrahmake loke,",
  "snp1.7:23.4": "Eso kho vasalādhamo;",
  "snp1.7:23.5": "Ete kho vasalā vuttā,",
  "snp1.7:23.6": "Mayā yete pakāsitā.",
  "snp1.7:24.1": "Na jaccā vasalo hoti,",
  "snp1.7:24.2": "Na jaccā hoti brāhmaṇo;",
  "snp1.7:24.3": "Kammunā vasalo hoti,",
  "snp1.7:24.4": "Kammunā hoti brāhmaṇo.",
  "snp1.7:25.1": "Tadamināpi jānātha,",
  "snp1.7:25.2": "Yathāmedaṁ nidassanaṁ;",
  "snp1.7:25.3": "Caṇḍālaputto sopāko,",
  "snp1.7:25.4": "Mātaṅgo iti vissuto.",
  "snp1.7:26.1": "So yasaṁ paramaṁ patto,",
  "snp1.7:26.2": "Mātaṅgo yaṁ sudullabhaṁ;",
  "snp1.7:26.3": "Āgacchuṁ tassupaṭṭhānaṁ,",
  "snp1.7:26.4": "Khattiyā brāhmaṇā bahū.",
  "snp1.7:27.1": "Devayānaṁ abhiruyha,",
  "snp1.7:27.2": "Virajaṁ so mahāpathaṁ;",
  "snp1.7:27.3": "Kāmarāgaṁ virājetvā,",
  "snp1.7:27.4": "Brahmalokūpago ahu;",
  "snp1.7:27.5": "Na naṁ jāti nivāresi,",
  "snp1.7:27.6": "Brahmalokūpapattiyā.",
  "snp1.7:28.1": "Ajjhāyakakule jātā,",
  "snp1.7:28.2": "Brāhmaṇā mantabandhavā;",
  "snp1.7:28.3": "Te ca pāpesu kammesu,",
  "snp1.7:28.4": "Abhiṇhamupadissare.",
  "snp1.7:29.1": "Diṭṭheva dhamme gārayhā,",
  "snp1.7:29.2": "Samparāye ca duggati;",
  "snp1.7:29.3": "Na ne jāti nivāreti,",
  "snp1.7:29.4": "Duggatyā garahāya vā.",
  "snp1.7:30.1": "Na jaccā vasalo hoti,",
  "snp1.7:30.2": "Na jaccā hoti brāhmaṇo;",
  "snp1.7:30.3": "Kammunā vasalo hoti,",
  "snp1.7:30.4": "Kammunā hoti brāhmaṇo”ti.",
  "snp1.7:31.1": "Evaṁ vutte, aggikabhāradvājo brāhmaṇo bhagavantaṁ etadavoca:",
  "snp1.7:31.2": "“abhikkantaṁ, bho gotama …pe…",
  "snp1.7:31.3": "upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti.",
  "snp1.7:31.4": "Vasalasuttaṁ sattamaṁ."
}