{
  "snp1.4:0.1": "Sutta Nipāta 1.4",
  "snp1.4:0.2": "Kasibhāradvājasutta",
  "snp1.4:1.1": "Evaṁ me sutaṁ—",
  "snp1.4:1.2": " ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme.",
  "snp1.4:1.3": "Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle.",
  "snp1.4:1.4": "Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami.",
  "snp1.4:1.5": "Tena kho pana samayena kasibhāradvājassa brāhmaṇassa parivesanā vattati.",
  "snp1.4:1.6": "Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi.",
  "snp1.4:2.1": "Addasā kho kasibhāradvājo brāhmaṇo bhagavantaṁ piṇḍāya ṭhitaṁ.",
  "snp1.4:2.2": "Disvāna bhagavantaṁ etadavoca:",
  "snp1.4:2.3": "“ahaṁ kho, samaṇa, kasāmi ca vapāmi ca;",
  "snp1.4:2.4": "kasitvā ca vapitvā ca bhuñjāmi.",
  "snp1.4:2.5": "Tvampi, samaṇa, kasassu ca vapassu ca;",
  "snp1.4:2.6": "kasitvā ca vapitvā ca bhuñjassū”ti.",
  "snp1.4:3.1": "“Ahampi kho, brāhmaṇa, kasāmi ca vapāmi ca;",
  "snp1.4:3.2": "kasitvā ca vapitvā ca bhuñjāmī”ti.",
  "snp1.4:3.3": "“Na kho pana mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā.",
  "snp1.4:3.4": "Atha ca pana bhavaṁ gotamo evamāha:",
  "snp1.4:3.5": "‘ahampi kho, brāhmaṇa, kasāmi ca vapāmi ca;",
  "snp1.4:3.6": "kasitvā ca vapitvā ca bhuñjāmī’”ti.",
  "snp1.4:4.1": "Atha kho kasibhāradvājo brāhmaṇo bhagavantaṁ gāthāya ajjhabhāsi:",
  "snp1.4:5.1": "“Kassako paṭijānāsi,",
  "snp1.4:5.2": "na ca passāma te kasiṁ;",
  "snp1.4:5.3": "Kasiṁ no pucchito brūhi,",
  "snp1.4:5.4": "yathā jānemu te kasiṁ”.",
  "snp1.4:6.1": "“Saddhā bījaṁ tapo vuṭṭhi,",
  "snp1.4:6.2": "paññā me yuganaṅgalaṁ;",
  "snp1.4:6.3": "Hirī īsā mano yottaṁ,",
  "snp1.4:6.4": "sati me phālapācanaṁ.",
  "snp1.4:7.1": "Kāyagutto vacīgutto,",
  "snp1.4:7.2": "āhāre udare yato;",
  "snp1.4:7.3": "Saccaṁ karomi niddānaṁ,",
  "snp1.4:7.4": "soraccaṁ me pamocanaṁ.",
  "snp1.4:8.1": "Vīriyaṁ me dhuradhorayhaṁ,",
  "snp1.4:8.2": "yogakkhemādhivāhanaṁ;",
  "snp1.4:8.3": "Gacchati anivattantaṁ,",
  "snp1.4:8.4": "yattha gantvā na socati.",
  "snp1.4:9.1": "Evamesā kasī kaṭṭhā,",
  "snp1.4:9.2": "Sā hoti amatapphalā;",
  "snp1.4:9.3": "Etaṁ kasiṁ kasitvāna,",
  "snp1.4:9.4": "Sabbadukkhā pamuccatī”ti.",
  "snp1.4:10.1": "Atha kho kasibhāradvājo brāhmaṇo mahatiyā kaṁsapātiyā pāyasaṁ vaḍḍhetvā bhagavato upanāmesi:",
  "snp1.4:10.2": "“bhuñjatu bhavaṁ gotamo pāyasaṁ.",
  "snp1.4:10.3": "Kassako bhavaṁ;",
  "snp1.4:10.4": "yañhi bhavaṁ gotamo amatapphalaṁ kasiṁ kasatī”ti.",
  "snp1.4:11.1": "“Gāthābhigītaṁ me abhojaneyyaṁ,",
  "snp1.4:11.2": "Sampassataṁ brāhmaṇa nesa dhammo;",
  "snp1.4:11.3": "Gāthābhigītaṁ panudanti buddhā,",
  "snp1.4:11.4": "Dhamme satī brāhmaṇa vuttiresā.",
  "snp1.4:12.1": "Aññena ca kevalinaṁ mahesiṁ,",
  "snp1.4:12.2": "Khīṇāsavaṁ kukkuccavūpasantaṁ;",
  "snp1.4:12.3": "Annena pānena upaṭṭhahassu,",
  "snp1.4:12.4": "Khettaṁ hi taṁ puññapekkhassa hotī”ti.",
  "snp1.4:13.1": "“Atha kassa cāhaṁ, bho gotama, imaṁ pāyasaṁ dammī”ti?",
  "snp1.4:13.2": "“Na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṁ gaccheyya, aññatra tathāgatassa vā tathāgatasāvakassa vā.",
  "snp1.4:13.3": "Tena hi tvaṁ, brāhmaṇa, taṁ pāyasaṁ appaharite vā chaḍḍehi appāṇake vā udake opilāpehī”ti.",
  "snp1.4:14.1": "Atha kho kasibhāradvājo brāhmaṇo taṁ pāyasaṁ appāṇake udake opilāpesi.",
  "snp1.4:14.2": "Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.",
  "snp1.4:14.3": "Seyyathāpi nāma phālo divasaṁ santatto udake pakkhitto cicciṭāyati ciṭiciṭāyati sandhūpāyati sampadhūpāyati;",
  "snp1.4:14.4": "evamevaṁ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati.",
  "snp1.4:15.1": "Atha kho kasibhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṁ etadavoca:",
  "snp1.4:15.2": "“abhikkantaṁ, bho gotama, abhikkantaṁ, bho gotama.",
  "snp1.4:15.3": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya, ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito.",
  "snp1.4:15.4": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca, labheyyāhaṁ bhoto gotamassa santike pabbajjaṁ, labheyyaṁ upasampadan”ti.",
  "snp1.4:16.1": "Alattha kho kasibhāradvājo brāhmaṇo bhagavato santike pabbajjaṁ, alattha upasampadaṁ.",
  "snp1.4:16.2": "Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—",
  "snp1.4:16.3": "yassatthāya kulaputtā sammadeva agārasmā anagāriyaṁ pabbajanti, tadanuttaraṁ—",
  "snp1.4:16.4": "brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi.",
  "snp1.4:16.5": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi.",
  "snp1.4:16.6": "Aññataro ca panāyasmā bhāradvājo arahataṁ ahosīti.",
  "snp1.4:16.7": "Kasibhāradvājasuttaṁ catutthaṁ."
}