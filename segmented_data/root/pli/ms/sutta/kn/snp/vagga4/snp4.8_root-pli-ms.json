{
  "snp4.8:0.1": "Sutta Nipāta 4.8",
  "snp4.8:0.2": "Pasūrasutta",
  "snp4.8:1.1": "Idheva suddhī iti vādayanti,",
  "snp4.8:1.2": "Nāññesu dhammesu visuddhimāhu;",
  "snp4.8:1.3": "Yaṁ nissitā tattha subhaṁ vadānā,",
  "snp4.8:1.4": "Paccekasaccesu puthū niviṭṭhā.",
  "snp4.8:2.1": "Te vādakāmā parisaṁ vigayha,",
  "snp4.8:2.2": "Bālaṁ dahantī mithu aññamaññaṁ;",
  "snp4.8:2.3": "Vadanti te aññasitā kathojjaṁ,",
  "snp4.8:2.4": "Pasaṁsakāmā kusalā vadānā.",
  "snp4.8:3.1": "Yutto kathāyaṁ parisāya majjhe,",
  "snp4.8:3.2": "Pasaṁsamicchaṁ vinighāti hoti;",
  "snp4.8:3.3": "Apāhatasmiṁ pana maṅku hoti,",
  "snp4.8:3.4": "Nindāya so kuppati randhamesī.",
  "snp4.8:4.1": "Yamassa vādaṁ parihīnamāhu,",
  "snp4.8:4.2": "Apāhataṁ pañhavimaṁsakāse;",
  "snp4.8:4.3": "Paridevati socati hīnavādo,",
  "snp4.8:4.4": "Upaccagā manti anutthunāti.",
  "snp4.8:5.1": "Ete vivādā samaṇesu jātā,",
  "snp4.8:5.2": "Etesu ugghātinighāti hoti;",
  "snp4.8:5.3": "Etampi disvā virame kathojjaṁ,",
  "snp4.8:5.4": "Na haññadatthatthi pasaṁsalābhā.",
  "snp4.8:6.1": "Pasaṁsito vā pana tattha hoti,",
  "snp4.8:6.2": "Akkhāya vādaṁ parisāya majjhe;",
  "snp4.8:6.3": "So hassatī unnamatī ca tena,",
  "snp4.8:6.4": "Pappuyya tamatthaṁ yathā mano ahu.",
  "snp4.8:7.1": "Yā unnatī sāssa vighātabhūmi,",
  "snp4.8:7.2": "Mānātimānaṁ vadate paneso;",
  "snp4.8:7.3": "Etampi disvā na vivādayetha,",
  "snp4.8:7.4": "Na hi tena suddhiṁ kusalā vadanti.",
  "snp4.8:8.1": "Sūro yathā rājakhādāya puṭṭho,",
  "snp4.8:8.2": "Abhigajjameti paṭisūramicchaṁ;",
  "snp4.8:8.3": "Yeneva so tena palehi sūra,",
  "snp4.8:8.4": "Pubbeva natthi yadidaṁ yudhāya.",
  "snp4.8:9.1": "Ye diṭṭhimuggayha vivādayanti,",
  "snp4.8:9.2": "Idameva saccanti ca vādayanti;",
  "snp4.8:9.3": "Te tvaṁ vadassū na hi tedha atthi,",
  "snp4.8:9.4": "Vādamhi jāte paṭisenikattā.",
  "snp4.8:10.1": "Visenikatvā pana ye caranti,",
  "snp4.8:10.2": "Diṭṭhīhi diṭṭhiṁ avirujjhamānā;",
  "snp4.8:10.3": "Tesu tvaṁ kiṁ labhetho pasūra,",
  "snp4.8:10.4": "Yesīdha natthī paramuggahītaṁ.",
  "snp4.8:11.1": "Atha tvaṁ pavitakkamāgamā,",
  "snp4.8:11.2": "Manasā diṭṭhigatāni cintayanto;",
  "snp4.8:11.3": "Dhonena yugaṁ samāgamā,",
  "snp4.8:11.4": "Na hi tvaṁ sakkhasi sampayātaveti.",
  "snp4.8:11.5": "Pasūrasuttaṁ aṭṭhamaṁ."
}