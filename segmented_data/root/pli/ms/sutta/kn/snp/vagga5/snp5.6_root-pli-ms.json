{
  "snp5.6:0.1": "Sutta Nipāta 5.6",
  "snp5.6:0.2": "Dhotakamāṇavapucchā",
  "snp5.6:1.1": "“Pucchāmi taṁ bhagavā brūhi metaṁ,",
  "snp5.6:1.2": "(iccāyasmā dhotako)",
  "snp5.6:1.3": "Vācābhikaṅkhāmi mahesi tuyhaṁ;",
  "snp5.6:1.4": "Tava sutvāna nigghosaṁ,",
  "snp5.6:1.5": "Sikkhe nibbānamattano”.",
  "snp5.6:2.1": "“Tenahātappaṁ karohi,",
  "snp5.6:2.2": "(dhotakāti bhagavā)",
  "snp5.6:2.3": "Idheva nipako sato;",
  "snp5.6:2.4": "Ito sutvāna nigghosaṁ,",
  "snp5.6:2.5": "Sikkhe nibbānamattano”.",
  "snp5.6:3.1": "“Passāmahaṁ devamanussaloke,",
  "snp5.6:3.2": "Akiñcanaṁ brāhmaṇamiriyamānaṁ;",
  "snp5.6:3.3": "Taṁ taṁ namassāmi samantacakkhu,",
  "snp5.6:3.4": "Pamuñca maṁ sakka kathaṅkathāhi”.",
  "snp5.6:4.1": "“Nāhaṁ sahissāmi pamocanāya,",
  "snp5.6:4.2": "Kathaṅkathiṁ dhotaka kañci loke;",
  "snp5.6:4.3": "Dhammañca seṭṭhaṁ abhijānamāno,",
  "snp5.6:4.4": "Evaṁ tuvaṁ oghamimaṁ taresi”.",
  "snp5.6:5.1": "“Anusāsa brahme karuṇāyamāno,",
  "snp5.6:5.2": "Vivekadhammaṁ yamahaṁ vijaññaṁ;",
  "snp5.6:5.3": "Yathāhaṁ ākāsova abyāpajjamāno,",
  "snp5.6:5.4": "Idheva santo asito careyyaṁ”.",
  "snp5.6:6.1": "“Kittayissāmi te santiṁ,",
  "snp5.6:6.2": "(dhotakāti bhagavā)",
  "snp5.6:6.3": "Diṭṭhe dhamme anītihaṁ;",
  "snp5.6:6.4": "Yaṁ viditvā sato caraṁ,",
  "snp5.6:6.5": "Tare loke visattikaṁ”.",
  "snp5.6:7.1": "“Tañcāhaṁ abhinandāmi,",
  "snp5.6:7.2": "mahesi santimuttamaṁ;",
  "snp5.6:7.3": "Yaṁ viditvā sato caraṁ,",
  "snp5.6:7.4": "tare loke visattikaṁ”.",
  "snp5.6:8.1": "“Yaṁ kiñci sampajānāsi,",
  "snp5.6:8.2": "(dhotakāti bhagavā)",
  "snp5.6:8.3": "Uddhaṁ adho tiriyañcāpi majjhe;",
  "snp5.6:8.4": "Etaṁ viditvā saṅgoti loke,",
  "snp5.6:8.5": "Bhavābhavāya mākāsi taṇhan”ti.",
  "snp5.6:8.6": "Dhotakamāṇavapucchā pañcamī."
}