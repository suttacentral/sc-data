{
  "thag21.1:0.1": "Theragāthā",
  "thag21.1:0.2": "Mahānipāta",
  "thag21.1:0.3": "Paṭhamavagga",
  "thag21.1:0.4": "21.1. Vaṅgīsattheragāthā",
  "thag21.1:1.1": "“Nikkhantaṁ vata maṁ santaṁ,",
  "thag21.1:1.2": "agārasmānagāriyaṁ;",
  "thag21.1:1.3": "Vitakkā upadhāvanti,",
  "thag21.1:1.4": "pagabbhā kaṇhato ime.",
  "thag21.1:2.1": "Uggaputtā mahissāsā,",
  "thag21.1:2.2": "sikkhitā daḷhadhammino;",
  "thag21.1:2.3": "Samantā parikireyyuṁ,",
  "thag21.1:2.4": "sahassaṁ apalāyinaṁ.",
  "thag21.1:3.1": "Sacepi ettakā bhiyyo,",
  "thag21.1:3.2": "āgamissanti itthiyo;",
  "thag21.1:3.3": "Neva maṁ byādhayissanti,",
  "thag21.1:3.4": "dhamme samhi patiṭṭhito.",
  "thag21.1:4.1": "Sakkhī hi me sutaṁ etaṁ,",
  "thag21.1:4.2": "buddhassādiccabandhuno;",
  "thag21.1:4.3": "Nibbānagamanaṁ maggaṁ,",
  "thag21.1:4.4": "tattha me nirato mano.",
  "thag21.1:5.1": "Evañce maṁ viharantaṁ,",
  "thag21.1:5.2": "pāpima upagacchasi;",
  "thag21.1:5.3": "Tathā maccu karissāmi,",
  "thag21.1:5.4": "na me maggampi dakkhasi.",
  "thag21.1:6.1": "Aratiñca ratiñca pahāya,",
  "thag21.1:6.2": "Sabbaso gehasitañca vitakkaṁ;",
  "thag21.1:6.3": "Vanathaṁ na kareyya kuhiñci,",
  "thag21.1:6.4": "Nibbanatho avanatho sa bhikkhu.",
  "thag21.1:7.1": "Yamidha pathaviñca vehāsaṁ,",
  "thag21.1:7.2": "Rūpagataṁ jagatogadhaṁ kiñci;",
  "thag21.1:7.3": "Parijīyati sabbamaniccaṁ,",
  "thag21.1:7.4": "Evaṁ samecca caranti mutattā.",
  "thag21.1:8.1": "Upadhīsu janā gadhitāse,",
  "thag21.1:8.2": "Diṭṭhasute paṭighe ca mute ca;",
  "thag21.1:8.3": "Ettha vinodaya chandamanejo,",
  "thag21.1:8.4": "Yo hettha na limpati muni tamāhu.",
  "thag21.1:9.1": "Atha saṭṭhisitā savitakkā,",
  "thag21.1:9.2": "Puthujjanatāya adhammā niviṭṭhā;",
  "thag21.1:9.3": "Na ca vaggagatassa kuhiñci,",
  "thag21.1:9.4": "No pana duṭṭhullagāhī sa bhikkhu.",
  "thag21.1:10.1": "Dabbo cirarattasamāhito,",
  "thag21.1:10.2": "Akuhako nipako apihālu;",
  "thag21.1:10.3": "Santaṁ padaṁ ajjhagamā muni,",
  "thag21.1:10.4": "Paṭicca parinibbuto kaṅkhati kālaṁ.",
  "thag21.1:11.1": "Mānaṁ pajahassu gotama,",
  "thag21.1:11.2": "Mānapathañca jahassu asesaṁ;",
  "thag21.1:11.3": "Mānapathamhi sa mucchito,",
  "thag21.1:11.4": "Vippaṭisārīhuvā cirarattaṁ.",
  "thag21.1:12.1": "Makkhena makkhitā pajā,",
  "thag21.1:12.2": "Mānahatā nirayaṁ papatanti;",
  "thag21.1:12.3": "Socanti janā cirarattaṁ,",
  "thag21.1:12.4": "Mānahatā nirayaṁ upapannā.",
  "thag21.1:13.1": "Na hi socati bhikkhu kadāci,",
  "thag21.1:13.2": "Maggajino sammā paṭipanno;",
  "thag21.1:13.3": "Kittiñca sukhañcānubhoti,",
  "thag21.1:13.4": "Dhammadasoti tamāhu tathattaṁ.",
  "thag21.1:14.1": "Tasmā akhilo idha padhānavā,",
  "thag21.1:14.2": "Nīvaraṇāni pahāya visuddho;",
  "thag21.1:14.3": "Mānañca pahāya asesaṁ,",
  "thag21.1:14.4": "Vijjāyantakaro samitāvī”.",
  "thag21.1:15.1": "“Kāmarāgena ḍayhāmi,",
  "thag21.1:15.2": "cittaṁ me pariḍayhati;",
  "thag21.1:15.3": "Sādhu nibbāpanaṁ brūhi,",
  "thag21.1:15.4": "anukampāya gotama”.",
  "thag21.1:16.1": "“Saññāya vipariyesā,",
  "thag21.1:16.2": "cittaṁ te pariḍayhati;",
  "thag21.1:16.3": "Nimittaṁ parivajjehi,",
  "thag21.1:16.4": "subhaṁ rāgūpasaṁhitaṁ. (…)",
  "thag21.1:17.1": "Asubhāya cittaṁ bhāvehi,",
  "thag21.1:17.2": "ekaggaṁ susamāhitaṁ;",
  "thag21.1:17.3": "Sati kāyagatā tyatthu,",
  "thag21.1:17.4": "nibbidābahulo bhava.",
  "thag21.1:18.1": "Animittañca bhāvehi,",
  "thag21.1:18.2": "mānānusayamujjaha;",
  "thag21.1:18.3": "Tato mānābhisamayā,",
  "thag21.1:18.4": "upasanto carissasi”.",
  "thag21.1:19.1": "“Tameva vācaṁ bhāseyya,",
  "thag21.1:19.2": "yāyattānaṁ na tāpaye;",
  "thag21.1:19.3": "Pare ca na vihiṁseyya,",
  "thag21.1:19.4": "sā ve vācā subhāsitā.",
  "thag21.1:20.1": "Piyavācameva bhāseyya,",
  "thag21.1:20.2": "yā vācā paṭinanditā;",
  "thag21.1:20.3": "Yaṁ anādāya pāpāni,",
  "thag21.1:20.4": "paresaṁ bhāsate piyaṁ.",
  "thag21.1:21.1": "Saccaṁ ve amatā vācā,",
  "thag21.1:21.2": "esa dhammo sanantano;",
  "thag21.1:21.3": "Sacce atthe ca dhamme ca,",
  "thag21.1:21.4": "āhu santo patiṭṭhitā.",
  "thag21.1:22.1": "Yaṁ buddho bhāsati vācaṁ,",
  "thag21.1:22.2": "khemaṁ nibbānapattiyā;",
  "thag21.1:22.3": "Dukkhassantakiriyāya,",
  "thag21.1:22.4": "sā ve vācānamuttamā”.",
  "thag21.1:23.1": "“Gambhīrapañño medhāvī,",
  "thag21.1:23.2": "maggāmaggassa kovido;",
  "thag21.1:23.3": "Sāriputto mahāpañño,",
  "thag21.1:23.4": "dhammaṁ deseti bhikkhunaṁ.",
  "thag21.1:24.1": "Saṅkhittenapi deseti,",
  "thag21.1:24.2": "vitthārenapi bhāsati;",
  "thag21.1:24.3": "Sālikāyiva nigghoso,",
  "thag21.1:24.4": "paṭibhānaṁ udiyyati.",
  "thag21.1:25.1": "Tassa taṁ desayantassa,",
  "thag21.1:25.2": "suṇanti madhuraṁ giraṁ;",
  "thag21.1:25.3": "Sarena rajanīyena,",
  "thag21.1:25.4": "savanīyena vaggunā;",
  "thag21.1:25.5": "Udaggacittā muditā,",
  "thag21.1:25.6": "sotaṁ odhenti bhikkhavo”.",
  "thag21.1:26.1": "“Ajja pannarase visuddhiyā,",
  "thag21.1:26.2": "Bhikkhū pañcasatā samāgatā;",
  "thag21.1:26.3": "Saṁyojanabandhanacchidā,",
  "thag21.1:26.4": "Anīghā khīṇapunabbhavā isī.",
  "thag21.1:27.1": "Cakkavattī yathā rājā,",
  "thag21.1:27.2": "amaccaparivārito;",
  "thag21.1:27.3": "Samantā anupariyeti,",
  "thag21.1:27.4": "sāgarantaṁ mahiṁ imaṁ.",
  "thag21.1:28.1": "Evaṁ vijitasaṅgāmaṁ,",
  "thag21.1:28.2": "satthavāhaṁ anuttaraṁ;",
  "thag21.1:28.3": "Sāvakā payirupāsanti,",
  "thag21.1:28.4": "tevijjā maccuhāyino.",
  "thag21.1:29.1": "Sabbe bhagavato puttā,",
  "thag21.1:29.2": "palāpettha na vijjati;",
  "thag21.1:29.3": "Taṇhāsallassa hantāraṁ,",
  "thag21.1:29.4": "vande ādiccabandhunaṁ.",
  "thag21.1:30.1": "Parosahassaṁ bhikkhūnaṁ,",
  "thag21.1:30.2": "sugataṁ payirupāsati;",
  "thag21.1:30.3": "Desentaṁ virajaṁ dhammaṁ,",
  "thag21.1:30.4": "nibbānaṁ akutobhayaṁ.",
  "thag21.1:31.1": "Suṇanti dhammaṁ vimalaṁ,",
  "thag21.1:31.2": "sammāsambuddhadesitaṁ;",
  "thag21.1:31.3": "Sobhati vata sambuddho,",
  "thag21.1:31.4": "bhikkhusaṅghapurakkhato.",
  "thag21.1:32.1": "‘Nāganāmo’si bhagavā,",
  "thag21.1:32.2": "isīnaṁ isisattamo;",
  "thag21.1:32.3": "Mahāmeghova hutvāna,",
  "thag21.1:32.4": "sāvake abhivassasi.",
  "thag21.1:33.1": "Divā vihārā nikkhamma,",
  "thag21.1:33.2": "satthudassanakamyatā;",
  "thag21.1:33.3": "Sāvako te mahāvīra,",
  "thag21.1:33.4": "pāde vandati vaṅgiso”.",
  "thag21.1:34.1": "“Ummaggapathaṁ mārassa,",
  "thag21.1:34.2": "Abhibhuyya carati pabhijja khīlāni;",
  "thag21.1:34.3": "Taṁ passatha bandhapamuñcakaraṁ,",
  "thag21.1:34.4": "Asitaṁva bhāgaso pavibhajja.",
  "thag21.1:35.1": "Oghassa hi nitaraṇatthaṁ,",
  "thag21.1:35.2": "Anekavihitaṁ maggaṁ akkhāsi;",
  "thag21.1:35.3": "Tasmiñca amate akkhāte,",
  "thag21.1:35.4": "Dhammadasā ṭhitā asaṁhīrā.",
  "thag21.1:36.1": "Pajjotakaro ativijjha,",
  "thag21.1:36.2": "Sabbaṭhitīnaṁ atikkamamaddasa;",
  "thag21.1:36.3": "Ñatvā ca sacchikatvā ca,",
  "thag21.1:36.4": "Aggaṁ so desayi dasaddhānaṁ.",
  "thag21.1:37.1": "Evaṁ sudesite dhamme,",
  "thag21.1:37.2": "Ko pamādo vijānataṁ dhammaṁ;",
  "thag21.1:37.3": "Tasmā hi tassa bhagavato sāsane,",
  "thag21.1:37.4": "Appamatto sadā namassamanusikkhe”.",
  "thag21.1:38.1": "“Buddhānubuddho yo thero,",
  "thag21.1:38.2": "koṇḍañño tibbanikkamo;",
  "thag21.1:38.3": "Lābhī sukhavihārānaṁ,",
  "thag21.1:38.4": "vivekānaṁ abhiṇhaso.",
  "thag21.1:39.1": "Yaṁ sāvakena pattabbaṁ,",
  "thag21.1:39.2": "satthu sāsanakārinā;",
  "thag21.1:39.3": "Sabbassa taṁ anuppattaṁ,",
  "thag21.1:39.4": "appamattassa sikkhato.",
  "thag21.1:40.1": "Mahānubhāvo tevijjo,",
  "thag21.1:40.2": "cetopariyakovido;",
  "thag21.1:40.3": "Koṇḍañño buddhadāyādo,",
  "thag21.1:40.4": "pāde vandati satthuno”.",
  "thag21.1:41.1": "“Nagassa passe āsīnaṁ,",
  "thag21.1:41.2": "muniṁ dukkhassa pāraguṁ;",
  "thag21.1:41.3": "Sāvakā payirupāsanti,",
  "thag21.1:41.4": "tevijjā maccuhāyino.",
  "thag21.1:42.1": "Cetasā anupariyeti,",
  "thag21.1:42.2": "moggallāno mahiddhiko;",
  "thag21.1:42.3": "Cittaṁ nesaṁ samanvesaṁ,",
  "thag21.1:42.4": "vippamuttaṁ nirūpadhiṁ.",
  "thag21.1:43.1": "Evaṁ sabbaṅgasampannaṁ,",
  "thag21.1:43.2": "muniṁ dukkhassa pāraguṁ;",
  "thag21.1:43.3": "Anekākārasampannaṁ,",
  "thag21.1:43.4": "payirupāsanti gotamaṁ”.",
  "thag21.1:44.1": "“Cando yathā vigatavalāhake nabhe,",
  "thag21.1:44.2": "Virocati vītamalova bhāṇumā;",
  "thag21.1:44.3": "Evampi aṅgīrasa tvaṁ mahāmuni,",
  "thag21.1:44.4": "Atirocasi yasasā sabbalokaṁ”.",
  "thag21.1:45.1": "“Kāveyyamattā vicarimha pubbe,",
  "thag21.1:45.2": "Gāmā gāmaṁ purā puraṁ;",
  "thag21.1:45.3": "Athaddasāma sambuddhaṁ,",
  "thag21.1:45.4": "Sabbadhammāna pāraguṁ.",
  "thag21.1:46.1": "So me dhammamadesesi,",
  "thag21.1:46.2": "muni dukkhassa pāragū;",
  "thag21.1:46.3": "Dhammaṁ sutvā pasīdimha,",
  "thag21.1:46.4": "saddhā no udapajjatha.",
  "thag21.1:47.1": "Tassāhaṁ vacanaṁ sutvā,",
  "thag21.1:47.2": "khandhe āyatanāni ca;",
  "thag21.1:47.3": "Dhātuyo ca viditvāna,",
  "thag21.1:47.4": "pabbajiṁ anagāriyaṁ.",
  "thag21.1:48.1": "Bahūnaṁ vata atthāya,",
  "thag21.1:48.2": "uppajjanti tathāgatā;",
  "thag21.1:48.3": "Itthīnaṁ purisānañca,",
  "thag21.1:48.4": "ye te sāsanakārakā.",
  "thag21.1:49.1": "Tesaṁ kho vata atthāya,",
  "thag21.1:49.2": "bodhimajjhagamā muni;",
  "thag21.1:49.3": "Bhikkhūnaṁ bhikkhunīnañca,",
  "thag21.1:49.4": "ye nirāmagataddasā.",
  "thag21.1:50.1": "Sudesitā cakkhumatā,",
  "thag21.1:50.2": "buddhenādiccabandhunā;",
  "thag21.1:50.3": "Cattāri ariyasaccāni,",
  "thag21.1:50.4": "anukampāya pāṇinaṁ.",
  "thag21.1:51.1": "Dukkhaṁ dukkhasamuppādaṁ,",
  "thag21.1:51.2": "Dukkhassa ca atikkamaṁ;",
  "thag21.1:51.3": "Ariyaṁ caṭṭhaṅgikaṁ maggaṁ,",
  "thag21.1:51.4": "Dukkhūpasamagāminaṁ.",
  "thag21.1:52.1": "Evamete tathā vuttā,",
  "thag21.1:52.2": "diṭṭhā me te yathā tathā;",
  "thag21.1:52.3": "Sadattho me anuppatto,",
  "thag21.1:52.4": "kataṁ buddhassa sāsanaṁ.",
  "thag21.1:53.1": "Svāgataṁ vata me āsi,",
  "thag21.1:53.2": "mama buddhassa santike;",
  "thag21.1:53.3": "Suvibhattesu dhammesu,",
  "thag21.1:53.4": "yaṁ seṭṭhaṁ tadupāgamiṁ.",
  "thag21.1:54.1": "Abhiññāpāramippatto,",
  "thag21.1:54.2": "sotadhātu visodhitā;",
  "thag21.1:54.3": "Tevijjo iddhipattomhi,",
  "thag21.1:54.4": "cetopariyakovido”.",
  "thag21.1:55.1": "“Pucchāmi satthāramanomapaññaṁ,",
  "thag21.1:55.2": "Diṭṭheva dhamme yo vicikicchānaṁ chettā;",
  "thag21.1:55.3": "Aggāḷave kālamakāsi bhikkhu,",
  "thag21.1:55.4": "Ñāto yasassī abhinibbutatto.",
  "thag21.1:56.1": "Nigrodhakappo iti tassa nāmaṁ,",
  "thag21.1:56.2": "Tayā kataṁ bhagavā brāhmaṇassa;",
  "thag21.1:56.3": "So taṁ namassaṁ acari mutyapekho,",
  "thag21.1:56.4": "Āraddhavīriyo daḷhadhammadassī.",
  "thag21.1:57.1": "Taṁ sāvakaṁ sakka mayampi sabbe,",
  "thag21.1:57.2": "Aññātumicchāma samantacakkhu;",
  "thag21.1:57.3": "Samavaṭṭhitā no savanāya sotā,",
  "thag21.1:57.4": "Tuvaṁ no satthā tvamanuttarosi.",
  "thag21.1:58.1": "Chinda no vicikicchaṁ brūhi metaṁ,",
  "thag21.1:58.2": "Parinibbutaṁ vedaya bhūripañña;",
  "thag21.1:58.3": "Majjheva no bhāsa samantacakkhu,",
  "thag21.1:58.4": "Sakkova devāna sahassanetto.",
  "thag21.1:59.1": "Ye keci ganthā idha mohamaggā,",
  "thag21.1:59.2": "Aññāṇapakkhā vicikicchaṭhānā;",
  "thag21.1:59.3": "Tathāgataṁ patvā na te bhavanti,",
  "thag21.1:59.4": "Cakkhuñhi etaṁ paramaṁ narānaṁ.",
  "thag21.1:60.1": "No ce hi jātu puriso kilese,",
  "thag21.1:60.2": "Vāto yathā abbhaghanaṁ vihāne;",
  "thag21.1:60.3": "Tamovassa nivuto sabbaloko,",
  "thag21.1:60.4": "Jotimantopi na pabhāseyyuṁ.",
  "thag21.1:61.1": "Dhīrā ca pajjotakarā bhavanti,",
  "thag21.1:61.2": "Taṁ taṁ ahaṁ vīra tatheva maññe;",
  "thag21.1:61.3": "Vipassinaṁ jānamupāgamimha,",
  "thag21.1:61.4": "Parisāsu no āvikarohi kappaṁ.",
  "thag21.1:62.1": "Khippaṁ giraṁ eraya vaggu vagguṁ,",
  "thag21.1:62.2": "Haṁsova paggayha saṇikaṁ nikūja;",
  "thag21.1:62.3": "Bindussarena suvikappitena,",
  "thag21.1:62.4": "Sabbeva te ujjugatā suṇoma.",
  "thag21.1:63.1": "Pahīnajātimaraṇaṁ asesaṁ,",
  "thag21.1:63.2": "Niggayha dhonaṁ vadessāmi dhammaṁ;",
  "thag21.1:63.3": "Na kāmakāro hi puthujjanānaṁ,",
  "thag21.1:63.4": "Saṅkheyyakāro ca tathāgatānaṁ.",
  "thag21.1:64.1": "Sampannaveyyākaraṇaṁ tavedaṁ,",
  "thag21.1:64.2": "Samujjupaññassa samuggahītaṁ;",
  "thag21.1:64.3": "Ayamañjali pacchimo suppaṇāmito,",
  "thag21.1:64.4": "Mā mohayī jānamanomapañña.",
  "thag21.1:65.1": "Paroparaṁ ariyadhammaṁ viditvā,",
  "thag21.1:65.2": "Mā mohayī jānamanomavīriya;",
  "thag21.1:65.3": "Vāriṁ yathā ghammani ghammatatto,",
  "thag21.1:65.4": "Vācābhikaṅkhāmi sutaṁ pavassa.",
  "thag21.1:66.1": "Yadatthikaṁ brahmacariyaṁ acarī,",
  "thag21.1:66.2": "Kappāyano kaccissataṁ amoghaṁ;",
  "thag21.1:66.3": "Nibbāyi so ādu saupādiseso,",
  "thag21.1:66.4": "Yathā vimutto ahu taṁ suṇoma”.",
  "thag21.1:67.1": "“Acchecchi taṇhaṁ idha nāmarūpe,",
  "thag21.1:67.2": "(iti bhagavā)",
  "thag21.1:67.3": "Kaṇhassa sotaṁ dīgharattānusayitaṁ;",
  "thag21.1:67.4": "Atāri jātiṁ maraṇaṁ asesaṁ,",
  "thag21.1:67.5": "Iccabravi bhagavā pañcaseṭṭho”.",
  "thag21.1:68.1": "“Esa sutvā pasīdāmi,",
  "thag21.1:68.2": "vaco te isisattama;",
  "thag21.1:68.3": "Amoghaṁ kira me puṭṭhaṁ,",
  "thag21.1:68.4": "na maṁ vañcesi brāhmaṇo.",
  "thag21.1:69.1": "Yathā vādī tathā kārī,",
  "thag21.1:69.2": "ahu buddhassa sāvako;",
  "thag21.1:69.3": "Acchecchi maccuno jālaṁ,",
  "thag21.1:69.4": "tataṁ māyāvino daḷhaṁ.",
  "thag21.1:70.1": "Addasa bhagavā ādiṁ,",
  "thag21.1:70.2": "upādānassa kappiyo;",
  "thag21.1:70.3": "Accagā vata kappāno,",
  "thag21.1:70.4": "maccudheyyaṁ suduttaraṁ.",
  "thag21.1:71.1": "Taṁ devadevaṁ vandāmi,",
  "thag21.1:71.2": "puttaṁ te dvipaduttama;",
  "thag21.1:71.3": "Anujātaṁ mahāvīraṁ,",
  "thag21.1:71.4": "nāgaṁ nāgassa orasan”ti.",
  "thag21.1:71.5": "Itthaṁ sudaṁ āyasmā vaṅgīso thero gāthāyo abhāsitthāti.",
  "thag21.1:71.6": "Mahānipāto niṭṭhito.",
  "thag21.1:72.0": "Tatruddānaṁ",
  "thag21.1:72.1": "Sattatimhi nipātamhi,",
  "thag21.1:72.2": "vaṅgīso paṭibhāṇavā;",
  "thag21.1:72.3": "Ekova thero natthañño,",
  "thag21.1:72.4": "gāthāyo ekasattatīti.",
  "thag21.1:72.5": "Niṭṭhitā theragāthāyo.",
  "thag21.1:73.0": "Tatruddānaṁ",
  "thag21.1:73.1": "Sahassaṁ honti tā gāthā,",
  "thag21.1:73.2": "tīṇi saṭṭhisatāni ca;",
  "thag21.1:73.3": "Therā ca dve satā saṭṭhi,",
  "thag21.1:73.4": "cattāro ca pakāsitā.",
  "thag21.1:74.1": "Sīhanādaṁ naditvāna,",
  "thag21.1:74.2": "buddhaputtā anāsavā;",
  "thag21.1:74.3": "Khemantaṁ pāpuṇitvāna,",
  "thag21.1:74.4": "aggikhandhāva nibbutāti.",
  "thag21.1:74.5": "Theragāthāpāḷi niṭṭhitā."
}