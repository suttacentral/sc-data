{
  "ud1.5:0.1": "Udāna 1.5",
  "ud1.5:0.2": "Brāhmaṇasutta",
  "ud1.5:1.1": "Evaṃ me sutaṃ—",
  "ud1.5:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud1.5:1.3": "Tena kho pana samayena āyasmā ca sāriputto āyasmā ca mahāmoggallāno āyasmā ca mahākassapo āyasmā ca mahākaccāno āyasmā ca mahākoṭṭhiko āyasmā ca mahākappino āyasmā ca mahācundo āyasmā ca anuruddho āyasmā ca revato āyasmā ca nando yena bhagavā tenupasaṅkamiṃsu.",
  "ud1.5:2.1": "Addasā kho bhagavā te āyasmante dūratova āgacchante;",
  "ud1.5:2.2": "disvāna bhikkhū āmantesi:",
  "ud1.5:2.3": "“ete, bhikkhave, brāhmaṇā āgacchanti;",
  "ud1.5:2.4": "ete, bhikkhave, brāhmaṇā āgacchantī”ti.",
  "ud1.5:2.5": "Evaṃ vutte, aññataro brāhmaṇajātiko bhikkhu bhagavantaṃ etadavoca:",
  "ud1.5:2.6": "“kittāvatā nu kho, bhante, brāhmaṇo hoti, katame ca pana brāhmaṇakaraṇā dhammā”ti?",
  "ud1.5:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.5:4.1": "“Bāhitvā pāpake dhamme,",
  "ud1.5:4.2": "ye caranti sadā satā;",
  "ud1.5:4.3": "Khīṇasaṃyojanā buddhā,",
  "ud1.5:4.4": "te ve lokasmi brāhmaṇā”ti.",
  "ud1.5:4.5": "Pañcamaṃ."
}