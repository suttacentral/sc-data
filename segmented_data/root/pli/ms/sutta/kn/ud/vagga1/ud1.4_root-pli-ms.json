{
  "ud1.4:0.1": "Udāna 1.4",
  "ud1.4:0.2": "Huṃhuṅkasutta",
  "ud1.4:1.1": "Evaṃ me sutaṃ—",
  "ud1.4:1.2": " ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho.",
  "ud1.4:1.3": "Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī.",
  "ud1.4:1.4": "Atha kho bhagavā tassa sattāhassa accayena tamhā samādhimhā vuṭṭhāsi.",
  "ud1.4:2.1": "Atha kho aññataro huṃhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi.",
  "ud1.4:2.2": "Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi.",
  "ud1.4:2.3": "Ekamantaṃ ṭhito kho so brāhmaṇo bhagavantaṃ etadavoca:",
  "ud1.4:2.4": "“kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti?",
  "ud1.4:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud1.4:4.1": "“Yo brāhmaṇo bāhitapāpadhammo,",
  "ud1.4:4.2": "Nihuṃhuṅko nikkasāvo yatatto;",
  "ud1.4:4.3": "Vedantagū vūsitabrahmacariyo,",
  "ud1.4:4.4": "Dhammena so brahmavādaṃ vadeyya;",
  "ud1.4:4.5": "Yassussadā natthi kuhiñci loke”ti.",
  "ud1.4:4.6": "Catutthaṃ."
}