{
  "ud7.9:0.1": "Udāna 7.9",
  "ud7.9:0.2": "Udapānasutta",
  "ud7.9:1.1": "Evaṃ me sutaṃ—",
  "ud7.9:1.2": " ekaṃ samayaṃ bhagavā mallesu cārikaṃ caramāno mahatā bhikkhusaṃghena saddhiṃ yena thūṇaṃ nāma mallānaṃ brāhmaṇagāmo tadavasari.",
  "ud7.9:1.3": "Assosuṃ kho thūṇeyyakā brāhmaṇagahapatikā:",
  "ud7.9:1.4": "“samaṇo khalu, bho, gotamo sakyaputto sakyakulā pabbajito mallesu cārikaṃ caramāno mahatā bhikkhusaṃghena saddhiṃ thūṇaṃ anuppatto”ti.",
  "ud7.9:1.5": "() Udapānaṃ tiṇassa ca bhusassa ca yāva mukhato pūresuṃ:",
  "ud7.9:1.6": "“mā te muṇḍakā samaṇakā pānīyaṃ apaṃsū”ti.",
  "ud7.9:2.1": "Atha kho bhagavā maggā okkamma yena rukkhamūlaṃ tenupasaṅkami; upasaṅkamitvā paññatte āsane nisīdi.",
  "ud7.9:2.2": "Nisajja kho bhagavā āyasmantaṃ ānandaṃ āmantesi:",
  "ud7.9:2.3": "“iṅgha me tvaṃ, ānanda, etamhā udapānā pānīyaṃ āharā”ti.",
  "ud7.9:3.1": "Evaṃ vutte, āyasmā ānando bhagavantaṃ etadavoca:",
  "ud7.9:3.2": "“idāni so, bhante, udapāno thūṇeyyakehi brāhmaṇagahapatikehi tiṇassa ca bhusassa ca yāva mukhato pūrito:",
  "ud7.9:3.3": "‘mā te muṇḍakā samaṇakā pānīyaṃ apaṃsū’”ti.",
  "ud7.9:4.1": "Dutiyampi kho …pe…",
  "ud7.9:4.2": "tatiyampi kho bhagavā āyasmantaṃ ānandaṃ āmantesi:",
  "ud7.9:4.3": "“iṅgha me tvaṃ, ānanda, etamhā udapānā pānīyaṃ āharā”ti.",
  "ud7.9:4.4": "“Evaṃ, bhante”ti kho āyasmā ānando bhagavato paṭissutvā pattaṃ gahetvā yena so udapāno tenupasaṅkami.",
  "ud7.9:4.5": "Atha kho so udapāno āyasmante ānande upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi.",
  "ud7.9:5.1": "Atha kho āyasmato ānandassa etadahosi:",
  "ud7.9:5.2": "“acchariyaṃ vata bho, abbhutaṃ vata bho, tathāgatassa mahiddhikatā mahānubhāvatā.",
  "ud7.9:5.3": "Ayañhi so udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe ṭhito”ti.",
  "ud7.9:5.4": "Pattena pānīyaṃ ādāya yena bhagavā tenupasaṅkami; upasaṅkamitvā bhagavantaṃ etadavoca:",
  "ud7.9:5.5": "“acchariyaṃ, bhante, abbhutaṃ, bhante, tathāgatassa mahiddhikatā mahānubhāvatā.",
  "ud7.9:5.6": "Ayañhi so, bhante, udapāno mayi upasaṅkamante sabbaṃ taṃ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi.",
  "ud7.9:5.7": "Pivatu bhagavā pānīyaṃ, pivatu sugato pānīyan”ti.",
  "ud7.9:6.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud7.9:7.1": "“Kiṃ kayirā udapānena,",
  "ud7.9:7.2": "Āpā ce sabbadā siyuṃ;",
  "ud7.9:7.3": "Taṇhāya mūlato chetvā,",
  "ud7.9:7.4": "Kissa pariyesanaṃ care”ti.",
  "ud7.9:7.5": "Navamaṃ."
}