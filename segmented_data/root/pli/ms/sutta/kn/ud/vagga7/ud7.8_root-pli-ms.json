{
  "ud7.8:0.1": "Udāna 7.8",
  "ud7.8:0.2": "Kaccānasutta",
  "ud7.8:1.1": "Evaṁ me sutaṁ—",
  "ud7.8:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.8:1.3": "Tena kho pana samayena āyasmā mahākaccāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.",
  "ud7.8:2.1": "Addasā kho bhagavā āyasmantaṁ mahākaccānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya.",
  "ud7.8:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.8:4.1": "“Yassa siyā sabbadā sati,",
  "ud7.8:4.2": "Satataṁ kāyagatā upaṭṭhitā;",
  "ud7.8:4.3": "No cassa no ca me siyā,",
  "ud7.8:4.4": "Na bhavissati na ca me bhavissati;",
  "ud7.8:4.5": "Anupubbavihāri tattha so,",
  "ud7.8:4.6": "Kāleneva tare visattikan”ti.",
  "ud7.8:4.7": "Aṭṭhamaṁ."
}