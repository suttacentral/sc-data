{
  "ud7.6:0.1": "Udāna 7.6",
  "ud7.6:0.2": "Taṇhāsaṅkhayasutta",
  "ud7.6:1.1": "Evaṃ me sutaṃ—",
  "ud7.6:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud7.6:1.3": "Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamāno.",
  "ud7.6:2.1": "Addasā kho bhagavā āyasmantaṃ aññāsikoṇḍaññaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamānaṃ.",
  "ud7.6:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud7.6:4.1": "“Yassa mūlaṃ chamā natthi,",
  "ud7.6:4.2": "paṇṇā natthi kuto latā;",
  "ud7.6:4.3": "Taṃ dhīraṃ bandhanā muttaṃ,",
  "ud7.6:4.4": "ko taṃ ninditumarahati;",
  "ud7.6:4.5": "Devāpi naṃ pasaṃsanti,",
  "ud7.6:4.6": "brahmunāpi pasaṃsito”ti.",
  "ud7.6:4.7": "Chaṭṭhaṃ."
}