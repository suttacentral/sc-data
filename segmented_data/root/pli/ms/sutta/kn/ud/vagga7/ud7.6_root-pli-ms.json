{
  "ud7.6:0.1": "Udāna 7.6",
  "ud7.6:0.2": "Taṇhāsaṅkhayasutta",
  "ud7.6:1.1": "Evaṁ me sutaṁ—",
  "ud7.6:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud7.6:1.3": "Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamāno.",
  "ud7.6:2.1": "Addasā kho bhagavā āyasmantaṁ aññāsikoṇḍaññaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamānaṁ.",
  "ud7.6:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud7.6:4.1": "“Yassa mūlaṁ chamā natthi,",
  "ud7.6:4.2": "paṇṇā natthi kuto latā;",
  "ud7.6:4.3": "Taṁ dhīraṁ bandhanā muttaṁ,",
  "ud7.6:4.4": "ko taṁ ninditumarahati;",
  "ud7.6:4.5": "Devāpi naṁ pasaṁsanti,",
  "ud7.6:4.6": "brahmunāpi pasaṁsito”ti.",
  "ud7.6:4.7": "Chaṭṭhaṁ."
}