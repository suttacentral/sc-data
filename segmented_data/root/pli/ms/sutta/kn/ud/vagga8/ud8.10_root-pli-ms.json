{
  "ud8.10:0.1": "Udāna 8.10",
  "ud8.10:0.2": "Dutiyadabbasutta",
  "ud8.10:1.1": "Evaṁ me sutaṁ—",
  "ud8.10:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud8.10:1.3": "Tatra kho bhagavā bhikkhū āmantesi:",
  "ud8.10:1.4": "“bhikkhavo”ti.",
  "ud8.10:1.5": "“Bhadante”ti te bhikkhū bhagavato paccassosuṁ.",
  "ud8.10:1.6": "Bhagavā etadavoca:",
  "ud8.10:2.1": "“Dabbassa, bhikkhave, mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi.",
  "ud8.10:2.2": "Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi;",
  "ud8.10:2.3": "evamevaṁ kho, bhikkhave, dabbassa mallaputtassa vehāsaṁ abbhuggantvā ākāse antalikkhe pallaṅkena nisīditvā tejodhātuṁ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masī”ti.",
  "ud8.10:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud8.10:4.1": "“Ayoghanahatasseva,",
  "ud8.10:4.2": "jalato jātavedaso;",
  "ud8.10:4.3": "Anupubbūpasantassa,",
  "ud8.10:4.4": "yathā na ñāyate gati.",
  "ud8.10:5.1": "Evaṁ sammāvimuttānaṁ,",
  "ud8.10:5.2": "kāmabandhoghatārinaṁ;",
  "ud8.10:5.3": "Paññāpetuṁ gati natthi,",
  "ud8.10:5.4": "pattānaṁ acalaṁ sukhan”ti.",
  "ud8.10:5.5": "Dasamaṁ.",
  "ud8.10:5.6": "Pāṭaligāmiyavaggo aṭṭhamo.",
  "ud8.10:6.0": "Tassuddānaṁ",
  "ud8.10:6.1": "Nibbānā caturo vuttā,",
  "ud8.10:6.2": "cundo pāṭaligāmiyā;",
  "ud8.10:6.3": "Dvidhāpatho visākhā ca,",
  "ud8.10:6.4": "dabbena saha te dasāti.",
  "ud8.10:7.0": "Udāne vaggānamuddānaṁ",
  "ud8.10:7.1": "Vaggamidaṁ paṭhamaṁ varabodhi,",
  "ud8.10:7.2": "Vaggamidaṁ dutiyaṁ mucalindo;",
  "ud8.10:7.3": "Nandakavaggavaro tatiyo tu,",
  "ud8.10:7.4": "Meghiyavaggavaro ca catuttho.",
  "ud8.10:8.1": "Pañcamavaggavarantidha soṇo,",
  "ud8.10:8.2": "Chaṭṭhamavaggavaranti jaccandho;",
  "ud8.10:8.3": "Sattamavaggavaranti ca cūḷo,",
  "ud8.10:8.4": "Pāṭaligāmiyamaṭṭhamavaggo.",
  "ud8.10:9.1": "Asītimanūnakasuttavaraṁ,",
  "ud8.10:9.2": "Vaggamidaṭṭhakaṁ suvibhattaṁ;",
  "ud8.10:9.3": "Dassitaṁ cakkhumatā vimalena,",
  "ud8.10:9.4": "Addhā hi taṁ udānamitīdamāhu.",
  "ud8.10:9.5": "Udānapāḷi niṭṭhitā."
}