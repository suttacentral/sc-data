{
  "ud8.1:0.1": "Udāna 8.1",
  "ud8.1:0.2": "Paṭhamanibbānapaṭisaṃyuttasutta",
  "ud8.1:1.1": "Evaṃ me sutaṃ—",
  "ud8.1:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud8.1:1.3": "Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti.",
  "ud8.1:1.4": "Tedha bhikkhū aṭṭhiṃ katvā manasi katvā sabbaṃ cetaso samannāharitvā ohitasotā dhammaṃ suṇanti.",
  "ud8.1:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud8.1:3.1": "“Atthi, bhikkhave, tadāyatanaṃ, yattha neva pathavī, na āpo, na tejo, na vāyo, na ākāsānañcāyatanaṃ, na viññāṇañcāyatanaṃ, na ākiñcaññāyatanaṃ, na nevasaññānāsaññāyatanaṃ, nāyaṃ loko, na paraloko, na ubho candimasūriyā.",
  "ud8.1:3.2": "Tatrāpāhaṃ, bhikkhave, neva āgatiṃ vadāmi, na gatiṃ, na ṭhitiṃ, na cutiṃ, na upapattiṃ;",
  "ud8.1:3.3": "appatiṭṭhaṃ, appavattaṃ, anārammaṇamevetaṃ.",
  "ud8.1:3.4": "Esevanto dukkhassā”ti.",
  "ud8.1:3.5": "Paṭhamaṃ."
}