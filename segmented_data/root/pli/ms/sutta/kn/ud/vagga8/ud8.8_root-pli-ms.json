{
  "ud8.8:0.1": "Udāna 8.8",
  "ud8.8:0.2": "Visākhāsutta",
  "ud8.8:1.1": "Evaṃ me sutaṃ—",
  "ud8.8:1.2": " ekaṃ samayaṃ bhagavā sāvatthiyaṃ viharati pubbārāme migāramātupāsāde.",
  "ud8.8:1.3": "Tena kho pana samayena visākhāya migāramātuyā nattā kālaṅkatā hoti piyā manāpā.",
  "ud8.8:1.4": "Atha kho visākhā migāramātā allavatthā allakesā divā divassa yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud8.8:1.5": "Ekamantaṃ nisinnaṃ kho visākhaṃ migāramātaraṃ bhagavā etadavoca:",
  "ud8.8:2.1": "“Handa kuto nu tvaṃ, visākhe, āgacchasi allavatthā allakesā idhūpasaṅkantā divā divassā”ti?",
  "ud8.8:2.2": "“Nattā me, bhante, piyā manāpā kālaṅkatā.",
  "ud8.8:2.3": "Tenāhaṃ allavatthā allakesā idhūpasaṅkantā divā divassā”ti.",
  "ud8.8:2.4": "“Iccheyyāsi tvaṃ, visākhe, yāvatikā sāvatthiyā manussā tāvatike putte ca nattāro cā”ti?",
  "ud8.8:2.5": "“Iccheyyāhaṃ, bhagavā, yāvatikā sāvatthiyā manussā tāvatike putte ca nattāro cā”ti.",
  "ud8.8:3.1": "“Kīvabahukā pana, visākhe, sāvatthiyā manussā devasikaṃ kālaṃ karontī”ti?",
  "ud8.8:3.2": "“Dasapi, bhante, sāvatthiyā manussā devasikaṃ kālaṃ karonti;",
  "ud8.8:3.3": "navapi, bhante …",
  "ud8.8:3.4": "aṭṭhapi, bhante …",
  "ud8.8:3.5": "sattapi, bhante …",
  "ud8.8:3.6": "chapi, bhante …",
  "ud8.8:3.7": "pañcapi, bhante …",
  "ud8.8:3.8": "cattāropi, bhante …",
  "ud8.8:3.9": "tīṇipi, bhante …",
  "ud8.8:3.10": "dvepi, bhante, sāvatthiyā manussā devasikaṃ kālaṃ karonti.",
  "ud8.8:3.11": "Ekopi, bhante, sāvatthiyā manusso devasikaṃ kālaṃ karoti.",
  "ud8.8:3.12": "Avivittā, bhante, sāvatthi manussehi kālaṃ karontehī”ti.",
  "ud8.8:4.1": "“Taṃ kiṃ maññasi, visākhe, api nu tvaṃ kadāci karahaci anallavatthā vā bhaveyyāsi anallakesā vā”ti?",
  "ud8.8:4.2": "“No hetaṃ, bhante.",
  "ud8.8:4.3": "Alaṃ me, bhante, tāva bahukehi puttehi ca nattārehi cā”ti.",
  "ud8.8:5.1": "“Yesaṃ kho, visākhe, sataṃ piyāni, sataṃ tesaṃ dukkhāni;",
  "ud8.8:5.2": "yesaṃ navuti piyāni, navuti tesaṃ dukkhāni;",
  "ud8.8:5.3": "yesaṃ asīti piyāni, asīti tesaṃ dukkhāni;",
  "ud8.8:5.4": "yesaṃ sattati piyāni, sattati tesaṃ dukkhāni;",
  "ud8.8:5.5": "yesaṃ saṭṭhi piyāni, saṭṭhi tesaṃ dukkhāni;",
  "ud8.8:5.6": "yesaṃ paññāsaṃ piyāni, paññāsaṃ tesaṃ dukkhāni;",
  "ud8.8:5.7": "yesaṃ cattārīsaṃ piyāni, cattārīsaṃ tesaṃ dukkhāni, yesaṃ tiṃsaṃ piyāni, tiṃsaṃ tesaṃ dukkhāni;",
  "ud8.8:5.8": "yesaṃ vīsati piyāni, vīsati tesaṃ dukkhāni, yesaṃ dasa piyāni, dasa tesaṃ dukkhāni;",
  "ud8.8:5.9": "yesaṃ nava piyāni, nava tesaṃ dukkhāni;",
  "ud8.8:5.10": "yesaṃ aṭṭha piyāni, aṭṭha tesaṃ dukkhāni;",
  "ud8.8:5.11": "yesaṃ satta piyāni, satta tesaṃ dukkhāni;",
  "ud8.8:5.12": "yesaṃ cha piyāni, cha tesaṃ dukkhāni;",
  "ud8.8:5.13": "yesaṃ pañca piyāni, pañca tesaṃ dukkhāni;",
  "ud8.8:5.14": "yesaṃ cattāri piyāni, cattāri tesaṃ dukkhāni;",
  "ud8.8:5.15": "yesaṃ tīṇi piyāni, tīṇi tesaṃ dukkhāni;",
  "ud8.8:5.16": "yesaṃ dve piyāni, dve tesaṃ dukkhāni;",
  "ud8.8:5.17": "yesaṃ ekaṃ piyaṃ, ekaṃ tesaṃ dukkhaṃ;",
  "ud8.8:5.18": "yesaṃ natthi piyaṃ, natthi tesaṃ dukkhaṃ, asokā te virajā anupāyāsāti vadāmī”ti.",
  "ud8.8:6.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud8.8:7.1": "“Ye keci sokā paridevitā vā,",
  "ud8.8:7.2": "Dukkhā va lokasmimanekarūpā;",
  "ud8.8:7.3": "Piyaṃ paṭiccappabhavanti ete,",
  "ud8.8:7.4": "Piye asante na bhavanti ete.",
  "ud8.8:8.1": "Tasmā hi te sukhino vītasokā,",
  "ud8.8:8.2": "Yesaṃ piyaṃ natthi kuhiñci loke;",
  "ud8.8:8.3": "Tasmā asokaṃ virajaṃ patthayāno,",
  "ud8.8:8.4": "Piyaṃ na kayirātha kuhiñci loke”ti.",
  "ud8.8:8.5": "Aṭṭhamaṃ."
}