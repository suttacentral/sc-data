{
  "ud6.7:0.1": "Udāna 6.7",
  "ud6.7:0.2": "Subhūtisutta",
  "ud6.7:1.1": "Evaṃ me sutaṃ—",
  "ud6.7:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud6.7:1.3": "Tena kho pana samayena āyasmā subhūti bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpajjitvā.",
  "ud6.7:2.1": "Addasā kho bhagavā āyasmantaṃ subhūtiṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpannaṃ.",
  "ud6.7:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud6.7:4.1": "“Yassa vitakkā vidhūpitā,",
  "ud6.7:4.2": "Ajjhattaṃ suvikappitā asesā;",
  "ud6.7:4.3": "Taṃ saṅgamaticca arūpasaññī,",
  "ud6.7:4.4": "Catuyogātigato na jātu metī”ti.",
  "ud6.7:4.5": "Sattamaṃ."
}