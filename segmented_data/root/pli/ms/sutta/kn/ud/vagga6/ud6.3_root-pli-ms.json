{
  "ud6.3:0.1": "Udāna 6.3",
  "ud6.3:0.2": "Paccavekkhaṇasutta",
  "ud6.3:1.1": "Evaṁ me sutaṁ—",
  "ud6.3:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.3:1.3": "Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṁ gate.",
  "ud6.3:2.1": "Atha kho bhagavā attano aneke pāpake akusale dhamme pahīne viditvā aneke ca kusale dhamme bhāvanāpāripūriṁ gate tāyaṁ velāyaṁ imaṁ udānaṁ udānesi:",
  "ud6.3:3.1": "“Ahu pubbe tadā nāhu,",
  "ud6.3:3.2": "nāhu pubbe tadā ahu;",
  "ud6.3:3.3": "Na cāhu na ca bhavissati,",
  "ud6.3:3.4": "na cetarahi vijjatī”ti.",
  "ud6.3:3.5": "Tatiyaṁ."
}