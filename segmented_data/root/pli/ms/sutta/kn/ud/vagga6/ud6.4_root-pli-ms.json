{
  "ud6.4:0.1": "Udāna 6.4",
  "ud6.4:0.2": "Paṭhamanānātitthiyasutta",
  "ud6.4:1.1": "Evaṁ me sutaṁ—",
  "ud6.4:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud6.4:1.3": "Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.4:2.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:2.2": "“sassato loko, idameva saccaṁ moghamaññan”ti.",
  "ud6.4:3.1": "Santi paneke samaṇabrāhmaṇā evaṁvādino evaṁdiṭṭhino:",
  "ud6.4:3.2": "“asassato loko, idameva saccaṁ moghamaññan”ti.",
  "ud6.4:4.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:4.2": "“antavā loko, idameva saccaṁ moghamaññan”ti.",
  "ud6.4:5.1": "Santi paneke samaṇabrāhmaṇā evaṁvādino evaṁdiṭṭhino:",
  "ud6.4:5.2": "“anantavā loko, idameva saccaṁ moghamaññan”ti.",
  "ud6.4:6.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:6.2": "“taṁ jīvaṁ taṁ sarīraṁ, idameva saccaṁ moghamaññan”ti.",
  "ud6.4:7.1": "Santi paneke samaṇabrāhmaṇā evaṁvādino evaṁdiṭṭhino:",
  "ud6.4:7.2": "“aññaṁ jīvaṁ aññaṁ sarīraṁ, idameva saccaṁ moghamaññan”ti.",
  "ud6.4:8.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:8.2": "“hoti tathāgato paraṁ maraṇā, idameva saccaṁ moghamaññan”ti.",
  "ud6.4:9.1": "Santi paneke samaṇabrāhmaṇā evaṁvādino evaṁdiṭṭhino:",
  "ud6.4:9.2": "“na hoti tathāgato paraṁ maraṇā, idameva saccaṁ moghamaññan”ti.",
  "ud6.4:10.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:10.2": "“hoti ca na ca hoti tathāgato paraṁ maraṇā, idameva saccaṁ moghamaññan”ti.",
  "ud6.4:11.1": "Santi paneke samaṇabrāhmaṇā evaṁvādino evaṁdiṭṭhino:",
  "ud6.4:11.2": "“neva hoti na na hoti tathāgato paraṁ maraṇā, idameva saccaṁ moghamaññan”ti.",
  "ud6.4:12.1": "Te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.4:12.2": "“ediso dhammo, nediso dhammo;",
  "ud6.4:12.3": "nediso dhammo, ediso dhammo”ti.",
  "ud6.4:13.1": "Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu.",
  "ud6.4:13.2": "Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu.",
  "ud6.4:13.3": "Ekamantaṁ nisinnā kho te bhikkhū bhagavantaṁ etadavocuṁ:",
  "ud6.4:14.1": "“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā—",
  "ud6.4:15.1": "Santeke samaṇabrāhmaṇā evaṁvādino evaṁdiṭṭhino:",
  "ud6.4:15.2": "‘sassato loko, idameva saccaṁ moghamaññan’ti …pe…",
  "ud6.4:15.3": "te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.4:15.4": "‘ediso dhammo, nediso dhammo;",
  "ud6.4:15.5": "nediso dhammo, ediso dhammo’”ti.",
  "ud6.4:16.1": "“Aññatitthiyā, bhikkhave, paribbājakā andhā acakkhukā;",
  "ud6.4:16.2": "atthaṁ na jānanti, anatthaṁ na jānanti, dhammaṁ na jānanti, adhammaṁ na jānanti.",
  "ud6.4:16.3": "Te atthaṁ ajānantā anatthaṁ ajānantā dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.4:16.4": "‘ediso dhammo, nediso dhammo;",
  "ud6.4:16.5": "nediso dhammo, ediso dhammo’ti.",
  "ud6.4:17.1": "Bhūtapubbaṁ, bhikkhave, imissāyeva sāvatthiyā aññataro rājā ahosi.",
  "ud6.4:17.2": "Atha kho, bhikkhave, so rājā aññataraṁ purisaṁ āmantesi:",
  "ud6.4:17.3": "‘ehi tvaṁ, ambho purisa, yāvatakā sāvatthiyā jaccandhā te sabbe ekajjhaṁ sannipātehī’ti.",
  "ud6.4:17.4": "‘Evaṁ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṁ rājānaṁ etadavoca:",
  "ud6.4:17.5": "‘sannipātitā kho te, deva, yāvatakā sāvatthiyā jaccandhā’ti.",
  "ud6.4:17.6": "‘Tena hi, bhaṇe, jaccandhānaṁ hatthiṁ dassehī’ti.",
  "ud6.4:17.7": "‘Evaṁ, devā’ti kho, bhikkhave, so puriso tassa rañño paṭissutvā jaccandhānaṁ hatthiṁ dassesi—",
  "ud6.4:18.1": "Ekaccānaṁ jaccandhānaṁ hatthissa sīsaṁ dassesi:",
  "ud6.4:18.2": "‘ediso, jaccandhā, hatthī’ti.",
  "ud6.4:18.3": "Ekaccānaṁ jaccandhānaṁ hatthissa kaṇṇaṁ dassesi:",
  "ud6.4:18.4": "‘ediso, jaccandhā, hatthī’ti.",
  "ud6.4:18.5": "Ekaccānaṁ jaccandhānaṁ hatthissa dantaṁ dassesi:",
  "ud6.4:18.6": "‘ediso, jaccandhā, hatthī’ti.",
  "ud6.4:18.7": "Ekaccānaṁ jaccandhānaṁ hatthissa soṇḍaṁ dassesi:",
  "ud6.4:18.8": "‘ediso, jaccandhā, hatthī’ti.",
  "ud6.4:18.9": "Ekaccānaṁ jaccandhānaṁ hatthissa kāyaṁ dassesi:",
  "ud6.4:18.10": "‘ediso, jaccandhā, hatthī’ti.",
  "ud6.4:18.11": "Ekaccānaṁ jaccandhānaṁ hatthissa pādaṁ dassesi:",
  "ud6.4:18.12": "‘ediso, jaccandhā, hatthī’ti.",
  "ud6.4:18.13": "Ekaccānaṁ jaccandhānaṁ hatthissa satthiṁ dassesi:",
  "ud6.4:18.14": "‘ediso, jaccandhā, hatthī’ti.",
  "ud6.4:18.15": "Ekaccānaṁ jaccandhānaṁ hatthissa naṅguṭṭhaṁ dassesi:",
  "ud6.4:18.16": "‘ediso, jaccandhā, hatthī’ti.",
  "ud6.4:18.17": "Ekaccānaṁ jaccandhānaṁ hatthissa vāladhiṁ dassesi:",
  "ud6.4:18.18": "‘ediso, jaccandhā, hatthī’ti.",
  "ud6.4:19.1": "Atha kho, bhikkhave, so puriso jaccandhānaṁ hatthiṁ dassetvā yena so rājā tenupasaṅkami; upasaṅkamitvā taṁ rājānaṁ etadavoca:",
  "ud6.4:19.2": "‘diṭṭho kho tehi, deva, jaccandhehi hatthī;",
  "ud6.4:19.3": "yassadāni kālaṁ maññasī’ti.",
  "ud6.4:20.1": "Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca:",
  "ud6.4:20.2": "‘diṭṭho vo, jaccandhā, hatthī’ti?",
  "ud6.4:20.3": "‘Evaṁ, deva, diṭṭho no hatthī’ti.",
  "ud6.4:20.4": "‘Vadetha, jaccandhā, kīdiso hatthī’ti?",
  "ud6.4:21.1": "Yehi, bhikkhave, jaccandhehi hatthissa sīsaṁ diṭṭhaṁ ahosi, te evamāhaṁsu:",
  "ud6.4:21.2": "‘ediso, deva, hatthī seyyathāpi kumbho’ti.",
  "ud6.4:22.1": "Yehi, bhikkhave, jaccandhehi hatthissa kaṇṇo diṭṭho ahosi, te evamāhaṁsu:",
  "ud6.4:22.2": "‘ediso, deva, hatthī seyyathāpi suppo’ti.",
  "ud6.4:23.1": "Yehi, bhikkhave, jaccandhehi hatthissa danto diṭṭho ahosi, te evamāhaṁsu:",
  "ud6.4:23.2": "‘ediso, deva, hatthī seyyathāpi khīlo’ti.",
  "ud6.4:24.1": "Yehi, bhikkhave, jaccandhehi hatthissa soṇḍo diṭṭho ahosi, te evamāhaṁsu:",
  "ud6.4:24.2": "‘ediso, deva, hatthī seyyathāpi naṅgalīsā’ti.",
  "ud6.4:25.1": "Yehi, bhikkhave, jaccandhehi hatthissa kāyo diṭṭho ahosi, te evamāhaṁsu:",
  "ud6.4:25.2": "‘ediso, deva, hatthī seyyathāpi koṭṭho’ti.",
  "ud6.4:26.1": "Yehi, bhikkhave, jaccandhehi hatthissa pādo diṭṭho ahosi, te evamāhaṁsu:",
  "ud6.4:26.2": "‘ediso, deva, hatthī seyyathāpi thūṇo’ti.",
  "ud6.4:27.1": "Yehi, bhikkhave, jaccandhehi hatthissa satthi diṭṭho ahosi, te evamāhaṁsu:",
  "ud6.4:27.2": "‘ediso, deva, hatthī seyyathāpi udukkhalo’ti.",
  "ud6.4:28.1": "Yehi, bhikkhave, jaccandhehi hatthissa naṅguṭṭhaṁ diṭṭhaṁ ahosi, te evamāhaṁsu:",
  "ud6.4:28.2": "‘ediso, deva, hatthī seyyathāpi musalo’ti.",
  "ud6.4:29.1": "Yehi, bhikkhave, jaccandhehi hatthissa vāladhi diṭṭho ahosi, te evamāhaṁsu:",
  "ud6.4:29.2": "‘ediso, deva, hatthī seyyathāpi sammajjanī’ti.",
  "ud6.4:30.1": "Te ‘ediso hatthī, nediso hatthī;",
  "ud6.4:30.2": "nediso hatthī, ediso hatthī’ti aññamaññaṁ muṭṭhīhi saṁsumbhiṁsu.",
  "ud6.4:30.3": "Tena ca pana, bhikkhave, so rājā attamano ahosi.",
  "ud6.4:31.1": "Evamevaṁ kho, bhikkhave, aññatitthiyā paribbājakā andhā acakkhukā.",
  "ud6.4:31.2": "Te atthaṁ na jānanti anatthaṁ na jānanti, dhammaṁ na jānanti adhammaṁ na jānanti.",
  "ud6.4:31.3": "Te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti:",
  "ud6.4:31.4": "‘ediso dhammo, nediso dhammo;",
  "ud6.4:31.5": "nediso dhammo, ediso dhammo’”ti.",
  "ud6.4:32.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud6.4:33.1": "“Imesu kira sajjanti,",
  "ud6.4:33.2": "eke samaṇabrāhmaṇā;",
  "ud6.4:33.3": "Viggayha naṁ vivadanti,",
  "ud6.4:33.4": "janā ekaṅgadassino”ti.",
  "ud6.4:33.5": "Catutthaṁ."
}