{
  "ud6.4:0.1": "Udāna 6.4",
  "ud6.4:0.2": "Paṭhamanānātitthiyasutta",
  "ud6.4:1.1": "Evaṃ me sutaṃ—",
  "ud6.4:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud6.4:1.3": "Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.4:2.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:2.2": "“sassato loko, idameva saccaṃ moghamaññan”ti.",
  "ud6.4:3.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.4:3.2": "“asassato loko, idameva saccaṃ moghamaññan”ti.",
  "ud6.4:4.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:4.2": "“antavā loko, idameva saccaṃ moghamaññan”ti.",
  "ud6.4:5.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.4:5.2": "“anantavā loko, idameva saccaṃ moghamaññan”ti.",
  "ud6.4:6.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:6.2": "“taṃ jīvaṃ taṃ sarīraṃ, idameva saccaṃ moghamaññan”ti.",
  "ud6.4:7.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.4:7.2": "“aññaṃ jīvaṃ aññaṃ sarīraṃ, idameva saccaṃ moghamaññan”ti.",
  "ud6.4:8.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:8.2": "“hoti tathāgato paraṃ maraṇā, idameva saccaṃ moghamaññan”ti.",
  "ud6.4:9.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.4:9.2": "“na hoti tathāgato paraṃ maraṇā, idameva saccaṃ moghamaññan”ti.",
  "ud6.4:10.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:10.2": "“hoti ca na ca hoti tathāgato paraṃ maraṇā, idameva saccaṃ moghamaññan”ti.",
  "ud6.4:11.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.4:11.2": "“neva hoti na na hoti tathāgato paraṃ maraṇā, idameva saccaṃ moghamaññan”ti.",
  "ud6.4:12.1": "Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.4:12.2": "“ediso dhammo, nediso dhammo;",
  "ud6.4:12.3": "nediso dhammo, ediso dhammo”ti.",
  "ud6.4:13.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.",
  "ud6.4:13.2": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud6.4:13.3": "Ekamantaṃ nisinnā kho te bhikkhū bhagavantaṃ etadavocuṃ:",
  "ud6.4:14.1": "“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā—",
  "ud6.4:15.1": "Santeke samaṇabrāhmaṇā evaṃvādino evaṃdiṭṭhino:",
  "ud6.4:15.2": "‘sassato loko, idameva saccaṃ moghamaññan’ti …pe…",
  "ud6.4:15.3": "te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.4:15.4": "‘ediso dhammo, nediso dhammo;",
  "ud6.4:15.5": "nediso dhammo, ediso dhammo’”ti.",
  "ud6.4:16.1": "“Aññatitthiyā, bhikkhave, paribbājakā andhā acakkhukā;",
  "ud6.4:16.2": "atthaṃ na jānanti, anatthaṃ na jānanti, dhammaṃ na jānanti, adhammaṃ na jānanti.",
  "ud6.4:16.3": "Te atthaṃ ajānantā anatthaṃ ajānantā dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.4:16.4": "‘ediso dhammo, nediso dhammo;",
  "ud6.4:16.5": "nediso dhammo, ediso dhammo’ti.",
  "ud6.4:17.1": "Bhūtapubbaṃ, bhikkhave, imissāyeva sāvatthiyā aññataro rājā ahosi.",
  "ud6.4:17.2": "Atha kho, bhikkhave, so rājā aññataraṃ purisaṃ āmantesi:",
  "ud6.4:17.3": "‘ehi tvaṃ, ambho purisa, yāvatakā sāvatthiyā jaccandhā te sabbe ekajjhaṃ sannipātehī’ti.",
  "ud6.4:17.4": "‘Evaṃ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṃ rājānaṃ etadavoca:",
  "ud6.4:17.5": "‘sannipātitā kho te, deva, yāvatakā sāvatthiyā jaccandhā’ti.",
  "ud6.4:17.6": "‘Tena hi, bhaṇe, jaccandhānaṃ hatthiṃ dassehī’ti.",
  "ud6.4:17.7": "‘Evaṃ, devā’ti kho, bhikkhave, so puriso tassa rañño paṭissutvā jaccandhānaṃ hatthiṃ dassesi—",
  "ud6.4:18.1": "Ekaccānaṃ jaccandhānaṃ hatthissa sīsaṃ dassesi:",
  "ud6.4:18.2": "‘ediso, jaccandhā, hatthī’ti.",
  "ud6.4:18.3": "Ekaccānaṃ jaccandhānaṃ hatthissa kaṇṇaṃ dassesi:",
  "ud6.4:18.4": "‘ediso, jaccandhā, hatthī’ti.",
  "ud6.4:18.5": "Ekaccānaṃ jaccandhānaṃ hatthissa dantaṃ dassesi:",
  "ud6.4:18.6": "‘ediso, jaccandhā, hatthī’ti.",
  "ud6.4:18.7": "Ekaccānaṃ jaccandhānaṃ hatthissa soṇḍaṃ dassesi:",
  "ud6.4:18.8": "‘ediso, jaccandhā, hatthī’ti.",
  "ud6.4:18.9": "Ekaccānaṃ jaccandhānaṃ hatthissa kāyaṃ dassesi:",
  "ud6.4:18.10": "‘ediso, jaccandhā, hatthī’ti.",
  "ud6.4:18.11": "Ekaccānaṃ jaccandhānaṃ hatthissa pādaṃ dassesi:",
  "ud6.4:18.12": "‘ediso, jaccandhā, hatthī’ti.",
  "ud6.4:18.13": "Ekaccānaṃ jaccandhānaṃ hatthissa satthiṃ dassesi:",
  "ud6.4:18.14": "‘ediso, jaccandhā, hatthī’ti.",
  "ud6.4:18.15": "Ekaccānaṃ jaccandhānaṃ hatthissa naṅguṭṭhaṃ dassesi:",
  "ud6.4:18.16": "‘ediso, jaccandhā, hatthī’ti.",
  "ud6.4:18.17": "Ekaccānaṃ jaccandhānaṃ hatthissa vāladhiṃ dassesi:",
  "ud6.4:18.18": "‘ediso, jaccandhā, hatthī’ti.",
  "ud6.4:19.1": "Atha kho, bhikkhave, so puriso jaccandhānaṃ hatthiṃ dassetvā yena so rājā tenupasaṅkami; upasaṅkamitvā taṃ rājānaṃ etadavoca:",
  "ud6.4:19.2": "‘diṭṭho kho tehi, deva, jaccandhehi hatthī;",
  "ud6.4:19.3": "yassadāni kālaṃ maññasī’ti.",
  "ud6.4:20.1": "Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca:",
  "ud6.4:20.2": "‘diṭṭho vo, jaccandhā, hatthī’ti?",
  "ud6.4:20.3": "‘Evaṃ, deva, diṭṭho no hatthī’ti.",
  "ud6.4:20.4": "‘Vadetha, jaccandhā, kīdiso hatthī’ti?",
  "ud6.4:21.1": "Yehi, bhikkhave, jaccandhehi hatthissa sīsaṃ diṭṭhaṃ ahosi, te evamāhaṃsu:",
  "ud6.4:21.2": "‘ediso, deva, hatthī seyyathāpi kumbho’ti.",
  "ud6.4:22.1": "Yehi, bhikkhave, jaccandhehi hatthissa kaṇṇo diṭṭho ahosi, te evamāhaṃsu:",
  "ud6.4:22.2": "‘ediso, deva, hatthī seyyathāpi suppo’ti.",
  "ud6.4:23.1": "Yehi, bhikkhave, jaccandhehi hatthissa danto diṭṭho ahosi, te evamāhaṃsu:",
  "ud6.4:23.2": "‘ediso, deva, hatthī seyyathāpi khīlo’ti.",
  "ud6.4:24.1": "Yehi, bhikkhave, jaccandhehi hatthissa soṇḍo diṭṭho ahosi, te evamāhaṃsu:",
  "ud6.4:24.2": "‘ediso, deva, hatthī seyyathāpi naṅgalīsā’ti.",
  "ud6.4:25.1": "Yehi, bhikkhave, jaccandhehi hatthissa kāyo diṭṭho ahosi, te evamāhaṃsu:",
  "ud6.4:25.2": "‘ediso, deva, hatthī seyyathāpi koṭṭho’ti.",
  "ud6.4:26.1": "Yehi, bhikkhave, jaccandhehi hatthissa pādo diṭṭho ahosi, te evamāhaṃsu:",
  "ud6.4:26.2": "‘ediso, deva, hatthī seyyathāpi thūṇo’ti.",
  "ud6.4:27.1": "Yehi, bhikkhave, jaccandhehi hatthissa satthi diṭṭho ahosi, te evamāhaṃsu:",
  "ud6.4:27.2": "‘ediso, deva, hatthī seyyathāpi udukkhalo’ti.",
  "ud6.4:28.1": "Yehi, bhikkhave, jaccandhehi hatthissa naṅguṭṭhaṃ diṭṭhaṃ ahosi, te evamāhaṃsu:",
  "ud6.4:28.2": "‘ediso, deva, hatthī seyyathāpi musalo’ti.",
  "ud6.4:29.1": "Yehi, bhikkhave, jaccandhehi hatthissa vāladhi diṭṭho ahosi, te evamāhaṃsu:",
  "ud6.4:29.2": "‘ediso, deva, hatthī seyyathāpi sammajjanī’ti.",
  "ud6.4:30.1": "Te ‘ediso hatthī, nediso hatthī;",
  "ud6.4:30.2": "nediso hatthī, ediso hatthī’ti aññamaññaṃ muṭṭhīhi saṃsumbhiṃsu.",
  "ud6.4:30.3": "Tena ca pana, bhikkhave, so rājā attamano ahosi.",
  "ud6.4:31.1": "Evamevaṃ kho, bhikkhave, aññatitthiyā paribbājakā andhā acakkhukā.",
  "ud6.4:31.2": "Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti.",
  "ud6.4:31.3": "Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.4:31.4": "‘ediso dhammo, nediso dhammo;",
  "ud6.4:31.5": "nediso dhammo, ediso dhammo’”ti.",
  "ud6.4:32.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud6.4:33.1": "“Imesu kira sajjanti,",
  "ud6.4:33.2": "eke samaṇabrāhmaṇā;",
  "ud6.4:33.3": "Viggayha naṃ vivadanti,",
  "ud6.4:33.4": "janā ekaṅgadassino”ti.",
  "ud6.4:33.5": "Catutthaṃ."
}