{
  "ud6.6:0.1": "Udāna 6.6",
  "ud6.6:0.2": "Tatiyanānātitthiyasutta",
  "ud6.6:1.1": "Evaṃ me sutaṃ—",
  "ud6.6:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud6.6:1.3": "Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.6:2.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:2.2": "“sassato attā ca loko ca, idameva saccaṃ moghamaññan”ti.",
  "ud6.6:3.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:3.2": "“asassato attā ca loko ca, idameva saccaṃ moghamaññan”ti.",
  "ud6.6:4.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:4.2": "“sassato ca asassato ca attā ca loko ca, idameva saccaṃ moghamaññan”ti.",
  "ud6.6:5.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:5.2": "“neva sassato nāsassato attā ca loko ca, idameva saccaṃ moghamaññan”ti.",
  "ud6.6:6.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:6.2": "“sayaṅkato attā ca loko ca, idameva saccaṃ moghamaññan”ti.",
  "ud6.6:7.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:7.2": "“paraṅkato attā ca loko ca, idameva saccaṃ moghamaññan”ti.",
  "ud6.6:8.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:8.2": "“sayaṅkato ca paraṅkato ca attā ca loko ca, idameva saccaṃ moghamaññan”ti.",
  "ud6.6:9.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:9.2": "“asayaṅkāro aparaṅkāro adhiccasamuppanno attā ca loko ca, idameva saccaṃ moghamaññan”ti.",
  "ud6.6:10.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:10.2": "“sassataṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:11.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:11.2": "“asassataṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:12.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:12.2": "“sassatañca asassatañca sukhadukkhaṃ attā ca loko ca, idameva saccaṃ moghamaññan”ti.",
  "ud6.6:13.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:13.2": "“neva sassataṃ nāsassataṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:14.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:14.2": "“sayaṅkataṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:15.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:15.2": "“paraṅkataṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:16.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:16.2": "“sayaṅkatañca paraṅkatañca sukhadukkhaṃ attā ca loko ca, idameva saccaṃ moghamaññan”ti.",
  "ud6.6:17.1": "Santi paneke samaṇabrāhmaṇā evaṃvādino evaṃdiṭṭhino:",
  "ud6.6:17.2": "“asayaṅkāraṃ aparaṅkāraṃ adhiccasamuppannaṃ sukhadukkhaṃ attā ca loko ca, idameva saccaṃ moghamaññan”ti.",
  "ud6.6:18.1": "Te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.6:18.2": "“ediso dhammo, nediso dhammo;",
  "ud6.6:18.3": "nediso dhammo, ediso dhammo”ti.",
  "ud6.6:19.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.",
  "ud6.6:19.2": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud6.6:19.3": "Ekamantaṃ nisinnā kho te bhikkhū bhagavantaṃ etadavocuṃ:",
  "ud6.6:20.1": "“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṃ paṭivasanti nānādiṭṭhikā nānākhantikā nānārucikā nānādiṭṭhinissayanissitā.",
  "ud6.6:21.1": "Santeke samaṇabrāhmaṇā evaṃvādino evaṃdiṭṭhino:",
  "ud6.6:21.2": "‘sassato attā ca loko ca, idameva saccaṃ moghamaññan’ti …pe…",
  "ud6.6:21.3": "te bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.6:21.4": "‘ediso dhammo, nediso dhammo;",
  "ud6.6:21.5": "nediso dhammo, ediso dhammo’”ti.",
  "ud6.6:22.1": "“Aññatitthiyā, bhikkhave, paribbājakā andhā acakkhukā.",
  "ud6.6:22.2": "Te atthaṃ na jānanti anatthaṃ na jānanti, dhammaṃ na jānanti adhammaṃ na jānanti.",
  "ud6.6:22.3": "Te atthaṃ ajānantā anatthaṃ ajānantā, dhammaṃ ajānantā adhammaṃ ajānantā bhaṇḍanajātā kalahajātā vivādāpannā aññamaññaṃ mukhasattīhi vitudantā viharanti:",
  "ud6.6:22.4": "‘ediso dhammo, nediso dhammo;",
  "ud6.6:22.5": "nediso dhammo, ediso dhammo’”ti.",
  "ud6.6:23.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud6.6:24.1": "“Ahaṅkārapasutāyaṃ pajā,",
  "ud6.6:24.2": "Paraṅkārūpasaṃhitā;",
  "ud6.6:24.3": "Etadeke nābbhaññaṃsu,",
  "ud6.6:24.4": "Na naṃ sallanti addasuṃ.",
  "ud6.6:25.1": "Etañca sallaṃ paṭikacca passato,",
  "ud6.6:25.2": "Ahaṃ karomīti na tassa hoti;",
  "ud6.6:25.3": "Paro karotīti na tassa hoti.",
  "ud6.6:26.1": "Mānupetā ayaṃ pajā,",
  "ud6.6:26.2": "Mānaganthā mānavinibaddhā;",
  "ud6.6:26.3": "Diṭṭhīsu sārambhakathā,",
  "ud6.6:26.4": "Saṃsāraṃ nātivattatī”ti.",
  "ud6.6:26.5": "Chaṭṭhaṃ."
}