{
  "ud5.4:0.1": "Udāna 5.4",
  "ud5.4:0.2": "Kumārakasutta",
  "ud5.4:1.1": "Evaṃ me sutaṃ—",
  "ud5.4:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud5.4:1.3": "Tena kho pana samayena sambahulā kumārakā antarā ca sāvatthiṃ antarā ca jetavanaṃ macchake bādhenti.",
  "ud5.4:2.1": "Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "ud5.4:2.2": "Addasā kho bhagavā te sambahule kumārake antarā ca sāvatthiṃ antarā ca jetavanaṃ macchake bādhente.",
  "ud5.4:2.3": "Disvāna yena te kumārakā tenupasaṅkami; upasaṅkamitvā te kumārake etadavoca:",
  "ud5.4:2.4": "“bhāyatha vo, tumhe kumārakā, dukkhassa, appiyaṃ vo dukkhan”ti?",
  "ud5.4:2.5": "“Evaṃ, bhante, bhāyāma mayaṃ, bhante, dukkhassa, appiyaṃ no dukkhan”ti.",
  "ud5.4:3.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.4:4.1": "“Sace bhāyatha dukkhassa,",
  "ud5.4:4.2": "sace vo dukkhamappiyaṃ;",
  "ud5.4:4.3": "Mākattha pāpakaṃ kammaṃ,",
  "ud5.4:4.4": "āvi vā yadi vā raho.",
  "ud5.4:5.1": "Sace ca pāpakaṃ kammaṃ,",
  "ud5.4:5.2": "karissatha karotha vā;",
  "ud5.4:5.3": "Na vo dukkhā pamutyatthi,",
  "ud5.4:5.4": "upeccapi palāyatan”ti.",
  "ud5.4:5.5": "Catutthaṃ."
}