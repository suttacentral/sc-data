{
  "ud5.8:0.1": "Udāna 5.8",
  "ud5.8:0.2": "Saṅghabhedasutta",
  "ud5.8:1.1": "Evaṃ me sutaṃ—",
  "ud5.8:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud5.8:1.3": "Tena kho pana samayena āyasmā ānando tadahuposathe pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.",
  "ud5.8:2.1": "Addasā kho devadatto āyasmantaṃ ānandaṃ rājagahe piṇḍāya carantaṃ.",
  "ud5.8:2.2": "Disvāna yenāyasmā ānando tenupasaṅkami; upasaṅkamitvā āyasmantaṃ ānandaṃ etadavoca:",
  "ud5.8:2.3": "“ajjatagge dānāhaṃ, āvuso ānanda, aññatreva bhagavatā aññatra bhikkhusaṅghā uposathaṃ karissāmi saṅghakammāni cā”ti.",
  "ud5.8:3.1": "Atha kho āyasmā ānando rājagahe piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.",
  "ud5.8:3.2": "Ekamantaṃ nisinno kho āyasmā ānando bhagavantaṃ etadavoca:",
  "ud5.8:4.1": "“Idhāhaṃ, bhante, pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ.",
  "ud5.8:4.2": "Addasā kho maṃ, bhante, devadatto rājagahe piṇḍāya carantaṃ.",
  "ud5.8:4.3": "Disvāna yenāhaṃ tenupasaṅkami; upasaṅkamitvā maṃ etadavoca:",
  "ud5.8:4.4": "‘ajjatagge dānāhaṃ, āvuso ānanda, aññatreva bhagavatā aññatra bhikkhusaṅghā uposathaṃ karissāmi saṅghakammāni cā’ti.",
  "ud5.8:4.5": "Ajja, bhante, devadatto saṅghaṃ bhindissati, uposathañca karissati saṅghakammāni cā”ti.",
  "ud5.8:5.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud5.8:6.1": "“Sukaraṃ sādhunā sādhu,",
  "ud5.8:6.2": "Sādhu pāpena dukkaraṃ;",
  "ud5.8:6.3": "Pāpaṃ pāpena sukaraṃ,",
  "ud5.8:6.4": "Pāpamariyehi dukkaran”ti.",
  "ud5.8:6.5": "Aṭṭhamaṃ."
}