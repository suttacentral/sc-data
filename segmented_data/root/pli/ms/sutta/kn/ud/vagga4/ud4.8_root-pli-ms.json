{
  "ud4.8:0.1": "Udāna 4.8",
  "ud4.8:0.2": "Sundarīsutta",
  "ud4.8:1.1": "Evaṃ me sutaṃ—",
  "ud4.8:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud4.8:1.3": "Tena kho pana samayena bhagavā sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud4.8:1.4": "Bhikkhusaṃghopi sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ.",
  "ud4.8:1.5": "Aññatitthiyā pana paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ.",
  "ud4.8:2.1": "Atha kho te aññatitthiyā paribbājakā bhagavato sakkāraṃ asahamānā bhikkhusaṃghassa ca yena sundarī paribbājikā tenupasaṅkamiṃsu; upasaṅkamitvā sundariṃ paribbājikaṃ etadavocuṃ:",
  "ud4.8:2.2": "“ussahasi tvaṃ, bhagini, ñātīnaṃ atthaṃ kātun”ti?",
  "ud4.8:2.3": "“Kyāhaṃ, ayyā, karomi?",
  "ud4.8:2.4": "Kiṃ mayā na sakkā kātuṃ?",
  "ud4.8:2.5": "Jīvitampi me pariccattaṃ ñātīnaṃ atthāyā”ti.",
  "ud4.8:3.1": "“Tena hi, bhagini, abhikkhaṇaṃ jetavanaṃ gacchāhī”ti.",
  "ud4.8:3.2": "“Evaṃ, ayyā”ti kho sundarī paribbājikā tesaṃ aññatitthiyānaṃ paribbājakānaṃ paṭissutvā abhikkhaṇaṃ jetavanaṃ agamāsi.",
  "ud4.8:4.1": "Yadā te aññiṃsu aññatitthiyā paribbājakā:",
  "ud4.8:4.2": "“vodiṭṭhā kho sundarī paribbājikā bahujanena abhikkhaṇaṃ jetavanaṃ gacchantī”ti.",
  "ud4.8:4.3": "Atha naṃ jīvitā voropetvā tattheva jetavanassa parikhākūpe nikkhipitvā yena rājā pasenadi kosalo tenupasaṅkamiṃsu; upasaṅkamitvā rājānaṃ pasenadiṃ kosalaṃ etadavocuṃ:",
  "ud4.8:4.4": "“yā sā, mahārāja, sundarī paribbājikā;",
  "ud4.8:4.5": "sā no na dissatī”ti.",
  "ud4.8:4.6": "“Kattha pana tumhe āsaṅkathā”ti?",
  "ud4.8:4.7": "“Jetavane, mahārājā”ti.",
  "ud4.8:4.8": "“Tena hi jetavanaṃ vicinathā”ti.",
  "ud4.8:5.1": "Atha kho te aññatitthiyā paribbājakā jetavanaṃ vicinitvā yathānikkhittaṃ parikhākūpā uddharitvā mañcakaṃ āropetvā sāvatthiṃ pavesetvā rathiyāya rathiyaṃ siṅghāṭakena siṅghāṭakaṃ upasaṅkamitvā manusse ujjhāpesuṃ:",
  "ud4.8:6.1": "“Passathāyyā samaṇānaṃ sakyaputtiyānaṃ kammaṃ.",
  "ud4.8:6.2": "Alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:6.3": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:6.4": "Natthi imesaṃ sāmaññaṃ, natthi imesaṃ brahmaññaṃ.",
  "ud4.8:6.5": "Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.",
  "ud4.8:6.6": "Kuto imesaṃ sāmaññaṃ, kuto imesaṃ brahmaññaṃ?",
  "ud4.8:6.7": "Apagatā ime sāmaññā, apagatā ime brahmaññā.",
  "ud4.8:6.8": "Kathañhi nāma puriso purisakiccaṃ karitvā itthiṃ jīvitā voropessatī”ti.",
  "ud4.8:7.1": "Tena kho pana samayena sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:",
  "ud4.8:8.1": "“Alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:8.2": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:8.3": "Natthi imesaṃ sāmaññaṃ, natthi imesaṃ brahmaññaṃ.",
  "ud4.8:8.4": "Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.",
  "ud4.8:8.5": "Kuto imesaṃ sāmaññaṃ, kuto imesaṃ brahmaññaṃ?",
  "ud4.8:8.6": "Apagatā ime sāmaññā, apagatā ime brahmaññā.",
  "ud4.8:8.7": "Kathañhi nāma puriso purisakiccaṃ karitvā itthiṃ jīvitā voropessatī”ti.",
  "ud4.8:9.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisiṃsu.",
  "ud4.8:9.2": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud4.8:9.3": "Ekamantaṃ nisinnā kho te bhikkhū bhagavantaṃ etadavocuṃ:",
  "ud4.8:10.1": "“Etarahi, bhante, sāvatthiyaṃ manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti:",
  "ud4.8:10.2": "‘alajjino ime samaṇā sakyaputtiyā dussīlā pāpadhammā musāvādino abrahmacārino.",
  "ud4.8:10.3": "Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti.",
  "ud4.8:10.4": "Natthi imesaṃ sāmaññaṃ, natthi imesaṃ brahmaññaṃ.",
  "ud4.8:10.5": "Naṭṭhaṃ imesaṃ sāmaññaṃ, naṭṭhaṃ imesaṃ brahmaññaṃ.",
  "ud4.8:10.6": "Kuto imesaṃ sāmaññaṃ, kuto imesaṃ brahmaññaṃ?",
  "ud4.8:10.7": "Apagatā ime sāmaññā, apagatā ime brahmaññā.",
  "ud4.8:10.8": "Kathañhi nāma puriso purisakiccaṃ karitvā itthiṃ jīvitā voropessatī’”ti.",
  "ud4.8:11.1": "“Neso, bhikkhave, saddo ciraṃ bhavissati sattāhameva bhavissati.",
  "ud4.8:11.2": "Sattāhassa accayena antaradhāyissati.",
  "ud4.8:11.3": "Tena hi, bhikkhave, ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti, te tumhe imāya gāthāya paṭicodetha:",
  "ud4.8:12.1": "‘Abhūtavādī nirayaṃ upeti,",
  "ud4.8:12.2": "Yo vāpi katvā na karomi cāha;",
  "ud4.8:12.3": "Ubhopi te pecca samā bhavanti,",
  "ud4.8:12.4": "Nihīnakammā manujā paratthā’”ti.",
  "ud4.8:13.1": "Atha kho te bhikkhū bhagavato santike imaṃ gāthaṃ pariyāpuṇitvā ye manussā bhikkhū disvā asabbhāhi pharusāhi vācāhi akkosanti paribhāsanti rosanti vihesanti te imāya gāthāya paṭicodenti:",
  "ud4.8:14.1": "“Abhūtavādī nirayaṃ upeti,",
  "ud4.8:14.2": "Yo vāpi katvā na karomi cāha;",
  "ud4.8:14.3": "Ubhopi te pecca samā bhavanti,",
  "ud4.8:14.4": "Nihīnakammā manujā paratthā”ti.",
  "ud4.8:15.1": "Manussānaṃ etadahosi:",
  "ud4.8:15.2": "“akārakā ime samaṇā sakyaputtiyā, nayimehi kataṃ, sapantime samaṇā sakyaputtiyā”ti.",
  "ud4.8:15.3": "Neva so saddo ciraṃ ahosi.",
  "ud4.8:15.4": "Sattāhameva ahosi.",
  "ud4.8:15.5": "Sattāhassa accayena antaradhāyi.",
  "ud4.8:16.1": "Atha kho sambahulā bhikkhū yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu.",
  "ud4.8:16.2": "Ekamantaṃ nisinnā kho te bhikkhū bhagavato etadavocuṃ:",
  "ud4.8:17.1": "“Acchariyaṃ, bhante, abbhutaṃ, bhante.",
  "ud4.8:17.2": "Yāva subhāsitañcidaṃ, bhante, bhagavatā:",
  "ud4.8:17.3": "‘neso, bhikkhave, saddo ciraṃ bhavissati.",
  "ud4.8:17.4": "Sattāhameva bhavissati.",
  "ud4.8:17.5": "Sattāhassa accayena antaradhāyissatī’ti.",
  "ud4.8:17.6": "Antarahito so, bhante, saddo”ti.",
  "ud4.8:18.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud4.8:19.1": "“Tudanti vācāya janā asaññatā,",
  "ud4.8:19.2": "Sarehi saṅgāmagataṃva kuñjaraṃ;",
  "ud4.8:19.3": "Sutvāna vākyaṃ pharusaṃ udīritaṃ,",
  "ud4.8:19.4": "Adhivāsaye bhikkhu aduṭṭhacitto”ti.",
  "ud4.8:19.5": "Aṭṭhamaṃ."
}