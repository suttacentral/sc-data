{
  "ud4.4:0.1": "Udāna 4.4",
  "ud4.4:0.2": "Yakkhapahārasutta",
  "ud4.4:1.1": "Evaṃ me sutaṃ—",
  "ud4.4:1.2": " ekaṃ samayaṃ bhagavā rājagahe viharati veḷuvane kalandakanivāpe.",
  "ud4.4:1.3": "Tena kho pana samayena āyasmā ca sāriputto āyasmā ca mahāmoggallāno kapotakandarāyaṃ viharanti.",
  "ud4.4:1.4": "Tena kho pana samayena āyasmā sāriputto juṇhāya rattiyā navoropitehi kesehi abbhokāse nisinno hoti aññataraṃ samādhiṃ samāpajjitvā.",
  "ud4.4:2.1": "Tena kho pana samayena dve yakkhā sahāyakā uttarāya disāya dakkhiṇaṃ disaṃ gacchanti kenacideva karaṇīyena.",
  "ud4.4:2.2": "Addasaṃsu kho te yakkhā āyasmantaṃ sāriputtaṃ juṇhāya rattiyā navoropitehi kesehi abbhokāse nisinnaṃ.",
  "ud4.4:2.3": "Disvāna eko yakkho dutiyaṃ yakkhaṃ etadavoca:",
  "ud4.4:2.4": "“paṭibhāti maṃ, samma, imassa samaṇassa sīse pahāraṃ dātun”ti.",
  "ud4.4:2.5": "Evaṃ vutte, so yakkho taṃ yakkhaṃ etadavoca:",
  "ud4.4:2.6": "“alaṃ, samma, mā samaṇaṃ āsādesi.",
  "ud4.4:2.7": "Uḷāro so, samma, samaṇo mahiddhiko mahānubhāvo”ti.",
  "ud4.4:3.1": "Dutiyampi kho so yakkho taṃ yakkhaṃ etadavoca:",
  "ud4.4:3.2": "“paṭibhāti maṃ, samma, imassa samaṇassa sīse pahāraṃ dātun”ti.",
  "ud4.4:3.3": "Dutiyampi kho so yakkho taṃ yakkhaṃ etadavoca:",
  "ud4.4:3.4": "“alaṃ, samma, mā samaṇaṃ āsādesi.",
  "ud4.4:3.5": "Uḷāro so, samma, samaṇo mahiddhiko mahānubhāvo”ti.",
  "ud4.4:3.6": "Tatiyampi kho so yakkho taṃ yakkhaṃ etadavoca:",
  "ud4.4:3.7": "“paṭibhāti maṃ, samma, imassa samaṇassa sīse pahāraṃ dātun”ti.",
  "ud4.4:3.8": "Tatiyampi kho so yakkho taṃ yakkhaṃ etadavoca:",
  "ud4.4:3.9": "“alaṃ, samma, mā samaṇaṃ āsādesi.",
  "ud4.4:3.10": "Uḷāro so, samma, samaṇo mahiddhiko mahānubhāvo”ti.",
  "ud4.4:4.1": "Atha kho so yakkho taṃ yakkhaṃ anādiyitvā āyasmato sāriputtattherassa sīse pahāraṃ adāsi.",
  "ud4.4:4.2": "Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya.",
  "ud4.4:4.3": "Atha ca pana so yakkho “ḍayhāmi ḍayhāmī”ti vatvā tattheva mahānirayaṃ apatāsi.",
  "ud4.4:5.1": "Addasā kho āyasmā mahāmoggallāno dibbena cakkhunā visuddhena atikkantamānusakena tena yakkhena āyasmato sāriputtattherassa sīse pahāraṃ dīyamānaṃ.",
  "ud4.4:5.2": "Disvā yena āyasmā sāriputto tenupasaṅkami; upasaṅkamitvā āyasmantaṃ sāriputtaṃ etadavoca:",
  "ud4.4:5.3": "“kacci te, āvuso, khamanīyaṃ, kacci yāpanīyaṃ, kacci na kiñci dukkhan”ti?",
  "ud4.4:5.4": "“Khamanīyaṃ me, āvuso moggallāna, yāpanīyaṃ me, āvuso moggallāna;",
  "ud4.4:5.5": "api ca me sīsaṃ thokaṃ dukkhan”ti.",
  "ud4.4:6.1": "“Acchariyaṃ, āvuso sāriputta, abbhutaṃ, āvuso sāriputta.",
  "ud4.4:6.2": "Yāva mahiddhiko āyasmā sāriputto mahānubhāvo.",
  "ud4.4:6.3": "Idha te, āvuso sāriputta, aññataro yakkho sīse pahāraṃ adāsi.",
  "ud4.4:6.4": "Tāva mahā pahāro ahosi, api tena pahārena sattaratanaṃ vā aḍḍhaṭṭhamaratanaṃ vā nāgaṃ osādeyya, mahantaṃ vā pabbatakūṭaṃ padāleyya, atha ca panāyasmā sāriputto evamāha:",
  "ud4.4:6.5": "‘khamanīyaṃ me, āvuso moggallāna, yāpanīyaṃ me, āvuso moggallāna;",
  "ud4.4:6.6": "api ca me sīsaṃ thokaṃ dukkhan’”ti.",
  "ud4.4:7.1": "“Acchariyaṃ, āvuso moggallāna, abbhutaṃ, āvuso moggallāna.",
  "ud4.4:7.2": "Yāva mahiddhiko āyasmā mahāmoggallāno mahānubhāvo yatra hi nāma yakkhampi passissati.",
  "ud4.4:7.3": "Mayaṃ panetarahi paṃsupisācakampi na passāmā”ti.",
  "ud4.4:8.1": "Assosi kho bhagavā dibbāya sotadhātuyā visuddhāya atikkantamānusikāya tesaṃ ubhinnaṃ mahānāgānaṃ imaṃ evarūpaṃ kathāsallāpaṃ.",
  "ud4.4:9.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud4.4:10.1": "“Yassa selūpamaṃ cittaṃ,",
  "ud4.4:10.2": "ṭhitaṃ nānupakampati;",
  "ud4.4:10.3": "Virattaṃ rajanīyesu,",
  "ud4.4:10.4": "kopaneyye na kuppati;",
  "ud4.4:10.5": "Yassevaṃ bhāvitaṃ cittaṃ,",
  "ud4.4:10.6": "kuto taṃ dukkhamessatī”ti.",
  "ud4.4:10.7": "Catutthaṃ."
}