{
  "ud4.6:0.1": "Udāna 4.6",
  "ud4.6:0.2": "Piṇḍolasutta",
  "ud4.6:1.1": "Evaṁ me sutaṁ—",
  "ud4.6:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud4.6:1.3": "Tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya āraññiko piṇḍapātiko paṁsukūliko tecīvariko appiccho santuṭṭho pavivitto asaṁsaṭṭho āraddhavīriyo dhutavādo adhicittamanuyutto.",
  "ud4.6:2.1": "Addasā kho bhagavā āyasmantaṁ piṇḍolabhāradvājaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya āraññikaṁ piṇḍapātikaṁ paṁsukūlikaṁ tecīvarikaṁ appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ dhutavādaṁ adhicittamanuyuttaṁ.",
  "ud4.6:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud4.6:4.1": "“Anūpavādo anūpaghāto,",
  "ud4.6:4.2": "Pātimokkhe ca saṁvaro;",
  "ud4.6:4.3": "Mattaññutā ca bhattasmiṁ,",
  "ud4.6:4.4": "Pantañca sayanāsanaṁ;",
  "ud4.6:4.5": "Adhicitte ca āyogo,",
  "ud4.6:4.6": "Etaṁ buddhāna sāsanan”ti.",
  "ud4.6:4.7": "Chaṭṭhaṁ."
}