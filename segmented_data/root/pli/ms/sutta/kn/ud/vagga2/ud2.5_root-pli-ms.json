{
  "ud2.5:0.1": "Udāna 2.5",
  "ud2.5:0.2": "Upāsakasutta",
  "ud2.5:1.1": "Evaṁ me sutaṁ—",
  "ud2.5:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud2.5:1.3": "Tena kho pana samayena aññataro icchānaṅgalako upāsako sāvatthiṁ anuppatto hoti kenacideva karaṇīyena.",
  "ud2.5:1.4": "Atha kho so upāsako sāvatthiyaṁ taṁ karaṇīyaṁ tīretvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi.",
  "ud2.5:1.5": "Ekamantaṁ nisinnaṁ kho taṁ upāsakaṁ bhagavā etadavoca:",
  "ud2.5:1.6": "“cirassaṁ kho tvaṁ, upāsaka, imaṁ pariyāyamakāsi yadidaṁ idhāgamanāyā”ti.",
  "ud2.5:2.1": "“Cirapaṭikāhaṁ, bhante, bhagavantaṁ dassanāya upasaṅkamitukāmo, api cāhaṁ kehici kehici kiccakaraṇīyehi byāvaṭo.",
  "ud2.5:2.2": "Evāhaṁ nāsakkhiṁ bhagavantaṁ dassanāya upasaṅkamitun”ti.",
  "ud2.5:3.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud2.5:4.1": "“Sukhaṁ vata tassa na hoti kiñci,",
  "ud2.5:4.2": "Saṅkhātadhammassa bahussutassa;",
  "ud2.5:4.3": "Sakiñcanaṁ passa vihaññamānaṁ,",
  "ud2.5:4.4": "Jano janasmiṁ paṭibandharūpo”ti.",
  "ud2.5:4.5": "Pañcamaṁ."
}