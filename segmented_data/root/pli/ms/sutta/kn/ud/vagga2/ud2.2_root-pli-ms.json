{
  "ud2.2:0.1": "Udāna 2.2",
  "ud2.2:0.2": "Rājasutta",
  "ud2.2:1.1": "Evaṃ me sutaṃ—",
  "ud2.2:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud2.2:1.3": "Tena kho pana samayena sambahulānaṃ bhikkhūnaṃ pacchābhattaṃ piṇḍapātapaṭikkantānaṃ upaṭṭhānasālāyaṃ sannisinnānaṃ sannipatitānaṃ ayamantarākathā udapādi:",
  "ud2.2:1.4": "“ko nu kho, āvuso, imesaṃ dvinnaṃ rājūnaṃ mahaddhanataro vā mahābhogataro vā mahākosataro vā mahāvijitataro vā mahāvāhanataro vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro, rājā vā pasenadi kosalo”ti?",
  "ud2.2:1.5": "Ayañcarahi tesaṃ bhikkhūnaṃ antarākathā hoti vippakatā.",
  "ud2.2:2.1": "Atha kho bhagavā sāyanhasamayaṃ paṭisallānā vuṭṭhito yenupaṭṭhānasālā tenupasaṅkami; upasaṅkamitvā paññatte āsane nisīdi.",
  "ud2.2:2.2": "Nisajja kho bhagavā bhikkhū āmantesi:",
  "ud2.2:2.3": "“kāya nuttha, bhikkhave, etarahi kathāya sannisinnā sannipatitā, kā ca pana vo antarākathā vippakatā”ti?",
  "ud2.2:3.1": "“Idha, bhante, amhākaṃ pacchābhattaṃ piṇḍapātapaṭikkantānaṃ upaṭṭhānasālāyaṃ sannisinnānaṃ sannipatitānaṃ ayamantarākathā udapādi:",
  "ud2.2:3.2": "‘ko nu kho, āvuso, imesaṃ dvinnaṃ rājūnaṃ mahaddhanataro vā mahābhogataro vā mahākosataro vā mahāvijitataro vā mahāvāhanataro vā mahabbalataro vā mahiddhikataro vā mahānubhāvataro vā rājā vā māgadho seniyo bimbisāro, rājā vā pasenadi kosalo’ti?",
  "ud2.2:3.3": "Ayaṃ kho no, bhante, antarākathā vippakatā, atha bhagavā anuppatto”ti.",
  "ud2.2:4.1": "“Na khvetaṃ, bhikkhave, tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe evarūpiṃ kathaṃ katheyyātha.",
  "ud2.2:4.2": "Sannipatitānaṃ vo, bhikkhave, dvayaṃ karaṇīyaṃ—",
  "ud2.2:4.3": "dhammī vā kathā ariyo vā tuṇhībhāvo”ti.",
  "ud2.2:5.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud2.2:6.1": "“Yañca kāmasukhaṃ loke,",
  "ud2.2:6.2": "yañcidaṃ diviyaṃ sukhaṃ;",
  "ud2.2:6.3": "Taṇhakkhayasukhassete,",
  "ud2.2:6.4": "kalaṃ nāgghanti soḷasin”ti.",
  "ud2.2:6.5": "Dutiyaṃ."
}