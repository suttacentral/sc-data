{
  "ud3.4:0.1": "Udāna 3.4",
  "ud3.4:0.2": "Sāriputtasutta",
  "ud3.4:1.1": "Evaṃ me sutaṃ—",
  "ud3.4:1.2": " ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "ud3.4:1.3": "Tena kho pana samayena āyasmā sāriputto bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "ud3.4:1.4": "Addasā kho bhagavā āyasmantaṃ sāriputtaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā.",
  "ud3.4:2.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
  "ud3.4:3.1": "“Yathāpi pabbato selo,",
  "ud3.4:3.2": "acalo suppatiṭṭhito;",
  "ud3.4:3.3": "Evaṃ mohakkhayā bhikkhu,",
  "ud3.4:3.4": "pabbatova na vedhatī”ti.",
  "ud3.4:3.5": "Catutthaṃ."
}