{
  "ud3.5:0.1": "Udāna 3.5",
  "ud3.5:0.2": "Mahāmoggallānasutta",
  "ud3.5:1.1": "Evaṁ me sutaṁ—",
  "ud3.5:1.2": " ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme.",
  "ud3.5:1.3": "Tena kho pana samayena āyasmā mahāmoggallāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ sūpaṭṭhitāya.",
  "ud3.5:1.4": "Addasā kho bhagavā āyasmantaṁ mahāmoggallānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ sūpaṭṭhitāya.",
  "ud3.5:2.1": "Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi:",
  "ud3.5:3.1": "“Sati kāyagatā upaṭṭhitā,",
  "ud3.5:3.2": "Chasu phassāyatanesu saṁvuto;",
  "ud3.5:3.3": "Satataṁ bhikkhu samāhito,",
  "ud3.5:3.4": "Jaññā nibbānamattano”ti.",
  "ud3.5:3.5": "Pañcamaṁ."
}