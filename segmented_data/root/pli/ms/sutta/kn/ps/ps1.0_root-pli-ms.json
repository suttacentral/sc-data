{
  "ps1.0:0.1": "Paṭisambhidāmagga",
  "ps1.0:0.2": "1 Mahāvagga",
  "ps1.0:0.3": "1.0 Mātikā",
  "ps1.0:0.4": "Namo tassa Bhagavato Arahato Sammāsambuddhassa.",
  "ps1.0:1.1": "Sotāvadhāne paññā sutamaye ñāṇaṁ.",
  "ps1.0:2.1": "Sutvāna saṁvare paññā sīlamaye ñāṇaṁ.",
  "ps1.0:3.1": "Saṁvaritvā samādahane paññā samādhibhāvanāmaye ñāṇaṁ.",
  "ps1.0:4.1": "Paccayapariggahe paññā dhammaṭṭhitiñāṇaṁ.",
  "ps1.0:5.1": "Atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ.",
  "ps1.0:6.1": "Paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ.",
  "ps1.0:7.1": "Ārammaṇaṁ paṭisaṅkhā bhaṅgānupassane paññā vipassane ñāṇaṁ.",
  "ps1.0:8.1": "Bhayatupaṭṭhāne paññā ādīnave ñāṇaṁ.",
  "ps1.0:9.1": "Muñcitukamyatāpaṭisaṅkhāsantiṭṭhanā paññā saṅkhārupekkhāsu ñāṇaṁ.",
  "ps1.0:10.1": "Bahiddhā vuṭṭhānavivaṭṭane paññā gotrabhuñāṇaṁ.",
  "ps1.0:11.1": "Dubhato vuṭṭhānavivaṭṭane paññā magge ñāṇaṁ.",
  "ps1.0:12.1": "Payogappaṭippassaddhi paññā phale ñāṇaṁ.",
  "ps1.0:13.1": "Chinnavaṭumānupassane paññā vimuttiñāṇaṁ.",
  "ps1.0:14.1": "Tadā samudāgate dhamme passane paññā paccavekkhaṇe ñāṇaṁ.",
  "ps1.0:15.1": "Ajjhattavavatthāne paññā vatthunānatte ñāṇaṁ.",
  "ps1.0:16.1": "Bahiddhāvavatthāne paññā gocaranānatte ñāṇaṁ.",
  "ps1.0:17.1": "Cariyāvavatthāne paññā cariyānānatte ñāṇaṁ.",
  "ps1.0:18.1": "Catudhammavavatthāne paññā bhūminānatte ñāṇaṁ.",
  "ps1.0:19.1": "Navadhammavavatthāne paññā dhammanānatte ñāṇaṁ.",
  "ps1.0:20.1": "Abhiññāpaññā ñātaṭṭhe ñāṇaṁ.",
  "ps1.0:21.1": "Pariññāpaññā tīraṇaṭṭhe ñāṇaṁ.",
  "ps1.0:22.1": "Pahāne paññā pariccāgaṭṭhe ñāṇaṁ.",
  "ps1.0:23.1": "Bhāvanāpaññā ekarasaṭṭhe ñāṇaṁ.",
  "ps1.0:24.1": "Sacchikiriyāpaññā phassanaṭṭhe ñāṇaṁ.",
  "ps1.0:25.1": "Atthanānatte paññā atthapaṭisambhide ñāṇaṁ.",
  "ps1.0:26.1": "Dhammanānatte paññā dhammapaṭisambhide ñāṇaṁ.",
  "ps1.0:27.1": "Niruttinānatte paññā niruttipaṭisambhide ñāṇaṁ.",
  "ps1.0:28.1": "Paṭibhānanānatte paññā paṭibhānapaṭisambhide ñāṇaṁ.",
  "ps1.0:29.1": "Vihāranānatte paññā vihāraṭṭhe ñāṇaṁ.",
  "ps1.0:30.1": "Samāpattinānatte paññā samāpattaṭṭhe ñāṇaṁ.",
  "ps1.0:31.1": "Vihārasamāpattinānatte paññā vihārasamāpattaṭṭhe ñāṇaṁ.",
  "ps1.0:32.1": "Avikkhepaparisuddhattā āsavasamucchede paññā ānantarikasamādhimhi ñāṇaṁ.",
  "ps1.0:33.1": "Dassanādhipateyyaṁ santo ca vihārādhigamo paṇītādhimuttatā paññā araṇavihāre ñāṇaṁ.",
  "ps1.0:34.1": "Dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasibhāvatā paññā nirodhasamāpattiyā ñāṇaṁ.",
  "ps1.0:35.1": "Sampajānassa pavattapariyādāne paññā parinibbāne ñāṇaṁ.",
  "ps1.0:36.1": "Sabbadhammānaṁ sammā samucchede nirodhe ca anupaṭṭhānatā paññā samasīsaṭṭhe ñāṇaṁ.",
  "ps1.0:37.1": "Puthunānattatejapariyādāne paññā sallekhaṭṭhe ñāṇaṁ.",
  "ps1.0:38.1": "Asallīnattapahitattapaggahaṭṭhe paññā vīriyārambhe ñāṇaṁ.",
  "ps1.0:39.1": "Nānādhammappakāsanatā paññā atthasandassane ñāṇaṁ.",
  "ps1.0:40.1": "Sabbadhammānaṁ ekasaṅgahatānānattekattapaṭivedhe paññā dassanavisuddhiñāṇaṁ.",
  "ps1.0:41.1": "Viditattā paññā khantiñāṇaṁ.",
  "ps1.0:42.1": "Phuṭṭhattā paññā pariyogāhaṇe ñāṇaṁ.",
  "ps1.0:43.1": "Samodahane paññā padesavihāre ñāṇaṁ.",
  "ps1.0:44.1": "Adhipatattā paññā saññāvivaṭṭe ñāṇaṁ.",
  "ps1.0:45.1": "Nānatte paññā cetovivaṭṭe ñāṇaṁ.",
  "ps1.0:46.1": "Adhiṭṭhāne paññā cittavivaṭṭe ñāṇaṁ.",
  "ps1.0:47.1": "Suññate paññā ñāṇavivaṭṭe ñāṇaṁ.",
  "ps1.0:48.1": "Vosagge paññā vimokkhavivaṭṭe ñāṇaṁ.",
  "ps1.0:49.1": "Tathaṭṭhe paññā saccavivaṭṭe ñāṇaṁ.",
  "ps1.0:50.1": "Kāyampi cittampi ekavavatthānatā sukhasaññañca lahusaññañca adhiṭṭhānavasena ijjhanaṭṭhe paññā iddhividhe ñāṇaṁ.",
  "ps1.0:51.1": "Vitakkavipphāravasena nānattekattasaddanimittānaṁ pariyogāhaṇe paññā sotadhātuvisuddhiñāṇaṁ.",
  "ps1.0:52.1": "Tiṇṇannaṁ cittānaṁ vipphārattā indriyānaṁ pasādavasena nānattekattaviññāṇacariyā pariyogāhaṇe paññā cetopariyañāṇaṁ.",
  "ps1.0:53.1": "Paccayappavattānaṁ dhammānaṁ nānattekattakammavipphāravasena pariyogāhaṇe paññā pubbenivāsānussatiñāṇaṁ.",
  "ps1.0:54.1": "Obhāsavasena nānattekattarūpanimittānaṁ dassanaṭṭhe paññā dibbacakkhuñāṇaṁ.",
  "ps1.0:55.1": "Catusaṭṭhiyā ākārehi tiṇṇannaṁ indriyānaṁ vasibhāvatā paññā āsavānaṁ khaye ñāṇaṁ.",
  "ps1.0:56.1": "Pariññaṭṭhe paññā dukkhe ñāṇaṁ.",
  "ps1.0:57.1": "Pahānaṭṭhe paññā samudaye ñāṇaṁ.",
  "ps1.0:58.1": "Sacchikiriyaṭṭhe paññā nirodhe ñāṇaṁ.",
  "ps1.0:59.1": "Bhāvanaṭṭhe paññā magge ñāṇaṁ.",
  "ps1.0:60.1": "Dukkhe ñāṇaṁ.",
  "ps1.0:61.1": "Dukkhasamudaye ñāṇaṁ.",
  "ps1.0:62.1": "Dukkhanirodhe ñāṇaṁ.",
  "ps1.0:63.1": "Dukkhanirodhagāminiyā paṭipadāya ñāṇaṁ.",
  "ps1.0:64.1": "Atthapaṭisambhide ñāṇaṁ.",
  "ps1.0:65.1": "Dhammapaṭisambhide ñāṇaṁ.",
  "ps1.0:66.1": "Niruttipaṭisambhide ñāṇaṁ.",
  "ps1.0:67.1": "Paṭibhānapaṭisambhide ñāṇaṁ.",
  "ps1.0:68.1": "Indriyaparopariyattañāṇaṁ.",
  "ps1.0:69.1": "Sattānaṁ āsayānusaye ñāṇaṁ.",
  "ps1.0:70.1": "Yamakapāṭihīre ñāṇaṁ.",
  "ps1.0:71.1": "Mahākaruṇāsamāpattiyā ñāṇaṁ.",
  "ps1.0:72.1": "Sabbaññutaññāṇaṁ.",
  "ps1.0:73.1": "Anāvaraṇañāṇaṁ.",
  "ps1.0:74.1": "Imāni tesattati ñāṇāni.",
  "ps1.0:74.2": "Imesaṁ tesattatiyā ñāṇānaṁ sattasaṭṭhi ñāṇāni sāvakasādhāraṇāni;",
  "ps1.0:74.3": "cha ñāṇāni asādhāraṇāni sāvakehi.",
  "ps1.0:74.4": "Mātikā niṭṭhitā."
}