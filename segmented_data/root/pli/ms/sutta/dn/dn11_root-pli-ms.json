{
  "dn11:0.1": "Dīgha Nikāya 11 ",
  "dn11:0.2": "Kevaṭṭasutta ",
  "dn11:1.1": "Evaṃ me sutaṃ—",
  "dn11:1.2": "ekaṃ samayaṃ bhagavā nāḷandāyaṃ viharati pāvārikambavane. ",
  "dn11:1.3": "Atha kho kevaṭṭo gahapatiputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho kevaṭṭo gahapatiputto bhagavantaṃ etadavoca: ",
  "dn11:1.4": "“ayaṃ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. ",
  "dn11:1.5": "Sādhu, bhante, bhagavā ekaṃ bhikkhuṃ samādisatu, yo uttari manussadhammā iddhipāṭihāriyaṃ karissati; ",
  "dn11:1.6": "evāyaṃ nāḷandā bhiyyoso mattāya bhagavati abhippasīdissatī”ti. ",
  "dn11:1.7": "Evaṃ vutte, bhagavā kevaṭṭaṃ gahapatiputtaṃ etadavoca: ",
  "dn11:1.8": "“na kho ahaṃ, kevaṭṭa, bhikkhūnaṃ evaṃ dhammaṃ desemi: ",
  "dn11:1.9": "‘etha tumhe, bhikkhave, gihīnaṃ odātavasanānaṃ uttari manussadhammā iddhipāṭihāriyaṃ karothā’”ti. ",
  "dn11:2.1": "Dutiyampi kho kevaṭṭo gahapatiputto bhagavantaṃ etadavoca: ",
  "dn11:2.2": "“nāhaṃ, bhante, bhagavantaṃ dhaṃsemi; ",
  "dn11:2.3": "api ca evaṃ vadāmi: ",
  "dn11:2.4": "‘ayaṃ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. ",
  "dn11:2.5": "Sādhu, bhante, bhagavā ekaṃ bhikkhuṃ samādisatu, yo uttari manussadhammā iddhipāṭihāriyaṃ karissati; ",
  "dn11:2.6": "evāyaṃ nāḷandā bhiyyoso mattāya bhagavati abhippasīdissatī’”ti. ",
  "dn11:2.7": "Dutiyampi kho bhagavā kevaṭṭaṃ gahapatiputtaṃ etadavoca: ",
  "dn11:2.8": "“na kho ahaṃ, kevaṭṭa, bhikkhūnaṃ evaṃ dhammaṃ desemi: ",
  "dn11:2.9": "‘etha tumhe, bhikkhave, gihīnaṃ odātavasanānaṃ uttari manussadhammā iddhipāṭihāriyaṃ karothā’”ti. ",
  "dn11:3.1": "Tatiyampi kho kevaṭṭo gahapatiputto bhagavantaṃ etadavoca: ",
  "dn11:3.2": "“nāhaṃ, bhante, bhagavantaṃ dhaṃsemi; ",
  "dn11:3.3": "api ca evaṃ vadāmi: ",
  "dn11:3.4": "‘ayaṃ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. ",
  "dn11:3.5": "Sādhu, bhante, bhagavā ekaṃ bhikkhuṃ samādisatu, yo uttari manussadhammā iddhipāṭihāriyaṃ karissati. ",
  "dn11:3.6": "Evāyaṃ nāḷandā bhiyyoso mattāya bhagavati abhippasīdissatī’”ti. ",
  "dn11:3.7.0": "1. Iddhipāṭihāriya ",
  "dn11:3.8": "“Tīṇi kho imāni, kevaṭṭa, pāṭihāriyāni mayā sayaṃ abhiññā sacchikatvā paveditāni. ",
  "dn11:3.9": "Katamāni tīṇi? ",
  "dn11:3.10": "Iddhipāṭihāriyaṃ, ādesanāpāṭihāriyaṃ, anusāsanīpāṭihāriyaṃ. ",
  "dn11:4.1": "Katamañca, kevaṭṭa, iddhipāṭihāriyaṃ? ",
  "dn11:4.2": "Idha, kevaṭṭa, bhikkhu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti; āvibhāvaṃ tirobhāvaṃ tirokuṭṭaṃ tiropākāraṃ tiropabbataṃ asajjamāno gacchati seyyathāpi ākāse; pathaviyāpi ummujjanimujjaṃ karoti seyyathāpi udake; udakepi abhijjamāne gacchati seyyathāpi pathaviyaṃ; ākāsepi pallaṅkena kamati seyyathāpi pakkhī sakuṇo; imepi candimasūriye evaṃ mahiddhike evaṃ mahānubhāve pāṇinā parāmasati parimajjati; yāva brahmalokāpi kāyena vasaṃ vatteti. ",
  "dn11:4.3": "Tamenaṃ aññataro saddho pasanno passati taṃ bhikkhuṃ anekavihitaṃ iddhividhaṃ paccanubhontaṃ—ekopi hutvā bahudhā hontaṃ, bahudhāpi hutvā eko hontaṃ; āvibhāvaṃ tirobhāvaṃ; tirokuṭṭaṃ tiropākāraṃ tiropabbataṃ asajjamānaṃ gacchantaṃ seyyathāpi ākāse; pathaviyāpi ummujjanimujjaṃ karontaṃ seyyathāpi udake; udakepi abhijjamāne gacchantaṃ seyyathāpi pathaviyaṃ; ākāsepi pallaṅkena kamantaṃ seyyathāpi pakkhī sakuṇo; imepi candimasūriye evaṃ mahiddhike evaṃ mahānubhāve pāṇinā parāmasantaṃ parimajjantaṃ yāva brahmalokāpi kāyena vasaṃ vattentaṃ. ",
  "dn11:4.4": "Tamenaṃ so saddho pasanno aññatarassa assaddhassa appasannassa āroceti: ",
  "dn11:4.5": "‘acchariyaṃ vata bho, abbhutaṃ vata bho, samaṇassa mahiddhikatā mahānubhāvatā. ",
  "dn11:4.6": "Amāhaṃ bhikkhuṃ addasaṃ anekavihitaṃ iddhividhaṃ paccanubhontaṃ—ekopi hutvā bahudhā hontaṃ, bahudhāpi hutvā eko hontaṃ …pe… yāva brahmalokāpi kāyena vasaṃ vattentan’ti. ",
  "dn11:5.1": "Tamenaṃ so assaddho appasanno taṃ saddhaṃ pasannaṃ evaṃ vadeyya: ",
  "dn11:5.2": "‘atthi kho, bho, gandhārī nāma vijjā. ",
  "dn11:5.3": "Tāya so bhikkhu anekavihitaṃ iddhividhaṃ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṃ vattetī’ti. ",
  "dn11:5.4": "Taṃ kiṃ maññasi, kevaṭṭa, ",
  "dn11:5.5": "api nu so assaddho appasanno taṃ saddhaṃ pasannaṃ evaṃ vadeyyā”ti? ",
  "dn11:5.6": "“Vadeyya, bhante”ti. ",
  "dn11:5.7": "“Imaṃ kho ahaṃ, kevaṭṭa, iddhipāṭihāriye ādīnavaṃ sampassamāno iddhipāṭihāriyena aṭṭīyāmi harāyāmi jigucchāmi. ",
  "dn11:6.0": "2. Ādesanāpāṭihāriya ",
  "dn11:6.1": "Katamañca, kevaṭṭa, ādesanāpāṭihāriyaṃ? ",
  "dn11:6.2": "Idha, kevaṭṭa, bhikkhu parasattānaṃ parapuggalānaṃ cittampi ādisati, cetasikampi ādisati, vitakkitampi ādisati, vicāritampi ādisati: ",
  "dn11:6.3": "‘evampi te mano, itthampi te mano, itipi te cittan’ti. ",
  "dn11:6.4": "Tamenaṃ aññataro saddho pasanno passati taṃ bhikkhuṃ parasattānaṃ parapuggalānaṃ cittampi ādisantaṃ, cetasikampi ādisantaṃ, vitakkitampi ādisantaṃ, vicāritampi ādisantaṃ: ",
  "dn11:6.5": "‘evampi te mano, itthampi te mano, itipi te cittan’ti. ",
  "dn11:6.6": "Tamenaṃ so saddho pasanno aññatarassa assaddhassa appasannassa āroceti: ",
  "dn11:6.7": "‘acchariyaṃ vata bho, abbhutaṃ vata bho, samaṇassa mahiddhikatā mahānubhāvatā. ",
  "dn11:6.8": "Amāhaṃ bhikkhuṃ addasaṃ parasattānaṃ parapuggalānaṃ cittampi ādisantaṃ, cetasikampi ādisantaṃ, vitakkitampi ādisantaṃ, vicāritampi ādisantaṃ: ",
  "dn11:6.9": "“evampi te mano, itthampi te mano, itipi te cittan”’ti. ",
  "dn11:7.1": "Tamenaṃ so assaddho appasanno taṃ saddhaṃ pasannaṃ evaṃ vadeyya: ",
  "dn11:7.2": "‘atthi kho, bho, maṇikā nāma vijjā; ",
  "dn11:7.3": "tāya so bhikkhu parasattānaṃ parapuggalānaṃ cittampi ādisati, cetasikampi ādisati, vitakkitampi ādisati, vicāritampi ādisati: ",
  "dn11:7.4": "“evampi te mano, itthampi te mano, itipi te cittan”’ti. ",
  "dn11:7.5": "Taṃ kiṃ maññasi, kevaṭṭa, ",
  "dn11:7.6": "api nu so assaddho appasanno taṃ saddhaṃ pasannaṃ evaṃ vadeyyā”ti? ",
  "dn11:7.7": "“Vadeyya, bhante”ti. ",
  "dn11:7.8": "“Imaṃ kho ahaṃ, kevaṭṭa, ādesanāpāṭihāriye ādīnavaṃ sampassamāno ādesanāpāṭihāriyena aṭṭīyāmi harāyāmi jigucchāmi. ",
  "dn11:8.0": "3. Anusāsanīpāṭihāriya ",
  "dn11:8.1": "Katamañca, kevaṭṭa, anusāsanīpāṭihāriyaṃ? ",
  "dn11:8.2": "Idha, kevaṭṭa, bhikkhu evamanusāsati: ",
  "dn11:8.3": "‘evaṃ vitakketha, mā evaṃ vitakkayittha, evaṃ manasikarotha, mā evaṃ manasākattha, idaṃ pajahatha, idaṃ upasampajja viharathā’ti. ",
  "dn11:8.4": "Idaṃ vuccati, kevaṭṭa, anusāsanīpāṭihāriyaṃ. ",
  "dn11:9-66.1": "Puna caparaṃ, kevaṭṭa, idha tathāgato loke uppajjati arahaṃ sammāsambuddho …pe… ",
  "dn11:9-66.2": "Evaṃ kho, kevaṭṭa, bhikkhu sīlasampanno hoti …pe… ",
  "dn11:9-66.3": "paṭhamaṃ jhānaṃ upasampajja viharati. ",
  "dn11:9-66.4": "Idampi vuccati, kevaṭṭa, anusāsanīpāṭihāriyaṃ …pe… ",
  "dn11:9-66.5": "dutiyaṃ jhānaṃ …pe… ",
  "dn11:9-66.6": "tatiyaṃ jhānaṃ …pe… ",
  "dn11:9-66.7": "catutthaṃ jhānaṃ upasampajja viharati. ",
  "dn11:9-66.8": "Idampi vuccati, kevaṭṭa, anusāsanīpāṭihāriyaṃ …pe… ",
  "dn11:9-66.9": "ñāṇadassanāya cittaṃ abhinīharati abhininnāmeti …pe… ",
  "dn11:9-66.10": "idampi vuccati, kevaṭṭa, anusāsanīpāṭihāriyaṃ …pe… ",
  "dn11:9-66.11": "nāparaṃ itthattāyāti pajānāti …pe… ",
  "dn11:9-66.12": "idampi vuccati, kevaṭṭa, anusāsanīpāṭihāriyaṃ. ",
  "dn11:67.1": "Imāni kho, kevaṭṭa, tīṇi pāṭihāriyāni mayā sayaṃ abhiññā sacchikatvā paveditāni. ",
  "dn11:67.2.0": "4. Bhūtanirodhesakabhikkhuvatthu ",
  "dn11:67.3": "Bhūtapubbaṃ, kevaṭṭa, imasmiññeva bhikkhusaṅghe aññatarassa bhikkhuno evaṃ cetaso parivitakko udapādi: ",
  "dn11:67.4": "‘kattha nu kho ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:68.1": "Atha kho so, kevaṭṭa, bhikkhu tathārūpaṃ samādhiṃ samāpajji, yathāsamāhite citte devayāniyo maggo pāturahosi. ",
  "dn11:68.2": "Atha kho so, kevaṭṭa, bhikkhu yena cātumahārājikā devā tenupasaṅkami; upasaṅkamitvā cātumahārājike deve etadavoca: ",
  "dn11:68.3": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:68.4": "Evaṃ vutte, kevaṭṭa, cātumahārājikā devā taṃ bhikkhuṃ etadavocuṃ: ",
  "dn11:68.5": "‘mayampi kho, bhikkhu, na jānāma: ",
  "dn11:68.6": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”ti. ",
  "dn11:68.7": "Atthi kho, bhikkhu, cattāro mahārājāno amhehi abhikkantatarā ca paṇītatarā ca. ",
  "dn11:68.8": "Te kho etaṃ jāneyyuṃ: ",
  "dn11:68.9": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:69.1": "Atha kho so, kevaṭṭa, bhikkhu yena cattāro mahārājāno tenupasaṅkami; upasaṅkamitvā cattāro mahārāje etadavoca: ",
  "dn11:69.2": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:69.3": "Evaṃ vutte, kevaṭṭa, cattāro mahārājāno taṃ bhikkhuṃ etadavocuṃ: ",
  "dn11:69.4": "‘mayampi kho, bhikkhu, na jānāma: ",
  "dn11:69.5": "“yatthime cattāro mahābhūtā aparisesā nirujjhanti, seyyathidaṃ—pathavīdhātu, āpodhātu tejodhātu vāyodhātū”ti. ",
  "dn11:69.6": "Atthi kho, bhikkhu, tāvatiṃsā nāma devā amhehi abhikkantatarā ca paṇītatarā ca. ",
  "dn11:69.7": "Te kho etaṃ jāneyyuṃ: ",
  "dn11:69.8": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:70.1": "Atha kho so, kevaṭṭa, bhikkhu yena tāvatiṃsā devā tenupasaṅkami; upasaṅkamitvā tāvatiṃse deve etadavoca: ",
  "dn11:70.2": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:70.3": "Evaṃ vutte, kevaṭṭa, tāvatiṃsā devā taṃ bhikkhuṃ etadavocuṃ: ",
  "dn11:70.4": "‘mayampi kho, bhikkhu, na jānāma: ",
  "dn11:70.5": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”ti. ",
  "dn11:70.6": "Atthi kho, bhikkhu, sakko nāma devānamindo amhehi abhikkantataro ca paṇītataro ca. ",
  "dn11:70.7": "So kho etaṃ jāneyya: ",
  "dn11:70.8": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:71.1": "Atha kho so, kevaṭṭa, bhikkhu yena sakko devānamindo tenupasaṅkami; upasaṅkamitvā sakkaṃ devānamindaṃ etadavoca: ",
  "dn11:71.2": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:71.3": "Evaṃ vutte, kevaṭṭa, sakko devānamindo taṃ bhikkhuṃ etadavoca: ",
  "dn11:71.4": "‘ahampi kho, bhikkhu, na jānāmi: ",
  "dn11:71.5": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”ti. ",
  "dn11:72.1": "Atthi kho, bhikkhu, yāmā nāma devā …pe… ",
  "dn11:73.1": "suyāmo nāma devaputto … ",
  "dn11:74.1": "tusitā nāma devā … ",
  "dn11:75.1": "santussito nāma devaputto … ",
  "dn11:76.1": "nimmānaratī nāma devā … ",
  "dn11:77.1": "sunimmito nāma devaputto … ",
  "dn11:77.2": "paranimmitavasavattī nāma devā … ",
  "dn11:78.1": "vasavattī nāma devaputto amhehi abhikkantataro ca paṇītataro ca. ",
  "dn11:78.2": "So kho etaṃ jāneyya: ",
  "dn11:78.3": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:79.1": "Atha kho so, kevaṭṭa, bhikkhu yena vasavattī devaputto tenupasaṅkami; upasaṅkamitvā vasavattiṃ devaputtaṃ etadavoca: ",
  "dn11:79.2": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:79.3": "Evaṃ vutte, kevaṭṭa, vasavattī devaputto taṃ bhikkhuṃ etadavoca: ",
  "dn11:79.4": "‘ahampi kho, bhikkhu, na jānāmi: ",
  "dn11:79.5": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”ti. ",
  "dn11:79.6": "Atthi kho, bhikkhu, brahmakāyikā nāma devā amhehi abhikkantatarā ca paṇītatarā ca. ",
  "dn11:79.7": "Te kho etaṃ jāneyyuṃ: ",
  "dn11:79.8": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:80.1": "Atha kho so, kevaṭṭa, bhikkhu tathārūpaṃ samādhiṃ samāpajji, yathāsamāhite citte brahmayāniyo maggo pāturahosi. ",
  "dn11:80.2": "Atha kho so, kevaṭṭa, bhikkhu yena brahmakāyikā devā tenupasaṅkami; upasaṅkamitvā brahmakāyike deve etadavoca: ",
  "dn11:80.3": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:80.4": "Evaṃ vutte, kevaṭṭa, brahmakāyikā devā taṃ bhikkhuṃ etadavocuṃ: ",
  "dn11:80.5": "‘mayampi kho, bhikkhu, na jānāma: ",
  "dn11:80.6": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”ti. ",
  "dn11:80.7": "Atthi kho, bhikkhu, brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ amhehi abhikkantataro ca paṇītataro ca. ",
  "dn11:80.8": "So kho etaṃ jāneyya: ",
  "dn11:80.9": "“yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti. ",
  "dn11:80.10": "‘Kahaṃ panāvuso, etarahi so mahābrahmā’ti? ",
  "dn11:80.11": "‘Mayampi kho, bhikkhu, na jānāma, yattha vā brahmā yena vā brahmā yahiṃ vā brahmā; ",
  "dn11:80.12": "api ca, bhikkhu, yathā nimittā dissanti, āloko sañjāyati, obhāso pātubhavati, brahmā pātubhavissati, brahmuno hetaṃ pubbanimittaṃ pātubhāvāya, yadidaṃ āloko sañjāyati, obhāso pātubhavatī’ti. ",
  "dn11:81.1": "Atha kho so, kevaṭṭa, mahābrahmā nacirasseva pāturahosi. ",
  "dn11:81.2": "Atha kho so, kevaṭṭa, bhikkhu yena so mahābrahmā tenupasaṅkami; upasaṅkamitvā taṃ mahābrahmānaṃ etadavoca: ",
  "dn11:81.3": "‘kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:81.4": "Evaṃ vutte, kevaṭṭa, so mahābrahmā taṃ bhikkhuṃ etadavoca: ",
  "dn11:81.5": "‘ahamasmi, bhikkhu, brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan’ti. ",
  "dn11:82.1": "Dutiyampi kho so, kevaṭṭa, bhikkhu taṃ mahābrahmānaṃ etadavoca: ",
  "dn11:82.2": "‘na khohaṃ taṃ, āvuso, evaṃ pucchāmi: ",
  "dn11:82.3": "“tvamasi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan”ti. ",
  "dn11:82.4": "Evañca kho ahaṃ taṃ, āvuso, pucchāmi: ",
  "dn11:82.5": "“kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti? ",
  "dn11:82.6": "Dutiyampi kho so, kevaṭṭa, mahābrahmā taṃ bhikkhuṃ etadavoca: ",
  "dn11:82.7": "‘ahamasmi, bhikkhu, brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan’ti. ",
  "dn11:83.1": "Tatiyampi kho so, kevaṭṭa, bhikkhu taṃ mahābrahmānaṃ etadavoca: ",
  "dn11:83.2": "‘na khohaṃ taṃ, āvuso, evaṃ pucchāmi: ",
  "dn11:83.3": "“tvamasi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānan”ti. ",
  "dn11:83.4": "Evañca kho ahaṃ taṃ, āvuso, pucchāmi: ",
  "dn11:83.5": "“kattha nu kho, āvuso, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū”’ti? ",
  "dn11:83.6": "Atha kho so, kevaṭṭa, mahābrahmā taṃ bhikkhuṃ bāhāyaṃ gahetvā ekamantaṃ apanetvā taṃ bhikkhuṃ etadavoca: ",
  "dn11:83.7": "‘ime kho maṃ, bhikkhu, brahmakāyikā devā evaṃ jānanti, “natthi kiñci brahmuno aññātaṃ, natthi kiñci brahmuno adiṭṭhaṃ, natthi kiñci brahmuno aviditaṃ, natthi kiñci brahmuno asacchikatan”ti. ",
  "dn11:83.8": "Tasmāhaṃ tesaṃ sammukhā na byākāsiṃ. ",
  "dn11:83.9": "Ahampi kho, bhikkhu, na jānāmi yatthime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātūti. ",
  "dn11:83.10": "Tasmātiha, bhikkhu, tuyhevetaṃ dukkaṭaṃ, tuyhevetaṃ aparaddhaṃ, yaṃ tvaṃ taṃ bhagavantaṃ atidhāvitvā bahiddhā pariyeṭṭhiṃ āpajjasi imassa pañhassa veyyākaraṇāya. ",
  "dn11:83.11": "Gaccha tvaṃ, bhikkhu, tameva bhagavantaṃ upasaṅkamitvā imaṃ pañhaṃ puccha, yathā ca te bhagavā byākaroti, tathā naṃ dhāreyyāsī’ti. ",
  "dn11:84.1": "Atha kho so, kevaṭṭa, bhikkhu—seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva brahmaloke antarahito mama purato pāturahosi. ",
  "dn11:84.2": "Atha kho so, kevaṭṭa, bhikkhu maṃ abhivādetvā ekamantaṃ nisīdi, ekamantaṃ nisinno kho, kevaṭṭa, so bhikkhu maṃ etadavoca: ",
  "dn11:84.3": "‘kattha nu kho, bhante, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:85.0": "4.1. Tīradassisakuṇupamā ",
  "dn11:85.1": "Evaṃ vutte, ahaṃ, kevaṭṭa, taṃ bhikkhuṃ etadavocaṃ—",
  "dn11:85.2": "bhūtapubbaṃ, bhikkhu, sāmuddikā vāṇijā tīradassiṃ sakuṇaṃ gahetvā nāvāya samuddaṃ ajjhogāhanti. ",
  "dn11:85.3": "Te atīradakkhiniyā nāvāya tīradassiṃ sakuṇaṃ muñcanti. ",
  "dn11:85.4": "So gacchateva puratthimaṃ disaṃ, gacchati dakkhiṇaṃ disaṃ, gacchati pacchimaṃ disaṃ, gacchati uttaraṃ disaṃ, gacchati uddhaṃ disaṃ, gacchati anudisaṃ. ",
  "dn11:85.5": "Sace so samantā tīraṃ passati, tathāgatakova hoti. ",
  "dn11:85.6": "Sace pana so samantā tīraṃ na passati, tameva nāvaṃ paccāgacchati. ",
  "dn11:85.7": "Evameva kho tvaṃ, bhikkhu, yato yāva brahmalokā pariyesamāno imassa pañhassa veyyākaraṇaṃ nājjhagā, atha mamaññeva santike paccāgato. ",
  "dn11:85.8": "Na kho eso, bhikkhu, pañho evaṃ pucchitabbo: ",
  "dn11:85.9": "‘kattha nu kho, bhante, ime cattāro mahābhūtā aparisesā nirujjhanti, seyyathidaṃ—pathavīdhātu āpodhātu tejodhātu vāyodhātū’ti? ",
  "dn11:85.10": "Evañca kho eso, bhikkhu, pañho pucchitabbo: ",
  "dn11:85.11": "‘Kattha āpo ca pathavī, ",
  "dn11:85.12": "tejo vāyo na gādhati; ",
  "dn11:85.13": "Kattha dīghañca rassañca, ",
  "dn11:85.14": "aṇuṃ thūlaṃ subhāsubhaṃ; ",
  "dn11:85.15": "Kattha nāmañca rūpañca, ",
  "dn11:85.16": "asesaṃ uparujjhatī’ti. ",
  "dn11:85.17": "Tatra veyyākaraṇaṃ bhavati: ",
  "dn11:85.18": "‘Viññāṇaṃ anidassanaṃ, ",
  "dn11:85.19": "anantaṃ sabbatopabhaṃ; ",
  "dn11:85.20": "Ettha āpo ca pathavī, ",
  "dn11:85.21": "tejo vāyo na gādhati. ",
  "dn11:85.22": "Ettha dīghañca rassañca, ",
  "dn11:85.23": "aṇuṃ thūlaṃ subhāsubhaṃ; ",
  "dn11:85.24": "Ettha nāmañca rūpañca, ",
  "dn11:85.25": "asesaṃ uparujjhati; ",
  "dn11:85.26": "Viññāṇassa nirodhena, ",
  "dn11:85.27": "etthetaṃ uparujjhatī’”ti. ",
  "dn11:85.28": "Idamavoca bhagavā. ",
  "dn11:85.29": "Attamano kevaṭṭo gahapatiputto bhagavato bhāsitaṃ abhinandīti. ",
  "dn11:85.30": "Kevaṭṭasuttaṃ niṭṭhitaṃ ekādasamaṃ. "
}