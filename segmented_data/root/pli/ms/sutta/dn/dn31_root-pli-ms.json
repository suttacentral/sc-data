{
  "dn31:0.1": "Dīgha Nikāya 31 ",
  "dn31:0.2": "Siṅgālasutta ",
  "dn31:1.1": "Evaṃ me sutaṃ—",
  "dn31:1.2": "ekaṃ samayaṃ bhagavā rājagahe viharati veḷuvane kalandakanivāpe. ",
  "dn31:1.3": "Tena kho pana samayena siṅgālako gahapatiputto kālasseva uṭṭhāya rājagahā nikkhamitvā allavattho allakeso pañjaliko puthudisā namassati—",
  "dn31:1.4": "puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disaṃ. ",
  "dn31:2.1": "Atha kho bhagavā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi. ",
  "dn31:2.2": "Addasā kho bhagavā siṅgālakaṃ gahapatiputtaṃ kālasseva vuṭṭhāya rājagahā nikkhamitvā allavatthaṃ allakesaṃ pañjalikaṃ puthudisā namassantaṃ—",
  "dn31:2.3": "puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disaṃ. ",
  "dn31:2.4": "Disvā siṅgālakaṃ gahapatiputtaṃ etadavoca: ",
  "dn31:2.5": "“kiṃ nu kho tvaṃ, gahapatiputta, kālasseva vuṭṭhāya rājagahā nikkhamitvā allavattho allakeso pañjaliko puthudisā namassasi—",
  "dn31:2.6": "puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disan”ti? ",
  "dn31:2.7": "“Pitā maṃ, bhante, kālaṃ karonto evaṃ avaca: ",
  "dn31:2.8": "‘disā, tāta, namasseyyāsī’ti. ",
  "dn31:2.9": "So kho ahaṃ, bhante, pituvacanaṃ sakkaronto garuṃ karonto mānento pūjento kālasseva uṭṭhāya rājagahā nikkhamitvā allavattho allakeso pañjaliko puthudisā namassāmi—",
  "dn31:2.10": "puratthimaṃ disaṃ dakkhiṇaṃ disaṃ pacchimaṃ disaṃ uttaraṃ disaṃ heṭṭhimaṃ disaṃ uparimaṃ disan”ti. ",
  "dn31:2.11.0": "1. Cha disā ",
  "dn31:2.12": "“Na kho, gahapatiputta, ariyassa vinaye evaṃ cha disā namassitabbā”ti. ",
  "dn31:2.13": "“Yathā kathaṃ pana, bhante, ariyassa vinaye cha disā namassitabbā? ",
  "dn31:2.14": "Sādhu me, bhante, bhagavā tathā dhammaṃ desetu, yathā ariyassa vinaye cha disā namassitabbā”ti. ",
  "dn31:2.15": "“Tena hi, gahapatiputta, suṇohi sādhukaṃ manasikarohi bhāsissāmī”ti. ",
  "dn31:2.16": "“Evaṃ, bhante”ti kho siṅgālako gahapatiputto bhagavato paccassosi. ",
  "dn31:2.17": "Bhagavā etadavoca: ",
  "dn31:3.1": "“Yato kho, gahapatiputta, ariyasāvakassa cattāro kammakilesā pahīnā honti, catūhi ca ṭhānehi pāpakammaṃ na karoti, cha ca bhogānaṃ apāyamukhāni na sevati, so evaṃ cuddasa pāpakāpagato chaddisāpaṭicchādī ",
  "dn31:3.2": "ubholokavijayāya paṭipanno hoti. Tassa ayañceva loko āraddho hoti paro ca loko. ",
  "dn31:3.3": "So kāyassa bhedā paraṃ maraṇā sugatiṃ saggaṃ lokaṃ upapajjati. ",
  "dn31:3.4.0": "2. Cattāro kammakilesā ",
  "dn31:3.5": "Katamassa cattāro kammakilesā pahīnā honti? ",
  "dn31:3.6": "Pāṇātipāto kho, gahapatiputta, kammakileso, adinnādānaṃ kammakileso, kāmesumicchācāro kammakileso, musāvādo kammakileso. ",
  "dn31:3.7": "Imassa cattāro kammakilesā pahīnā hontī”ti. ",
  "dn31:3.8": "Idamavoca bhagavā. ",
  "dn31:3.9": "Idaṃ vatvāna sugato athāparaṃ etadavoca satthā: ",
  "dn31:3.10": "“Pāṇātipāto adinnādānaṃ, ",
  "dn31:3.11": "Musāvādo ca vuccati; ",
  "dn31:3.12": "Paradāragamanañceva, ",
  "dn31:3.13": "Nappasaṃsanti paṇḍitā”ti. ",
  "dn31:5.0": "3. Catuṭhānaṃ ",
  "dn31:5.1": "“Katamehi catūhi ṭhānehi pāpakammaṃ na karoti? ",
  "dn31:5.2": "Chandāgatiṃ gacchanto pāpakammaṃ karoti, dosāgatiṃ gacchanto pāpakammaṃ karoti, mohāgatiṃ gacchanto pāpakammaṃ karoti, bhayāgatiṃ gacchanto pāpakammaṃ karoti. ",
  "dn31:5.3": "Yato kho, gahapatiputta, ariyasāvako neva chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati; ",
  "dn31:5.4": "imehi catūhi ṭhānehi pāpakammaṃ na karotī”ti. ",
  "dn31:5.5": "Idamavoca bhagavā. ",
  "dn31:5.6": "Idaṃ vatvāna sugato athāparaṃ etadavoca satthā: ",
  "dn31:5.7": "“Chandā dosā bhayā mohā, ",
  "dn31:5.8": "yo dhammaṃ ativattati; ",
  "dn31:5.9": "Nihīyati yaso tassa, ",
  "dn31:5.10": "kāḷapakkheva candimā. ",
  "dn31:5.11": "Chandā dosā bhayā mohā, ",
  "dn31:5.12": "yo dhammaṃ nātivattati; ",
  "dn31:5.13": "Āpūrati yaso tassa, ",
  "dn31:5.14": "sukkapakkheva candimā”ti. ",
  "dn31:7.0": "4. Cha apāyamukhāni ",
  "dn31:7.1": "“Katamāni cha bhogānaṃ apāyamukhāni na sevati? ",
  "dn31:7.2": "Surāmerayamajjappamādaṭṭhānānuyogo kho, gahapatiputta, bhogānaṃ apāyamukhaṃ, vikālavisikhācariyānuyogo bhogānaṃ apāyamukhaṃ, samajjābhicaraṇaṃ bhogānaṃ apāyamukhaṃ, jūtappamādaṭṭhānānuyogo bhogānaṃ apāyamukhaṃ, pāpamittānuyogo bhogānaṃ apāyamukhaṃ, ālasyānuyogo bhogānaṃ apāyamukhaṃ. ",
  "dn31:8.0": "5. Surāmerayassa cha ādīnavā ",
  "dn31:8.1": "Cha khome, gahapatiputta, ādīnavā surāmerayamajjappamādaṭṭhānānuyoge. ",
  "dn31:8.2": "Sandiṭṭhikā dhanajāni, kalahappavaḍḍhanī, rogānaṃ āyatanaṃ, akittisañjananī, kopīnanidaṃsanī, paññāya dubbalikaraṇītveva chaṭṭhaṃ padaṃ bhavati. ",
  "dn31:8.3": "Ime kho, gahapatiputta, cha ādīnavā surāmerayamajjappamādaṭṭhānānuyoge. ",
  "dn31:9.0": "6. Vikālacariyāya cha ādīnavā ",
  "dn31:9.1": "Cha khome, gahapatiputta, ādīnavā vikālavisikhācariyānuyoge. ",
  "dn31:9.2": "Attāpissa agutto arakkhito hoti, puttadāropissa agutto arakkhito hoti, sāpateyyampissa aguttaṃ arakkhitaṃ hoti, saṅkiyo ca hoti pāpakesu ṭhānesu, abhūtavacanañca tasmiṃ rūhati, bahūnañca dukkhadhammānaṃ purakkhato hoti. ",
  "dn31:9.3": "Ime kho, gahapatiputta, cha ādīnavā vikālavisikhācariyānuyoge. ",
  "dn31:10.0": "7. Samajjābhicaraṇassa cha ādīnavā ",
  "dn31:10.1": "Cha khome, gahapatiputta, ādīnavā samajjābhicaraṇe. ",
  "dn31:10.2": "Kva naccaṃ, kva gītaṃ, kva vāditaṃ, kva akkhānaṃ, kva pāṇissaraṃ, kva kumbhathunanti. ",
  "dn31:10.3": "Ime kho, gahapatiputta, cha ādīnavā samajjābhicaraṇe. ",
  "dn31:11.0": "8. Jūtappamādassa cha ādīnavā ",
  "dn31:11.1": "Cha khome, gahapatiputta, ādīnavā jūtappamādaṭṭhānānuyoge. ",
  "dn31:11.2": "Jayaṃ veraṃ pasavati, jino vittamanusocati, sandiṭṭhikā dhanajāni, sabhāgatassa vacanaṃ na rūhati, mittāmaccānaṃ paribhūto hoti, āvāhavivāhakānaṃ apatthito hoti: ",
  "dn31:11.3": "‘akkhadhutto ayaṃ purisapuggalo nālaṃ dārabharaṇāyā’ti. ",
  "dn31:11.4": "Ime kho, gahapatiputta, cha ādīnavā jūtappamādaṭṭhānānuyoge. ",
  "dn31:12.0": "9. Pāpamittatāya cha ādīnavā ",
  "dn31:12.1": "Cha khome, gahapatiputta, ādīnavā pāpamittānuyoge. ",
  "dn31:12.2": "Ye dhuttā, ye soṇḍā, ye pipāsā, ye nekatikā, ye vañcanikā, ye sāhasikā. Tyāssa mittā honti te sahāyā. ",
  "dn31:12.3": "Ime kho, gahapatiputta, cha ādīnavā pāpamittānuyoge. ",
  "dn31:13.0": "10. Ālasyassa cha ādīnavā ",
  "dn31:13.1": "Cha khome, gahapatiputta, ādīnavā ālasyānuyoge. ",
  "dn31:13.2": "Atisītanti kammaṃ na karoti, atiuṇhanti kammaṃ na karoti, atisāyanti kammaṃ na karoti, atipātoti kammaṃ na karoti, atichātosmīti kammaṃ na karoti, atidhātosmīti kammaṃ na karoti. ",
  "dn31:13.3": "Tassa evaṃ kiccāpadesabahulassa viharato anuppannā ceva bhogā nuppajjanti, uppannā ca bhogā parikkhayaṃ gacchanti. ",
  "dn31:13.4": "Ime kho, gahapatiputta, cha ādīnavā ālasyānuyoge”ti. ",
  "dn31:13.5": "Idamavoca bhagavā. ",
  "dn31:13.6": "Idaṃ vatvāna sugato athāparaṃ etadavoca satthā: ",
  "dn31:13.7": "“Hoti pānasakhā nāma, ",
  "dn31:13.8": "hoti sammiyasammiyo; ",
  "dn31:13.9": "Yo ca atthesu jātesu, ",
  "dn31:13.10": "sahāyo hoti so sakhā. ",
  "dn31:13.11": "Ussūraseyyā paradārasevanā, ",
  "dn31:13.12": "Verappasavo ca anatthatā ca; ",
  "dn31:13.13": "Pāpā ca mittā sukadariyatā ca, ",
  "dn31:13.14": "Ete cha ṭhānā purisaṃ dhaṃsayanti. ",
  "dn31:13.15": "Pāpamitto pāpasakho, ",
  "dn31:13.16": "pāpaācāragocaro; ",
  "dn31:13.17": "Asmā lokā paramhā ca, ",
  "dn31:13.18": "ubhayā dhaṃsate naro. ",
  "dn31:13.19": "Akkhitthiyo vāruṇī naccagītaṃ, ",
  "dn31:13.20": "Divā soppaṃ pāricariyā akāle; ",
  "dn31:13.21": "Pāpā ca mittā sukadariyatā ca, ",
  "dn31:13.22": "Ete cha ṭhānā purisaṃ dhaṃsayanti. ",
  "dn31:13.23": "Akkhehi dibbanti suraṃ pivanti, ",
  "dn31:13.24": "Yantitthiyo pāṇasamā paresaṃ; ",
  "dn31:13.25": "Nihīnasevī na ca vuddhasevī, ",
  "dn31:13.26": "Nihīyate kāḷapakkheva cando. ",
  "dn31:13.27": "Yo vāruṇī addhano akiñcano, ",
  "dn31:13.28": "Pipāso pivaṃ papāgato; ",
  "dn31:13.29": "Udakamiva iṇaṃ vigāhati, ",
  "dn31:13.30": "Akulaṃ kāhiti khippamattano. ",
  "dn31:13.31": "Na divā soppasīlena, ",
  "dn31:13.32": "rattimuṭṭhānadessinā; ",
  "dn31:13.33": "Niccaṃ mattena soṇḍena, ",
  "dn31:13.34": "sakkā āvasituṃ gharaṃ. ",
  "dn31:13.35": "Atisītaṃ atiuṇhaṃ, ",
  "dn31:13.36": "atisāyamidaṃ ahu; ",
  "dn31:13.37": "Iti vissaṭṭhakammante, ",
  "dn31:13.38": "atthā accenti māṇave. ",
  "dn31:13.39": "Yodha sītañca uṇhañca, ",
  "dn31:13.40": "tiṇā bhiyyo na maññati; ",
  "dn31:13.41": "Karaṃ purisakiccāni, ",
  "dn31:13.42": "so sukhaṃ na vihāyatī”ti. ",
  "dn31:15.0": "11. Mittapatirūpaka ",
  "dn31:15.1": "“Cattārome, gahapatiputta, amittā mittapatirūpakā veditabbā. ",
  "dn31:15.2": "Aññadatthuharo amitto mittapatirūpako veditabbo, vacīparamo amitto mittapatirūpako veditabbo, anuppiyabhāṇī amitto mittapatirūpako veditabbo, apāyasahāyo amitto mittapatirūpako veditabbo. ",
  "dn31:16.1": "Catūhi kho, gahapatiputta, ṭhānehi aññadatthuharo amitto mittapatirūpako veditabbo. ",
  "dn31:16.2": "Aññadatthuharo hoti, ",
  "dn31:16.3": "appena bahumicchati; ",
  "dn31:16.4": "Bhayassa kiccaṃ karoti, ",
  "dn31:16.5": "sevati atthakāraṇā. ",
  "dn31:16.6": "Imehi kho, gahapatiputta, catūhi ṭhānehi aññadatthuharo amitto mittapatirūpako veditabbo. ",
  "dn31:17.1": "Catūhi kho, gahapatiputta, ṭhānehi vacīparamo amitto mittapatirūpako veditabbo. ",
  "dn31:17.2": "Atītena paṭisantharati, anāgatena paṭisantharati, niratthakena saṅgaṇhāti, paccuppannesu kiccesu byasanaṃ dasseti. ",
  "dn31:17.3": "Imehi kho, gahapatiputta, catūhi ṭhānehi vacīparamo amitto mittapatirūpako veditabbo. ",
  "dn31:18.1": "Catūhi kho, gahapatiputta, ṭhānehi anuppiyabhāṇī amitto mittapatirūpako veditabbo. ",
  "dn31:18.2": "Pāpakampissa anujānāti, kalyāṇampissa anujānāti, sammukhāssa vaṇṇaṃ bhāsati, parammukhāssa avaṇṇaṃ bhāsati. ",
  "dn31:18.3": "Imehi kho, gahapatiputta, catūhi ṭhānehi anuppiyabhāṇī amitto mittapatirūpako veditabbo. ",
  "dn31:19.1": "Catūhi kho, gahapatiputta, ṭhānehi apāyasahāyo amitto mittapatirūpako veditabbo. ",
  "dn31:19.2": "Surāmerayamajjappamādaṭṭhānānuyoge sahāyo hoti, vikālavisikhācariyānuyoge sahāyo hoti, samajjābhicaraṇe sahāyo hoti, jūtappamādaṭṭhānānuyoge sahāyo hoti. ",
  "dn31:19.3": "Imehi kho, gahapatiputta, catūhi ṭhānehi apāyasahāyo amitto mittapatirūpako veditabbo”ti. ",
  "dn31:19.4": "Idamavoca bhagavā. ",
  "dn31:19.5": "Idaṃ vatvāna sugato athāparaṃ etadavoca satthā: ",
  "dn31:19.6": "“Aññadatthuharo mitto, ",
  "dn31:19.7": "yo ca mitto vacīparo; ",
  "dn31:19.8": "Anuppiyañca yo āha, ",
  "dn31:19.9": "apāyesu ca yo sakhā. ",
  "dn31:19.10": "Ete amitte cattāro, ",
  "dn31:19.11": "iti viññāya paṇḍito; ",
  "dn31:19.12": "Ārakā parivajjeyya, ",
  "dn31:19.13": "maggaṃ paṭibhayaṃ yathā”ti. ",
  "dn31:21.0": "12. Suhadamitta ",
  "dn31:21.1": "“Cattārome, gahapatiputta, mittā suhadā veditabbā. ",
  "dn31:21.2": "Upakāro mitto suhado veditabbo, samānasukhadukkho mitto suhado veditabbo, atthakkhāyī mitto suhado veditabbo, anukampako mitto suhado veditabbo. ",
  "dn31:22.1": "Catūhi kho, gahapatiputta, ṭhānehi upakāro mitto suhado veditabbo. ",
  "dn31:22.2": "Pamattaṃ rakkhati, pamattassa sāpateyyaṃ rakkhati, bhītassa saraṇaṃ hoti, uppannesu kiccakaraṇīyesu taddiguṇaṃ bhogaṃ anuppadeti. ",
  "dn31:22.3": "Imehi kho, gahapatiputta, catūhi ṭhānehi upakāro mitto suhado veditabbo. ",
  "dn31:23.1": "Catūhi kho, gahapatiputta, ṭhānehi samānasukhadukkho mitto suhado veditabbo. ",
  "dn31:23.2": "Guyhamassa ācikkhati, guyhamassa parigūhati, āpadāsu na vijahati, jīvitaṃpissa atthāya pariccattaṃ hoti. ",
  "dn31:23.3": "Imehi kho, gahapatiputta, catūhi ṭhānehi samānasukhadukkho mitto suhado veditabbo. ",
  "dn31:24.1": "Catūhi kho, gahapatiputta, ṭhānehi atthakkhāyī mitto suhado veditabbo. ",
  "dn31:24.2": "Pāpā nivāreti, kalyāṇe niveseti, assutaṃ sāveti, saggassa maggaṃ ācikkhati. ",
  "dn31:24.3": "Imehi kho, gahapatiputta, catūhi ṭhānehi atthakkhāyī mitto suhado veditabbo. ",
  "dn31:25.1": "Catūhi kho, gahapatiputta, ṭhānehi anukampako mitto suhado veditabbo. ",
  "dn31:25.2": "Abhavenassa na nandati, bhavenassa nandati, avaṇṇaṃ bhaṇamānaṃ nivāreti, vaṇṇaṃ bhaṇamānaṃ pasaṃsati. ",
  "dn31:25.3": "Imehi kho, gahapatiputta, catūhi ṭhānehi anukampako mitto suhado veditabbo”ti. ",
  "dn31:25.4": "Idamavoca bhagavā. ",
  "dn31:25.5": "Idaṃ vatvāna sugato athāparaṃ etadavoca satthā: ",
  "dn31:25.6": "“Upakāro ca yo mitto, ",
  "dn31:25.7": "sukhe dukkhe ca yo sakhā; ",
  "dn31:25.8": "Atthakkhāyī ca yo mitto, ",
  "dn31:25.9": "yo ca mittānukampako. ",
  "dn31:25.10": "Etepi mitte cattāro, ",
  "dn31:25.11": "iti viññāya paṇḍito; ",
  "dn31:25.12": "Sakkaccaṃ payirupāseyya, ",
  "dn31:25.13": "mātā puttaṃva orasaṃ; ",
  "dn31:25.14": "Paṇḍito sīlasampanno, ",
  "dn31:25.15": "jalaṃ aggīva bhāsati. ",
  "dn31:25.16": "Bhoge saṃharamānassa, ",
  "dn31:25.17": "bhamarasseva irīyato; ",
  "dn31:25.18": "Bhogā sannicayaṃ yanti, ",
  "dn31:25.19": "vammikovupacīyati. ",
  "dn31:25.20": "Evaṃ bhoge samāhatvā, ",
  "dn31:25.21": "alamatto kule gihī; ",
  "dn31:25.22": "Catudhā vibhaje bhoge, ",
  "dn31:25.23": "sa ve mittāni ganthati. ",
  "dn31:25.24": "Ekena bhoge bhuñjeyya, ",
  "dn31:25.25": "dvīhi kammaṃ payojaye; ",
  "dn31:25.26": "Catutthañca nidhāpeyya, ",
  "dn31:25.27": "āpadāsu bhavissatī”ti. ",
  "dn31:27.0": "13. Chaddisāpaṭicchādanakaṇḍa ",
  "dn31:27.1": "“Kathañca, gahapatiputta, ariyasāvako chaddisāpaṭicchādī hoti? ",
  "dn31:27.2": "Cha imā, gahapatiputta, disā veditabbā. ",
  "dn31:27.3": "Puratthimā disā mātāpitaro veditabbā, dakkhiṇā disā ācariyā veditabbā, pacchimā disā puttadārā veditabbā, uttarā disā mittāmaccā veditabbā, heṭṭhimā disā dāsakammakarā veditabbā, uparimā disā samaṇabrāhmaṇā veditabbā. ",
  "dn31:28.1": "Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā—",
  "dn31:28.2": "bhato ne bharissāmi, kiccaṃ nesaṃ karissāmi, kulavaṃsaṃ ṭhapessāmi, dāyajjaṃ paṭipajjāmi, atha vā pana petānaṃ kālaṅkatānaṃ dakkhiṇaṃ anuppadassāmīti. ",
  "dn31:28.3": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṃ anukampanti. ",
  "dn31:28.4": "Pāpā nivārenti, kalyāṇe nivesenti, sippaṃ sikkhāpenti, patirūpena dārena saṃyojenti, samaye dāyajjaṃ niyyādenti. ",
  "dn31:28.5": "Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā imehi pañcahi ṭhānehi puttaṃ anukampanti. ",
  "dn31:28.6": "Evamassa esā puratthimā disā paṭicchannā hoti khemā appaṭibhayā. ",
  "dn31:29.1": "Pañcahi kho, gahapatiputta, ṭhānehi antevāsinā dakkhiṇā disā ācariyā paccupaṭṭhātabbā—",
  "dn31:29.2": "uṭṭhānena upaṭṭhānena sussusāya pāricariyāya sakkaccaṃ sippapaṭiggahaṇena. ",
  "dn31:29.3": "Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā pañcahi ṭhānehi antevāsiṃ anukampanti—",
  "dn31:29.4": "suvinītaṃ vinenti, suggahitaṃ gāhāpenti, sabbasippassutaṃ samakkhāyino bhavanti, mittāmaccesu paṭiyādenti, disāsu parittāṇaṃ karonti. ",
  "dn31:29.5": "Imehi kho, gahapatiputta, pañcahi ṭhānehi antevāsinā dakkhiṇā disā ācariyā paccupaṭṭhitā imehi pañcahi ṭhānehi antevāsiṃ anukampanti. ",
  "dn31:29.6": "Evamassa esā dakkhiṇā disā paṭicchannā hoti khemā appaṭibhayā. ",
  "dn31:30.1": "Pañcahi kho, gahapatiputta, ṭhānehi sāmikena pacchimā disā bhariyā paccupaṭṭhātabbā—",
  "dn31:30.2": "sammānanāya anavamānanāya anaticariyāya issariyavossaggena alaṅkārānuppadānena. ",
  "dn31:30.3": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā pañcahi ṭhānehi sāmikaṃ anukampati—",
  "dn31:30.4": "susaṃvihitakammantā ca hoti, saṅgahitaparijanā ca, anaticārinī ca, sambhatañca anurakkhati, dakkhā ca hoti analasā sabbakiccesu. ",
  "dn31:30.5": "Imehi kho, gahapatiputta, pañcahi ṭhānehi sāmikena pacchimā disā bhariyā paccupaṭṭhitā imehi pañcahi ṭhānehi sāmikaṃ anukampati. ",
  "dn31:30.6": "Evamassa esā pacchimā disā paṭicchannā hoti khemā appaṭibhayā. ",
  "dn31:31.1": "Pañcahi kho, gahapatiputta, ṭhānehi kulaputtena uttarā disā mittāmaccā paccupaṭṭhātabbā—",
  "dn31:31.2": "dānena peyyavajjena atthacariyāya samānattatāya avisaṃvādanatāya. ",
  "dn31:31.3": "Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā pañcahi ṭhānehi kulaputtaṃ anukampanti—",
  "dn31:31.4": "pamattaṃ rakkhanti, pamattassa sāpateyyaṃ rakkhanti, bhītassa saraṇaṃ honti, āpadāsu na vijahanti, aparapajā cassa paṭipūjenti. ",
  "dn31:31.5": "Imehi kho, gahapatiputta, pañcahi ṭhānehi kulaputtena uttarā disā mittāmaccā paccupaṭṭhitā imehi pañcahi ṭhānehi kulaputtaṃ anukampanti. ",
  "dn31:31.6": "Evamassa esā uttarā disā paṭicchannā hoti khemā appaṭibhayā. ",
  "dn31:32.1": "Pañcahi kho, gahapatiputta, ṭhānehi ayyirakena heṭṭhimā disā dāsakammakarā paccupaṭṭhātabbā—",
  "dn31:32.2": "yathābalaṃ kammantasaṃvidhānena bhattavetanānuppadānena gilānupaṭṭhānena acchariyānaṃ rasānaṃ saṃvibhāgena samaye vossaggena. ",
  "dn31:32.3": "Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā pañcahi ṭhānehi ayyirakaṃ anukampanti—",
  "dn31:32.4": "pubbuṭṭhāyino ca honti, pacchā nipātino ca, dinnādāyino ca, sukatakammakarā ca, kittivaṇṇaharā ca. ",
  "dn31:32.5": "Imehi kho, gahapatiputta, pañcahi ṭhānehi ayyirakena heṭṭhimā disā dāsakammakarā paccupaṭṭhitā imehi pañcahi ṭhānehi ayyirakaṃ anukampanti. ",
  "dn31:32.6": "Evamassa esā heṭṭhimā disā paṭicchannā hoti khemā appaṭibhayā. ",
  "dn31:33.1": "Pañcahi kho, gahapatiputta, ṭhānehi kulaputtena uparimā disā samaṇabrāhmaṇā paccupaṭṭhātabbā—",
  "dn31:33.2": "mettena kāyakammena mettena vacīkammena mettena manokammena anāvaṭadvāratāya āmisānuppadānena. ",
  "dn31:33.3": "Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā chahi ṭhānehi kulaputtaṃ anukampanti—",
  "dn31:33.4": "pāpā nivārenti, kalyāṇe nivesenti, kalyāṇena manasā anukampanti, assutaṃ sāventi, sutaṃ pariyodāpenti, saggassa maggaṃ ācikkhanti. ",
  "dn31:33.5": "Imehi kho, gahapatiputta, pañcahi ṭhānehi kulaputtena uparimā disā samaṇabrāhmaṇā paccupaṭṭhitā imehi chahi ṭhānehi kulaputtaṃ anukampanti. ",
  "dn31:33.6": "Evamassa esā uparimā disā paṭicchannā hoti khemā appaṭibhayā”ti. ",
  "dn31:33.7": "Idamavoca bhagavā. ",
  "dn31:33.8": "Idaṃ vatvāna sugato athāparaṃ etadavoca satthā: ",
  "dn31:33.9": "“Mātāpitā disā pubbā, ",
  "dn31:33.10": "ācariyā dakkhiṇā disā; ",
  "dn31:33.11": "Puttadārā disā pacchā, ",
  "dn31:33.12": "mittāmaccā ca uttarā. ",
  "dn31:33.13": "Dāsakammakarā heṭṭhā, ",
  "dn31:33.14": "uddhaṃ samaṇabrāhmaṇā; ",
  "dn31:33.15": "Etā disā namasseyya, ",
  "dn31:33.16": "alamatto kule gihī. ",
  "dn31:33.17": "Paṇḍito sīlasampanno, ",
  "dn31:33.18": "saṇho ca paṭibhānavā; ",
  "dn31:33.19": "Nivātavutti atthaddho, ",
  "dn31:33.20": "tādiso labhate yasaṃ. ",
  "dn31:33.21": "Uṭṭhānako analaso, ",
  "dn31:33.22": "āpadāsu na vedhati; ",
  "dn31:33.23": "Acchinnavutti medhāvī, ",
  "dn31:33.24": "tādiso labhate yasaṃ. ",
  "dn31:33.25": "Saṅgāhako mittakaro, ",
  "dn31:33.26": "vadaññū vītamaccharo; ",
  "dn31:33.27": "Netā vinetā anunetā, ",
  "dn31:33.28": "tādiso labhate yasaṃ. ",
  "dn31:33.29": "Dānañca peyyavajjañca, ",
  "dn31:33.30": "atthacariyā ca yā idha; ",
  "dn31:33.31": "Samānattatā ca dhammesu, ",
  "dn31:33.32": "tattha tattha yathārahaṃ; ",
  "dn31:33.33": "Ete kho saṅgahā loke, ",
  "dn31:33.34": "rathassāṇīva yāyato. ",
  "dn31:33.35": "Ete ca saṅgahā nāssu, ",
  "dn31:33.36": "na mātā puttakāraṇā; ",
  "dn31:33.37": "Labhetha mānaṃ pūjaṃ vā, ",
  "dn31:33.38": "pitā vā puttakāraṇā. ",
  "dn31:33.39": "Yasmā ca saṅgahā ete, ",
  "dn31:33.40": "sammapekkhanti paṇḍitā; ",
  "dn31:33.41": "Tasmā mahattaṃ papponti, ",
  "dn31:33.42": "pāsaṃsā ca bhavanti te”ti. ",
  "dn31:35.1": "Evaṃ vutte, siṅgālako gahapatiputto bhagavantaṃ etadavoca: ",
  "dn31:35.2": "“abhikkantaṃ, bhante, abhikkantaṃ, bhante. ",
  "dn31:35.3": "Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya ‘cakkhumanto rūpāni dakkhantī’ti; evamevaṃ bhagavatā anekapariyāyena dhammo pakāsito. ",
  "dn31:35.4": "Esāhaṃ, bhante, bhagavantaṃ saraṇaṃ gacchāmi dhammañca bhikkhusaṅghañca. ",
  "dn31:35.5": "Upāsakaṃ maṃ bhagavā dhāretu, ajjatagge pāṇupetaṃ saraṇaṃ gatan”ti. ",
  "dn31:35.6": "Siṅgālasuttaṃ niṭṭhitaṃ aṭṭhamaṃ. "
}