{
  "an10.1:0.1": "Aṅguttara Nikāya 10 ",
  "an10.1:0.2": "1. Ānisaṁsavagga ",
  "an10.1:0.3": "1. Kimatthiyasutta ",
  "an10.1:1.1": "Evaṁ me sutaṁ—",
  "an10.1:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "an10.1:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "an10.1:2.1": "“Kimatthiyāni, bhante, kusalāni sīlāni kimānisaṁsānī”ti? ",
  "an10.1:2.2": "“Avippaṭisāratthāni kho, ānanda, kusalāni sīlāni avippaṭisārānisaṁsānī”ti. ",
  "an10.1:3.1": "“Avippaṭisāro pana, bhante, kimatthiyo kimānisaṁso”ti? ",
  "an10.1:3.2": "“Avippaṭisāro kho, ānanda, pāmojjattho pāmojjānisaṁso”ti. ",
  "an10.1:4.1": "“Pāmojjaṁ pana, bhante, kimatthiyaṁ kimānisaṁsan”ti? ",
  "an10.1:4.2": "“Pāmojjaṁ kho, ānanda, pītatthaṁ pītānisaṁsan”ti. ",
  "an10.1:5.1": "“Pīti pana, bhante, kimatthiyā kimānisaṁsā”ti? ",
  "an10.1:5.2": "“Pīti kho, ānanda, passaddhatthā passaddhānisaṁsā”ti. ",
  "an10.1:6.1": "“Passaddhi pana, bhante, kimatthiyā kimānisaṁsā”ti? ",
  "an10.1:6.2": "“Passaddhi kho, ānanda, sukhatthā sukhānisaṁsā”ti. ",
  "an10.1:7.1": "“Sukhaṁ pana, bhante, kimatthiyaṁ kimānisaṁsan”ti? ",
  "an10.1:7.2": "“Sukhaṁ kho, ānanda, samādhatthaṁ samādhānisaṁsan”ti. ",
  "an10.1:8.1": "“Samādhi pana, bhante, kimatthiyo kimānisaṁso”ti? ",
  "an10.1:8.2": "“Samādhi kho, ānanda, yathābhūtañāṇadassanattho yathābhūtañāṇadassanānisaṁso”ti. ",
  "an10.1:9.1": "“Yathābhūtañāṇadassanaṁ pana, bhante, kimatthiyaṁ kimānisaṁsan”ti? ",
  "an10.1:9.2": "“Yathābhūtañāṇadassanaṁ kho, ānanda, nibbidāvirāgatthaṁ nibbidāvirāgānisaṁsan”ti. ",
  "an10.1:10.1": "“Nibbidāvirāgo pana, bhante, kimatthiyo kimānisaṁso”ti? ",
  "an10.1:10.2": "“Nibbidāvirāgo kho, ānanda, vimuttiñāṇadassanattho vimuttiñāṇadassanānisaṁso. ",
  "an10.1:11.1": "Iti kho, ānanda, kusalāni sīlāni avippaṭisāratthāni avippaṭisārānisaṁsāni; ",
  "an10.1:11.2": "avippaṭisāro pāmojjattho pāmojjānisaṁso; ",
  "an10.1:11.3": "pāmojjaṁ pītatthaṁ pītānisaṁsaṁ; ",
  "an10.1:11.4": "pīti passaddhatthā passaddhānisaṁsā; ",
  "an10.1:11.5": "passaddhi sukhatthā sukhānisaṁsā; ",
  "an10.1:11.6": "sukhaṁ samādhatthaṁ samādhānisaṁsaṁ; ",
  "an10.1:11.7": "samādhi yathābhūtañāṇadassanattho yathābhūtañāṇadassanānisaṁso; ",
  "an10.1:11.8": "yathābhūtañāṇadassanaṁ nibbidāvirāgatthaṁ nibbidāvirāgānisaṁsaṁ; ",
  "an10.1:11.9": "nibbidāvirāgo vimuttiñāṇadassanattho vimuttiñāṇadassanānisaṁso. ",
  "an10.1:11.10": "Iti kho, ānanda, kusalāni sīlāni anupubbena aggāya parentī”ti. ",
  "an10.1:11.11": "Paṭhamaṁ. "
}