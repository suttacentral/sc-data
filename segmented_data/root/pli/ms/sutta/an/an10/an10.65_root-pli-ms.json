{
  "an10.65:0.1": "Aṅguttara Nikāya 10 ",
  "an10.65:0.2": "7. Yamakavagga ",
  "an10.65:0.3": "65. Paṭhamasukhasutta ",
  "an10.65:1.1": "Ekaṁ samayaṁ āyasmā sāriputto magadhesu viharati nālakagāmake. ",
  "an10.65:1.2": "Atha kho sāmaṇḍakāni paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. ",
  "an10.65:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho sāmaṇḍakāni paribbājako āyasmantaṁ sāriputtaṁ etadavoca: ",
  "an10.65:2.1": "“Kiṁ nu kho, āvuso sāriputta, sukhaṁ, kiṁ dukkhan”ti? ",
  "an10.65:2.2": "“Abhinibbatti kho, āvuso, dukkhā, anabhinibbatti sukhā. ",
  "an10.65:2.3": "Abhinibbattiyā, āvuso, sati idaṁ dukkhaṁ pāṭikaṅkhaṁ—",
  "an10.65:2.4": "sītaṁ uṇhaṁ jighacchā pipāsā uccāro passāvo aggisamphasso daṇḍasamphasso satthasamphasso ñātīpi mittāpi saṅgamma samāgamma rosenti. ",
  "an10.65:2.5": "Abhinibbattiyā, āvuso, sati idaṁ dukkhaṁ pāṭikaṅkhaṁ. ",
  "an10.65:2.6": "Anabhinibbattiyā, āvuso, sati idaṁ sukhaṁ pāṭikaṅkhaṁ—",
  "an10.65:2.7": "na sītaṁ na uṇhaṁ na jighacchā na pipāsā na uccāro na passāvo na aggisamphasso na daṇḍasamphasso na satthasamphasso ñātīpi mittāpi saṅgamma samāgamma na rosenti. ",
  "an10.65:2.8": "Anabhinibbattiyā, āvuso, sati idaṁ sukhaṁ pāṭikaṅkhan”ti. ",
  "an10.65:2.9": "Pañcamaṁ. "
}