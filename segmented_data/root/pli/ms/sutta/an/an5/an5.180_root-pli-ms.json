{
  "an5.180:0.1": "Aṅguttara Nikāya 5 ",
  "an5.180:0.2": "18. Upāsakavagga ",
  "an5.180:0.3": "180. Gavesīsutta ",
  "an5.180:1.1": "Ekaṁ samayaṁ bhagavā kosalesu cārikaṁ carati mahatā bhikkhusaṅghena saddhiṁ. ",
  "an5.180:1.2": "Addasā kho bhagavā addhānamaggappaṭipanno aññatarasmiṁ padese mahantaṁ sālavanaṁ; ",
  "an5.180:1.3": "disvāna maggā okkamma yena taṁ sālavanaṁ tenupasaṅkami; upasaṅkamitvā taṁ sālavanaṁ ajjhogāhetvā aññatarasmiṁ padese sitaṁ pātvākāsi. ",
  "an5.180:2.1": "Atha kho āyasmato ānandassa etadahosi: ",
  "an5.180:2.2": "“ko nu kho hetu ko paccayo bhagavato sitassa pātukammāya? ",
  "an5.180:2.3": "Na akāraṇena tathāgatā sitaṁ pātukarontī”ti. ",
  "an5.180:2.4": "Atha kho āyasmā ānando bhagavantaṁ etadavoca: ",
  "an5.180:2.5": "“ko nu kho, bhante, hetu ko paccayo bhagavato sitassa pātukammāya? ",
  "an5.180:2.6": "Na akāraṇena tathāgatā sitaṁ pātukarontī”ti. ",
  "an5.180:3.1": "“Bhūtapubbaṁ, ānanda, imasmiṁ padese nagaraṁ ahosi iddhañceva phītañca bahujanaṁ ākiṇṇamanussaṁ. ",
  "an5.180:3.2": "Taṁ kho panānanda, nagaraṁ kassapo bhagavā arahaṁ sammāsambuddho upanissāya vihāsi. ",
  "an5.180:3.3": "Kassapassa kho panānanda, bhagavato arahato sammāsambuddhassa gavesī nāma upāsako ahosi sīlesu aparipūrakārī. ",
  "an5.180:3.4": "Gavesinā kho, ānanda, upāsakena pañcamattāni upāsakasatāni paṭidesitāni samādapitāni ahesuṁ sīlesu aparipūrakārino. ",
  "an5.180:3.5": "Atha kho, ānanda, gavesissa upāsakassa etadahosi: ",
  "an5.180:3.6": "‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā, ahañcamhi sīlesu aparipūrakārī, imāni ca pañca upāsakasatāni sīlesu aparipūrakārino. ",
  "an5.180:3.7": "Iccetaṁ samasamaṁ, natthi kiñci atirekaṁ; ",
  "an5.180:3.8": "handāhaṁ atirekāyā’ti. ",
  "an5.180:4.1": "Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: ",
  "an5.180:4.2": "‘ajjatagge maṁ āyasmanto sīlesu paripūrakāriṁ dhārethā’ti. ",
  "an5.180:4.3": "Atha kho, ānanda, tesaṁ pañcannaṁ upāsakasatānaṁ etadahosi: ",
  "an5.180:4.4": "‘ayyo kho gavesī amhākaṁ bahūpakāro pubbaṅgamo samādapetā. ",
  "an5.180:4.5": "Ayyo hi nāma gavesī sīlesu paripūrakārī bhavissati. ",
  "an5.180:4.6": "Kimaṅgaṁ pana mayan’ti. ",
  "an5.180:4.7": "Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: ",
  "an5.180:4.8": "‘ajjatagge ayyo gavesī imānipi pañca upāsakasatāni sīlesu paripūrakārino dhāretū’ti. ",
  "an5.180:4.9": "Atha kho, ānanda, gavesissa upāsakassa etadahosi: ",
  "an5.180:4.10": "‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā, ahañcamhi sīlesu paripūrakārī, imānipi pañca upāsakasatāni sīlesu paripūrakārino. ",
  "an5.180:4.11": "Iccetaṁ samasamaṁ, natthi kiñci atirekaṁ; ",
  "an5.180:4.12": "handāhaṁ atirekāyā’ti. ",
  "an5.180:5.1": "Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: ",
  "an5.180:5.2": "‘ajjatagge maṁ āyasmanto brahmacāriṁ dhāretha ārācāriṁ virataṁ methunā gāmadhammā’ti. ",
  "an5.180:5.3": "Atha kho, ānanda, tesaṁ pañcannaṁ upāsakasatānaṁ etadahosi: ",
  "an5.180:5.4": "‘ayyo kho gavesī amhākaṁ bahūpakāro pubbaṅgamo samādapetā. ",
  "an5.180:5.5": "Ayyo hi nāma gavesī brahmacārī bhavissati ārācārī virato methunā gāmadhammā. ",
  "an5.180:5.6": "Kimaṅgaṁ pana mayan’ti. ",
  "an5.180:5.7": "Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: ",
  "an5.180:5.8": "‘ajjatagge ayyo gavesī imānipi pañca upāsakasatāni brahmacārino dhāretu ārācārino viratā methunā gāmadhammā’ti. ",
  "an5.180:5.9": "Atha kho, ānanda, gavesissa upāsakassa etadahosi: ",
  "an5.180:5.10": "‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā. ",
  "an5.180:5.11": "Ahañcamhi sīlesu paripūrakārī. ",
  "an5.180:5.12": "Imānipi pañca upāsakasatāni sīlesu paripūrakārino. ",
  "an5.180:5.13": "Ahañcamhi brahmacārī ārācārī virato methunā gāmadhammā. ",
  "an5.180:5.14": "Imānipi pañca upāsakasatāni brahmacārino ārācārino viratā methunā gāmadhammā. ",
  "an5.180:5.15": "Iccetaṁ samasamaṁ, natthi kiñci atirekaṁ; ",
  "an5.180:5.16": "handāhaṁ atirekāyā’ti. ",
  "an5.180:6.1": "Atha kho, ānanda, gavesī upāsako yena tāni pañca upāsakasatāni tenupasaṅkami; upasaṅkamitvā tāni pañca upāsakasatāni etadavoca: ",
  "an5.180:6.2": "‘ajjatagge maṁ āyasmanto ekabhattikaṁ dhāretha rattūparataṁ virataṁ vikālabhojanā’ti. ",
  "an5.180:6.3": "Atha kho, ānanda, tesaṁ pañcannaṁ upāsakasatānaṁ etadahosi: ",
  "an5.180:6.4": "‘ayyo kho gavesī bahūpakāro pubbaṅgamo samādapetā. ",
  "an5.180:6.5": "Ayyo hi nāma gavesī ekabhattiko bhavissati rattūparato virato vikālabhojanā. ",
  "an5.180:6.6": "Kimaṅgaṁ pana mayan’ti. ",
  "an5.180:6.7": "Atha kho, ānanda, tāni pañca upāsakasatāni yena gavesī upāsako tenupasaṅkamiṁsu; upasaṅkamitvā gavesiṁ upāsakaṁ etadavocuṁ: ",
  "an5.180:6.8": "‘ajjatagge ayyo gavesī imānipi pañca upāsakasatāni ekabhattike dhāretu rattūparate virate vikālabhojanā’ti. ",
  "an5.180:6.9": "Atha kho, ānanda, gavesissa upāsakassa etadahosi: ",
  "an5.180:6.10": "‘ahaṁ kho imesaṁ pañcannaṁ upāsakasatānaṁ bahūpakāro pubbaṅgamo samādapetā. ",
  "an5.180:6.11": "Ahañcamhi sīlesu paripūrakārī. ",
  "an5.180:6.12": "Imānipi pañca upāsakasatāni sīlesu paripūrakārino. ",
  "an5.180:6.13": "Ahañcamhi brahmacārī ārācārī virato methunā gāmadhammā. ",
  "an5.180:6.14": "Imānipi pañca upāsakasatāni brahmacārino ārācārino viratā methunā gāmadhammā. ",
  "an5.180:6.15": "Ahañcamhi ekabhattiko rattūparato virato vikālabhojanā. ",
  "an5.180:6.16": "Imānipi pañca upāsakasatāni ekabhattikā rattūparatā viratā vikālabhojanā. ",
  "an5.180:6.17": "Iccetaṁ samasamaṁ, natthi kiñci atirekaṁ; ",
  "an5.180:6.18": "handāhaṁ atirekāyā’ti. ",
  "an5.180:7.1": "Atha kho, ānanda, gavesī upāsako yena kassapo bhagavā arahaṁ sammāsambuddho tenupasaṅkami; upasaṅkamitvā kassapaṁ bhagavantaṁ arahantaṁ sammāsambuddhaṁ etadavoca: ",
  "an5.180:7.2": "‘labheyyāhaṁ, bhante, bhagavato santike pabbajjaṁ labheyyaṁ upasampadan’ti. ",
  "an5.180:7.3": "Alattha kho, ānanda, gavesī upāsako kassapassa bhagavato arahato sammāsambuddhassa santike pabbajjaṁ, alattha upasampadaṁ. ",
  "an5.180:7.4": "Acirūpasampanno kho panānanda, gavesī bhikkhu eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "an5.180:7.5": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññāsi. ",
  "an5.180:7.6": "Aññataro ca panānanda, gavesī bhikkhu arahataṁ ahosi. ",
  "an5.180:8.1": "Atha kho, ānanda, tesaṁ pañcannaṁ upāsakasatānaṁ etadahosi: ",
  "an5.180:8.2": "‘ayyo kho gavesī amhākaṁ bahūpakāro pubbaṅgamo samādapetā. ",
  "an5.180:8.3": "Ayyo hi nāma gavesī kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajissati. ",
  "an5.180:8.4": "Kimaṅgaṁ pana mayan’ti. ",
  "an5.180:8.5": "Atha kho, ānanda, tāni pañca upāsakasatāni yena kassapo bhagavā arahaṁ sammāsambuddho tenupasaṅkamiṁsu; upasaṅkamitvā kassapaṁ bhagavantaṁ arahantaṁ sammāsambuddhaṁ etadavocuṁ: ",
  "an5.180:8.6": "‘labheyyāma mayaṁ, bhante, bhagavato santike pabbajjaṁ, labheyyāma upasampadan’ti. ",
  "an5.180:8.7": "Alabhiṁsu kho, ānanda, tāni pañca upāsakasatāni kassapassa bhagavato arahato sammāsambuddhassa santike pabbajjaṁ, alabhiṁsu upasampadaṁ. ",
  "an5.180:9.1": "Atha kho, ānanda, gavesissa bhikkhuno etadahosi: ",
  "an5.180:9.2": "‘ahaṁ kho imassa anuttarassa vimuttisukhassa nikāmalābhī homi akicchalābhī akasiralābhī. ",
  "an5.180:9.3": "Aho vatimānipi pañca bhikkhusatāni imassa anuttarassa vimuttisukhassa nikāmalābhino assu akicchalābhino akasiralābhino’ti. ",
  "an5.180:9.4": "Atha kho, ānanda, tāni pañca bhikkhusatāni vūpakaṭṭhā appamattā ātāpino pahitattā viharantā nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—",
  "an5.180:9.5": "brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihariṁsu. ",
  "an5.180:9.6": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti abbhaññiṁsu. ",
  "an5.180:10.1": "Iti kho, ānanda, tāni pañca bhikkhusatāni gavesīpamukhāni uttaruttari paṇītapaṇītaṁ vāyamamānā anuttaraṁ vimuttiṁ sacchākaṁsu. ",
  "an5.180:10.2": "Tasmātiha, ānanda, evaṁ sikkhitabbaṁ: ",
  "an5.180:10.3": "‘uttaruttari paṇītapaṇītaṁ vāyamamānā anuttaraṁ vimuttiṁ sacchikarissāmā’ti. ",
  "an5.180:10.4": "Evañhi vo, ānanda, sikkhitabban”ti. ",
  "an5.180:10.5": "Dasamaṁ. ",
  "an5.180:10.6": "Upāsakavaggo tatiyo. ",
  "an5.180:11.0": "Tassuddānaṁ",
  "an5.180:11.1": "Sārajjaṁ visārado nirayaṁ, ",
  "an5.180:11.2": "Veraṁ caṇḍālapañcamaṁ; ",
  "an5.180:11.3": "Pīti vaṇijjā rājāno, ",
  "an5.180:11.4": "Gihī ceva gavesināti. "
}