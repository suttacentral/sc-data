{
  "an3.66:0.1": "Aṅguttara Nikāya 3 ",
  "an3.66:0.2": "7. Mahāvagga ",
  "an3.66:0.3": "66. Sāḷhasutta ",
  "an3.66:1.1": "Evaṁ me sutaṁ—",
  "an3.66:1.2": "ekaṁ samayaṁ āyasmā nandako sāvatthiyaṁ viharati pubbārāme migāramātupāsāde. ",
  "an3.66:1.3": "Atha kho sāḷho ca migāranattā sāṇo ca sekhuniyanattā yenāyasmā nandako tenupasaṅkamiṁsu; upasaṅkamitvā āyasmantaṁ nandakaṁ abhivādetvā ekamantaṁ nisīdiṁsu. Ekamantaṁ nisinnaṁ kho sāḷhaṁ migāranattāraṁ āyasmā nandako etadavoca: ",
  "an3.66:2.1": "“Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. ",
  "an3.66:2.2": "Yadā tumhe, sāḷhā, attanāva jāneyyātha ‘ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṁvattantī’ti, atha tumhe, sāḷhā, pajaheyyātha. ",
  "an3.66:3.1": "Taṁ kiṁ maññatha, sāḷhā, ",
  "an3.66:3.2": "atthi lobho”ti? ",
  "an3.66:4.1": "“Evaṁ, bhante”. ",
  "an3.66:5.1": "“Abhijjhāti kho ahaṁ, sāḷhā, etamatthaṁ vadāmi. ",
  "an3.66:5.2": "Luddho kho ayaṁ, sāḷhā, abhijjhālu pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṁ sa hoti dīgharattaṁ ahitāya dukkhāyā”ti. ",
  "an3.66:6.1": "“Evaṁ, bhante”. ",
  "an3.66:7.1": "“Taṁ kiṁ maññatha, sāḷhā, ",
  "an3.66:7.2": "atthi doso”ti? ",
  "an3.66:8.1": "“Evaṁ, bhante”. ",
  "an3.66:9.1": "“Byāpādoti kho ahaṁ, sāḷhā, etamatthaṁ vadāmi. ",
  "an3.66:9.2": "Duṭṭho kho ayaṁ, sāḷhā, byāpannacitto pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṁ sa hoti dīgharattaṁ ahitāya dukkhāyā”ti. ",
  "an3.66:10.1": "“Evaṁ, bhante”. ",
  "an3.66:11.1": "“Taṁ kiṁ maññatha, sāḷhā, ",
  "an3.66:11.2": "atthi moho”ti? ",
  "an3.66:12.1": "“Evaṁ, bhante”. ",
  "an3.66:13.1": "“Avijjāti kho ahaṁ, sāḷhā, etamatthaṁ vadāmi. ",
  "an3.66:13.2": "Mūḷho kho ayaṁ, sāḷhā, avijjāgato pāṇampi hanati, adinnampi ādiyati, paradārampi gacchati, musāpi bhaṇati, parampi tathattāya samādapeti, yaṁ sa hoti dīgharattaṁ ahitāya dukkhāyā”ti. ",
  "an3.66:14.1": "“Evaṁ, bhante”. ",
  "an3.66:15.1": "“Taṁ kiṁ maññatha, sāḷhā, ime dhammā kusalā vā akusalā vā”ti? ",
  "an3.66:16.1": "“Akusalā, bhante”. ",
  "an3.66:17.1": "“Sāvajjā vā anavajjā vā”ti? ",
  "an3.66:18.1": "“Sāvajjā, bhante”. ",
  "an3.66:19.1": "“Viññugarahitā vā viññuppasatthā vā”ti? ",
  "an3.66:20.1": "“Viññugarahitā, bhante”. ",
  "an3.66:21.1": "“Samattā samādinnā ahitāya dukkhāya saṁvattanti, no vā? ",
  "an3.66:21.2": "Kathaṁ vā ettha hotī”ti? ",
  "an3.66:22.1": "“Samattā, bhante, samādinnā ahitāya dukkhāya saṁvattantīti. ",
  "an3.66:22.2": "Evaṁ no ettha hotī”ti. ",
  "an3.66:23.1": "“Iti kho, sāḷhā, yaṁ taṁ avocumhā: ",
  "an3.66:23.2": "‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. ",
  "an3.66:23.3": "Yadā tumhe, sāḷhā, attanāva jāneyyātha—",
  "an3.66:23.4": "ime dhammā akusalā, ime dhammā sāvajjā, ime dhammā viññugarahitā, ime dhammā samattā samādinnā ahitāya dukkhāya saṁvattantīti, atha tumhe, sāḷhā, pajaheyyāthā’ti, ",
  "an3.66:23.5": "iti yaṁ taṁ vuttaṁ idametaṁ paṭicca vuttaṁ. ",
  "an3.66:24.1": "Etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. ",
  "an3.66:24.2": "Yadā tumhe, sāḷhā, attanāva jāneyyātha: ",
  "an3.66:24.3": "‘ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā hitāya sukhāya saṁvattantī’ti, atha tumhe, sāḷhā, upasampajja vihareyyātha. ",
  "an3.66:25.1": "Taṁ kiṁ maññatha, sāḷhā, atthi alobho”ti? ",
  "an3.66:26.1": "“Evaṁ, bhante”. ",
  "an3.66:27.1": "“Anabhijjhāti kho ahaṁ, sāḷhā, etamatthaṁ vadāmi. ",
  "an3.66:27.2": "Aluddho kho ayaṁ, sāḷhā, anabhijjhālu neva pāṇaṁ hanati, na adinnaṁ ādiyati, na paradāraṁ gacchati, na musā bhaṇati, parampi na tathattāya samādapeti, yaṁ sa hoti dīgharattaṁ hitāya sukhāyā”ti. ",
  "an3.66:28.1": "“Evaṁ, bhante”. ",
  "an3.66:29.1": "“Taṁ kiṁ maññatha, sāḷhā, atthi adoso”ti? ",
  "an3.66:30.1": "“Evaṁ, bhante”. ",
  "an3.66:31.1": "“Abyāpādoti kho ahaṁ, sāḷhā, etamatthaṁ vadāmi. ",
  "an3.66:31.2": "Aduṭṭho kho ayaṁ, sāḷhā, abyāpannacitto neva pāṇaṁ hanati, na adinnaṁ ādiyati, na paradāraṁ gacchati, na musā bhaṇati, parampi na tathattāya samādapeti, yaṁ sa hoti dīgharattaṁ hitāya sukhāyā”ti. ",
  "an3.66:32.1": "“Evaṁ, bhante”. ",
  "an3.66:33.1": "“Taṁ kiṁ maññatha, sāḷhā, ",
  "an3.66:33.2": "atthi amoho”ti? ",
  "an3.66:34.1": "“Evaṁ, bhante”. ",
  "an3.66:35.1": "“Vijjāti kho ahaṁ, sāḷhā, etamatthaṁ vadāmi. ",
  "an3.66:35.2": "Amūḷho kho ayaṁ, sāḷhā, vijjāgato neva pāṇaṁ hanati, na adinnaṁ ādiyati, na paradāraṁ gacchati, na musā bhaṇati, parampi na tathattāya samādapeti, yaṁ sa hoti dīgharattaṁ hitāya sukhāyā”ti. ",
  "an3.66:36.1": "“Evaṁ, bhante”. ",
  "an3.66:37.1": "“Taṁ kiṁ maññatha, sāḷhā, ime dhammā kusalā vā akusalā vā”ti? ",
  "an3.66:38.1": "“Kusalā, bhante”. ",
  "an3.66:39.1": "“Sāvajjā vā anavajjā vā”ti? ",
  "an3.66:40.1": "“Anavajjā, bhante”. ",
  "an3.66:41.1": "“Viññugarahitā vā viññuppasatthā vā”ti? ",
  "an3.66:42.1": "“Viññuppasatthā, bhante”. ",
  "an3.66:43.1": "“Samattā samādinnā hitāya sukhāya saṁvattanti, no vā? ",
  "an3.66:43.2": "Kathaṁ vā ettha hotī”ti? ",
  "an3.66:44.1": "“Samattā, bhante, samādinnā hitāya sukhāya saṁvattantīti. ",
  "an3.66:44.2": "Evaṁ no ettha hotī”ti. ",
  "an3.66:45.1": "“Iti kho, sāḷhā, yaṁ taṁ avocumhā: ",
  "an3.66:45.2": "‘etha tumhe, sāḷhā, mā anussavena, mā paramparāya, mā itikirāya, mā piṭakasampadānena, mā takkahetu, mā nayahetu, mā ākāraparivitakkena, mā diṭṭhinijjhānakkhantiyā, mā bhabbarūpatāya, mā samaṇo no garūti. ",
  "an3.66:45.3": "Yadā tumhe, sāḷhā, attanāva jāneyyātha—",
  "an3.66:45.4": "ime dhammā kusalā, ime dhammā anavajjā, ime dhammā viññuppasatthā, ime dhammā samattā samādinnā dīgharattaṁ hitāya sukhāya saṁvattantīti, atha tumhe, sāḷhā, upasampajja vihareyyāthā’ti, ",
  "an3.66:45.5": "iti yaṁ taṁ vuttaṁ idametaṁ paṭicca vuttaṁ. ",
  "an3.66:46.1": "Sa kho so, sāḷhā, ariyasāvako evaṁ vigatābhijjho vigatabyāpādo asammūḷho sampajāno patissato mettāsahagatena cetasā …pe… ",
  "an3.66:46.2": "karuṇā … ",
  "an3.66:46.3": "muditā … ",
  "an3.66:46.4": "upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ, iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjhena pharitvā viharati. ",
  "an3.66:46.5": "So evaṁ pajānāti: ",
  "an3.66:46.6": "‘atthi idaṁ, atthi hīnaṁ, atthi paṇītaṁ, atthi imassa saññāgatassa uttari nissaraṇan’ti. ",
  "an3.66:46.7": "Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati; ",
  "an3.66:46.8": "vimuttasmiṁ vimuttamiti ñāṇaṁ hoti. ",
  "an3.66:46.9": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "an3.66:47.1": "So evaṁ pajānāti: ",
  "an3.66:47.2": "‘ahu pubbe lobho, tadahu akusalaṁ, so etarahi natthi, iccetaṁ kusalaṁ; ",
  "an3.66:47.3": "ahu pubbe doso …pe… ",
  "an3.66:47.4": "ahu pubbe moho, tadahu akusalaṁ, so etarahi natthi, iccetaṁ kusalan’ti. ",
  "an3.66:47.5": "So diṭṭheva dhamme nicchāto nibbuto sītibhūto sukhappaṭisaṁvedī brahmabhūtena attanā viharatī”ti. ",
  "an3.66:47.6": "Chaṭṭhaṁ. "
}