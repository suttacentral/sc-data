{
  "an3.98:0.1": "Aṅguttara Nikāya 3 ",
  "an3.98:0.2": "10. Loṇakapallavagga ",
  "an3.98:0.3": "98. Tatiyaājānīyasutta ",
  "an3.98:1.1": "“Tīhi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhayaṁ gacchati. ",
  "an3.98:1.2": "Katamehi tīhi? ",
  "an3.98:1.3": "Idha, bhikkhave, rañño bhadro assājānīyo vaṇṇasampanno ca hoti balasampanno ca javasampanno ca. ",
  "an3.98:1.4": "Imehi kho, bhikkhave, tīhi aṅgehi samannāgato rañño bhadro assājānīyo rājāraho hoti rājabhoggo, rañño aṅganteva saṅkhyaṁ gacchati. ",
  "an3.98:1.5": "Evamevaṁ kho, bhikkhave, tīhi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa. ",
  "an3.98:1.6": "Katamehi tīhi? ",
  "an3.98:1.7": "Idha, bhikkhave, bhikkhu vaṇṇasampanno ca hoti balasampanno ca javasampanno ca. ",
  "an3.98:2.1": "Kathañca, bhikkhave, bhikkhu vaṇṇasampanno hoti? ",
  "an3.98:2.2": "Idha, bhikkhave, bhikkhu sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. ",
  "an3.98:2.3": "Evaṁ kho, bhikkhave, bhikkhu vaṇṇasampanno hoti. ",
  "an3.98:3.1": "Kathañca, bhikkhave, bhikkhu balasampanno hoti? ",
  "an3.98:3.2": "Idha, bhikkhave, bhikkhu āraddhavīriyo viharati akusalānaṁ dhammānaṁ pahānāya kusalānaṁ dhammānaṁ upasampadāya thāmavā daḷhaparakkamo anikkhittadhuro kusalesu dhammesu. ",
  "an3.98:3.3": "Evaṁ kho, bhikkhave, bhikkhu balasampanno hoti. ",
  "an3.98:4.1": "Kathañca, bhikkhave, bhikkhu javasampanno hoti? ",
  "an3.98:4.2": "Idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ",
  "an3.98:4.3": "Evaṁ kho, bhikkhave, bhikkhu javasampanno hoti. ",
  "an3.98:4.4": "Imehi kho, bhikkhave, tīhi dhammehi samannāgato bhikkhu āhuneyyo hoti …pe… anuttaraṁ puññakkhettaṁ lokassā”ti. ",
  "an3.98:4.5": "Sattamaṁ. "
}