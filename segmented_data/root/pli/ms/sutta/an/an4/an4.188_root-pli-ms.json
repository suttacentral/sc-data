{
  "an4.188:0.1": "Aṅguttara Nikāya 4 ",
  "an4.188:0.2": "19. Brāhmaṇavagga ",
  "an4.188:0.3": "188. Upakasutta ",
  "an4.188:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "an4.188:1.2": "Atha kho upako maṇḍikāputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho upako maṇḍikāputto bhagavantaṁ etadavoca: ",
  "an4.188:2.1": "“Ahañhi, bhante, evaṁvādī evaṁdiṭṭhi: ",
  "an4.188:2.2": "‘yo koci parūpārambhaṁ vatteti, parūpārambhaṁ vattento sabbo so na upapādeti. ",
  "an4.188:2.3": "Anupapādento gārayho hoti upavajjo’”ti. ",
  "an4.188:2.4": "“Parūpārambhañce, upaka, vatteti parūpārambhaṁ vattento na upapādeti, anupapādento gārayho hoti upavajjo. ",
  "an4.188:2.5": "Tvaṁ kho, upaka, parūpārambhaṁ vattesi, parūpārambhaṁ vattento na upapādesi, anupapādento gārayho hosi upavajjo”ti. ",
  "an4.188:2.6": "“Seyyathāpi, bhante, ummujjamānakaṁyeva mahatā pāsena bandheyya; ",
  "an4.188:2.7": "evamevaṁ kho ahaṁ, bhante, ummujjamānakoyeva bhagavatā mahatā vādapāsena baddho”ti. ",
  "an4.188:3.1": "“Idaṁ akusalanti kho, upaka, mayā paññattaṁ. ",
  "an4.188:3.2": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:3.3": "itipidaṁ akusalanti. ",
  "an4.188:3.4": "Taṁ kho panidaṁ akusalaṁ pahātabbanti kho, upaka, mayā paññattaṁ. ",
  "an4.188:3.5": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:3.6": "itipidaṁ akusalaṁ pahātabbanti. ",
  "an4.188:4.1": "Idaṁ kusalanti kho, upaka, mayā paññattaṁ. ",
  "an4.188:4.2": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:4.3": "itipidaṁ kusalanti. ",
  "an4.188:4.4": "Taṁ kho panidaṁ kusalaṁ bhāvetabbanti kho, upaka, mayā paññattaṁ. ",
  "an4.188:4.5": "Tattha aparimāṇā padā aparimāṇā byañjanā aparimāṇā tathāgatassa dhammadesanā—",
  "an4.188:4.6": "itipidaṁ kusalaṁ bhāvetabban”ti. ",
  "an4.188:5.1": "Atha kho upako maṇḍikāputto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā yena rājā māgadho ajātasattu vedehiputto tenupasaṅkami; upasaṅkamitvā yāvatako ahosi bhagavatā saddhiṁ kathāsallāpo taṁ sabbaṁ rañño māgadhassa ajātasattussa vedehiputtassa ārocesi. ",
  "an4.188:5.2": "Evaṁ vutte, rājā māgadho ajātasattu vedehiputto kupito anattamano upakaṁ maṇḍikāputtaṁ etadavoca: ",
  "an4.188:5.3": "“yāva dhaṁsī vatāyaṁ loṇakāradārako yāva mukharo yāva pagabbo yatra hi nāma taṁ bhagavantaṁ arahantaṁ sammāsambuddhaṁ āsādetabbaṁ maññissati; ",
  "an4.188:5.4": "apehi tvaṁ, upaka, vinassa, mā taṁ addasan”ti. ",
  "an4.188:5.5": "Aṭṭhamaṁ. "
}