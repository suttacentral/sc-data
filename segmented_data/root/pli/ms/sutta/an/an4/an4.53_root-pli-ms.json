{
  "an4.53:0.1": "Aṅguttara Nikāya 4 ",
  "an4.53:0.2": "6. Puññābhisandavagga ",
  "an4.53:0.3": "53. Paṭhamasaṁvāsasutta ",
  "an4.53:1.1": "Ekaṁ samayaṁ bhagavā antarā ca madhuraṁ antarā ca verañjaṁ addhānamaggappaṭipanno hoti. ",
  "an4.53:1.2": "Sambahulāpi kho gahapatī ca gahapatāniyo ca antarā ca madhuraṁ antarā ca verañjaṁ addhānamaggappaṭipannā honti. ",
  "an4.53:1.3": "Atha kho bhagavā maggā okkamma aññatarasmiṁ rukkhamūle (…) nisīdi. ",
  "an4.53:1.4": "Addasaṁsu kho gahapatī ca gahapatāniyo ca bhagavantaṁ aññatarasmiṁ rukkhamūle nisinnaṁ. ",
  "an4.53:1.5": "Disvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te gahapatī ca gahapatāniyo ca bhagavā etadavoca: ",
  "an4.53:2.1": "“Cattārome, gahapatayo, saṁvāsā. ",
  "an4.53:2.2": "Katame cattāro? ",
  "an4.53:2.3": "Chavo chavāya saddhiṁ saṁvasati, ",
  "an4.53:2.4": "chavo deviyā saddhiṁ saṁvasati, ",
  "an4.53:2.5": "devo chavāya saddhiṁ saṁvasati, ",
  "an4.53:2.6": "devo deviyā saddhiṁ saṁvasati. ",
  "an4.53:3.1": "Kathañca, gahapatayo, chavo chavāya saddhiṁ saṁvasati? ",
  "an4.53:3.2": "Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṁ ajjhāvasati akkosakaparibhāsako samaṇabrāhmaṇānaṁ; ",
  "an4.53:3.3": "bhariyāpissa hoti pāṇātipātinī adinnādāyinī kāmesumicchācārinī musāvādinī surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṁ ajjhāvasati akkosikaparibhāsikā samaṇabrāhmaṇānaṁ. ",
  "an4.53:3.4": "Evaṁ kho, gahapatayo, chavo chavāya saddhiṁ saṁvasati. ",
  "an4.53:4.1": "Kathañca, gahapatayo, chavo deviyā saddhiṁ saṁvasati? ",
  "an4.53:4.2": "Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṁ ajjhāvasati akkosakaparibhāsako samaṇabrāhmaṇānaṁ; ",
  "an4.53:4.3": "bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṁ ajjhāvasati anakkosikaparibhāsikā samaṇabrāhmaṇānaṁ. ",
  "an4.53:4.4": "Evaṁ kho, gahapatayo, chavo deviyā saddhiṁ saṁvasati. ",
  "an4.53:5.1": "Kathañca, gahapatayo, devo chavāya saddhiṁ saṁvasati? ",
  "an4.53:5.2": "Idha, gahapatayo, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato surāmerayamajjapamādaṭṭhānā paṭivirato sīlavā kalyāṇadhammo vigatamalamaccherena cetasā agāraṁ ajjhāvasati anakkosakaparibhāsako samaṇabrāhmaṇānaṁ; ",
  "an4.53:5.3": "bhariyā khvassa hoti pāṇātipātinī …pe… surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṁ ajjhāvasati akkosikaparibhāsikā samaṇabrāhmaṇānaṁ. ",
  "an4.53:5.4": "Evaṁ kho, gahapatayo, devo chavāya saddhiṁ saṁvasati. ",
  "an4.53:6.1": "Kathañca, gahapatayo, devo deviyā saddhiṁ saṁvasati? ",
  "an4.53:6.2": "Idha, gahapatayo, sāmiko hoti pāṇātipātā paṭivirato …pe… sīlavā kalyāṇadhammo vigatamalamaccherena cetasā agāraṁ ajjhāvasati anakkosakaparibhāsako samaṇabrāhmaṇānaṁ; ",
  "an4.53:6.3": "bhariyāpissa hoti pāṇātipātā paṭiviratā …pe… surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṁ ajjhāvasati anakkosikaparibhāsikā samaṇabrāhmaṇānaṁ. ",
  "an4.53:6.4": "Evaṁ kho, gahapatayo, devo deviyā saddhiṁ saṁvasati. ",
  "an4.53:6.5": "Ime kho, gahapatayo, cattāro saṁvāsāti. ",
  "an4.53:7.1": "Ubho ca honti dussīlā, ",
  "an4.53:7.2": "kadariyā paribhāsakā; ",
  "an4.53:7.3": "Te honti jānipatayo, ",
  "an4.53:7.4": "chavā saṁvāsamāgatā. ",
  "an4.53:8.1": "Sāmiko hoti dussīlo, ",
  "an4.53:8.2": "kadariyo paribhāsako; ",
  "an4.53:8.3": "Bhariyā sīlavatī hoti, ",
  "an4.53:8.4": "vadaññū vītamaccharā; ",
  "an4.53:8.5": "Sāpi devī saṁvasati, ",
  "an4.53:8.6": "chavena patinā saha. ",
  "an4.53:9.1": "Sāmiko sīlavā hoti, ",
  "an4.53:9.2": "vadaññū vītamaccharo; ",
  "an4.53:9.3": "Bhariyā hoti dussīlā, ",
  "an4.53:9.4": "kadariyā paribhāsikā; ",
  "an4.53:9.5": "Sāpi chavā saṁvasati, ",
  "an4.53:9.6": "devena patinā saha. ",
  "an4.53:10.1": "Ubho saddhā vadaññū ca, ",
  "an4.53:10.2": "saññatā dhammajīvino; ",
  "an4.53:10.3": "Te honti jānipatayo, ",
  "an4.53:10.4": "aññamaññaṁ piyaṁvadā. ",
  "an4.53:11.1": "Atthāsaṁ pacurā honti, ",
  "an4.53:11.2": "phāsukaṁ upajāyati; ",
  "an4.53:11.3": "Amittā dummanā honti, ",
  "an4.53:11.4": "ubhinnaṁ samasīlinaṁ. ",
  "an4.53:12.1": "Idha dhammaṁ caritvāna, ",
  "an4.53:12.2": "samasīlabbatā ubho; ",
  "an4.53:12.3": "Nandino devalokasmiṁ, ",
  "an4.53:12.4": "modanti kāmakāmino”ti. ",
  "an4.53:12.5": "Tatiyaṁ. "
}