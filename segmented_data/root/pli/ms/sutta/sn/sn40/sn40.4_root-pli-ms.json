{
  "sn40.4:0.1": "Saṁyutta Nikāya 40 ",
  "sn40.4:0.2": "1. Moggallānavagga ",
  "sn40.4:0.3": "4. Catutthajhānapañhāsutta ",
  "sn40.4:1.1": "“‘Catutthaṁ jhānaṁ, catutthaṁ jhānan’ti vuccati. ",
  "sn40.4:1.2": "Katamaṁ nu kho catutthaṁ jhānanti? ",
  "sn40.4:1.3": "Tassa mayhaṁ, āvuso, etadahosi: ",
  "sn40.4:1.4": "‘idha bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. ",
  "sn40.4:1.5": "Idaṁ vuccati catutthaṁ jhānan’ti. ",
  "sn40.4:1.6": "So khvāhaṁ, āvuso, sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharāmi. ",
  "sn40.4:1.7": "Tassa mayhaṁ, āvuso, iminā vihārena viharato sukhasahagatā saññāmanasikārā samudācaranti. ",
  "sn40.4:2.1": "Atha kho maṁ, āvuso, bhagavā iddhiyā upasaṅkamitvā etadavoca: ",
  "sn40.4:2.2": "‘moggallāna, moggallāna. ",
  "sn40.4:2.3": "Mā, brāhmaṇa, catutthaṁ jhānaṁ pamādo, catutthe jhāne cittaṁ saṇṭhapehi, catutthe jhāne cittaṁ ekodiṁ karohi, catutthe jhāne cittaṁ samādahā’ti. ",
  "sn40.4:2.4": "So khvāhaṁ, āvuso, aparena samayena sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihāsiṁ. ",
  "sn40.4:2.5": "Yañhi taṁ, āvuso, sammā vadamāno vadeyya …pe… mahābhiññataṁ patto”ti. ",
  "sn40.4:2.6": "Catutthaṁ. "
}