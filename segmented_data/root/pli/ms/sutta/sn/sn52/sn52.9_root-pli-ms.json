{
  "sn52.9:0.1": "Saṁyutta Nikāya 52 ",
  "sn52.9:0.2": "1. Rahogatavagga ",
  "sn52.9:0.3": "9. Ambapālivanasutta ",
  "sn52.9:1.1": "Ekaṁ samayaṁ āyasmā ca anuruddho āyasmā ca sāriputto vesāliyaṁ viharanti ambapālivane. ",
  "sn52.9:1.2": "Atha kho āyasmā sāriputto sāyanhasamayaṁ paṭisallānā vuṭṭhito …pe… ekamantaṁ nisinno kho āyasmā sāriputto āyasmantaṁ anuruddhaṁ etadavoca: ",
  "sn52.9:2.1": "“Vippasannāni kho te, āvuso anuruddha, indriyāni, parisuddho mukhavaṇṇo pariyodāto. ",
  "sn52.9:2.2": "Katamenāyasmā anuruddho vihārena etarahi bahulaṁ viharatī”ti? ",
  "sn52.9:2.3": "“Catūsu khvāhaṁ, āvuso, satipaṭṭhānesu suppatiṭṭhitacitto etarahi bahulaṁ viharāmi. ",
  "sn52.9:2.4": "Katamesu catūsu? ",
  "sn52.9:2.5": "Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; ",
  "sn52.9:2.6": "vedanāsu …pe… ",
  "sn52.9:2.7": "citte …pe… ",
  "sn52.9:2.8": "dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—",
  "sn52.9:2.9": "imesu khvāhaṁ, āvuso, catūsu satipaṭṭhānesu suppatiṭṭhitacitto etarahi bahulaṁ viharāmi. ",
  "sn52.9:2.10": "Yo so, āvuso, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, so imesu catūsu satipaṭṭhānesu suppatiṭṭhitacitto bahulaṁ viharatī”ti. ",
  "sn52.9:3.1": "“Lābhā vata no, āvuso, suladdhaṁ vata no, āvuso. ",
  "sn52.9:3.2": "Ye mayaṁ āyasmato anuruddhassa sammukhāva assumha āsabhiṁ vācaṁ bhāsamānassā”ti. ",
  "sn52.9:3.3": "Navamaṁ. "
}