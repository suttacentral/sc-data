{
  "sn12.1:0.1": "Saṁyutta Nikāya 12 ",
  "sn12.1:0.2": "1. Buddhavagga ",
  "sn12.1:0.3": "1. Paṭiccasamuppādasutta ",
  "sn12.1:1.1": "Evaṁ me sutaṁ—",
  "sn12.1:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn12.1:1.3": "Tatra kho bhagavā bhikkhū āmantesi: ",
  "sn12.1:1.4": "“bhikkhavo”ti. ",
  "sn12.1:1.5": "“Bhadante”ti te bhikkhū bhagavato paccassosuṁ. ",
  "sn12.1:1.6": "Bhagavā etadavoca: ",
  "sn12.1:1.7": "“paṭiccasamuppādaṁ vo, bhikkhave, desessāmi. ",
  "sn12.1:1.8": "Taṁ suṇātha, sādhukaṁ manasi karotha, bhāsissāmī”ti. ",
  "sn12.1:1.9": "“Evaṁ, bhante”ti kho te bhikkhū bhagavato paccassosuṁ. ",
  "sn12.1:1.10": "Bhagavā etadavoca: ",
  "sn12.1:2.1": "“Katamo ca, bhikkhave, paṭiccasamuppādo? ",
  "sn12.1:2.2": "Avijjāpaccayā, bhikkhave, saṅkhārā; ",
  "sn12.1:2.3": "saṅkhārapaccayā viññāṇaṁ; ",
  "sn12.1:2.4": "viññāṇapaccayā nāmarūpaṁ; ",
  "sn12.1:2.5": "nāmarūpapaccayā saḷāyatanaṁ; ",
  "sn12.1:2.6": "saḷāyatanapaccayā phasso; ",
  "sn12.1:2.7": "phassapaccayā vedanā; ",
  "sn12.1:2.8": "vedanāpaccayā taṇhā; ",
  "sn12.1:2.9": "taṇhāpaccayā upādānaṁ; ",
  "sn12.1:2.10": "upādānapaccayā bhavo; ",
  "sn12.1:2.11": "bhavapaccayā jāti; ",
  "sn12.1:2.12": "jātipaccayā jarāmaraṇaṁ sokaparidevadukkhadomanassupāyāsā sambhavanti. ",
  "sn12.1:2.13": "Evametassa kevalassa dukkhakkhandhassa samudayo hoti. ",
  "sn12.1:2.14": "Ayaṁ vuccati, bhikkhave, paṭiccasamuppādo. ",
  "sn12.1:3.1": "Avijjāya tveva asesavirāganirodhā saṅkhāranirodho; ",
  "sn12.1:3.2": "saṅkhāranirodhā viññāṇanirodho; ",
  "sn12.1:3.3": "viññāṇanirodhā nāmarūpanirodho; ",
  "sn12.1:3.4": "nāmarūpanirodhā saḷāyatananirodho; ",
  "sn12.1:3.5": "saḷāyatananirodhā phassanirodho; ",
  "sn12.1:3.6": "phassanirodhā vedanānirodho; ",
  "sn12.1:3.7": "vedanānirodhā taṇhānirodho; ",
  "sn12.1:3.8": "taṇhānirodhā upādānanirodho; ",
  "sn12.1:3.9": "upādānanirodhā bhavanirodho; ",
  "sn12.1:3.10": "bhavanirodhā jātinirodho; ",
  "sn12.1:3.11": "jātinirodhā jarāmaraṇaṁ sokaparidevadukkhadomanassupāyāsā nirujjhanti. ",
  "sn12.1:3.12": "Evametassa kevalassa dukkhakkhandhassa nirodho hotī”ti. ",
  "sn12.1:3.13": "Idamavoca bhagavā. ",
  "sn12.1:3.14": "Attamanā te bhikkhū bhagavato bhāsitaṁ abhinandunti. ",
  "sn12.1:3.15": "Paṭhamaṁ. "
}