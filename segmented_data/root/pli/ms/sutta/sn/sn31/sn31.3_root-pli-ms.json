{
  "sn31.3:0.1": "Saṁyutta Nikāya 31 ",
  "sn31.3:0.2": "1. Gandhabbavagga ",
  "sn31.3:0.3": "3. Mūlagandhadātāsutta ",
  "sn31.3:1.1": "Sāvatthinidānaṁ. ",
  "sn31.3:1.2": "Ekamantaṁ nisinno kho so bhikkhu bhagavantaṁ etadavoca: ",
  "sn31.3:1.3": "“ko nu kho, bhante, hetu, ko paccayo, yena midhekacco kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjatī”ti? ",
  "sn31.3:1.4": "“Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati. ",
  "sn31.3:1.5": "Tassa sutaṁ hoti: ",
  "sn31.3:1.6": "‘mūlagandhe adhivatthā devā dīghāyukā vaṇṇavanto sukhabahulā’ti. ",
  "sn31.3:1.7": "Tassa evaṁ hoti: ",
  "sn31.3:1.8": "‘aho vatāhaṁ kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjeyyan’ti. ",
  "sn31.3:1.9": "So dātā hoti mūlagandhānaṁ. ",
  "sn31.3:1.10": "So kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjati. ",
  "sn31.3:1.11": "Ayaṁ kho, bhikkhu, hetu …pe… ",
  "sn31.3:1.12": "yena midhekacco kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjatī”ti. ",
  "sn31.3:1.13": "Tatiyaṁ. "
}