{
  "sn35.30:0.1": "Saṁyutta Nikāya 35 ",
  "sn35.30:0.2": "3. Sabbavagga ",
  "sn35.30:0.3": "30. Samugghātasāruppasutta ",
  "sn35.30:1.1": "“Sabbamaññitasamugghātasāruppaṁ vo, bhikkhave, paṭipadaṁ desessāmi. ",
  "sn35.30:1.2": "Taṁ suṇātha, sādhukaṁ manasi karotha, bhāsissāmīti. ",
  "sn35.30:1.3": "Katamā ca sā, bhikkhave, sabbamaññitasamugghātasāruppā paṭipadā? ",
  "sn35.30:1.4": "Idha, bhikkhave, bhikkhu cakkhuṁ na maññati, cakkhusmiṁ na maññati, cakkhuto na maññati, cakkhuṁ meti na maññati. ",
  "sn35.30:1.5": "Rūpe na maññati, rūpesu na maññati, rūpato na maññati, rūpā meti na maññati. ",
  "sn35.30:1.6": "Cakkhuviññāṇaṁ na maññati, cakkhuviññāṇasmiṁ na maññati, cakkhuviññāṇato na maññati, cakkhuviññāṇaṁ meti na maññati. ",
  "sn35.30:1.7": "Cakkhusamphassaṁ na maññati, cakkhusamphassasmiṁ na maññati, cakkhusamphassato na maññati, cakkhusamphasso meti na maññati. ",
  "sn35.30:1.8": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññati, tasmimpi na maññati, tatopi na maññati, taṁ meti na maññati …pe… ",
  "sn35.30:1.9": "jivhaṁ na maññati, jivhāya na maññati, jivhāto na maññati, jivhā meti na maññati. ",
  "sn35.30:1.10": "Rase na maññati, rasesu na maññati, rasato na maññati, rasā meti na maññati. ",
  "sn35.30:1.11": "Jivhāviññāṇaṁ na maññati, jivhāviññāṇasmiṁ na maññati, jivhāviññāṇato na maññati, jivhāviññāṇaṁ meti na maññati. ",
  "sn35.30:1.12": "Jivhāsamphassaṁ na maññati, jivhāsamphassasmiṁ na maññati, jivhāsamphassato na maññati, jivhāsamphasso meti na maññati. ",
  "sn35.30:1.13": "Yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññati, tasmimpi na maññati, tatopi na maññati, taṁ meti na maññati …pe… ",
  "sn35.30:1.14": "manaṁ na maññati, manasmiṁ na maññati, manato na maññati, mano meti na maññati. ",
  "sn35.30:1.15": "Dhamme na maññati, dhammesu na maññati, dhammato na maññati, dhammā meti na maññati. ",
  "sn35.30:1.16": "Manoviññāṇaṁ na maññati, manoviññāṇasmiṁ na maññati, manoviññāṇato na maññati, manoviññāṇaṁ meti na maññati. ",
  "sn35.30:1.17": "Manosamphassaṁ na maññati, manosamphassasmiṁ na maññati, manosamphassato na maññati, manosamphasso meti na maññati. ",
  "sn35.30:1.18": "Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññati, tasmimpi na maññati, tatopi na maññati, taṁ meti na maññati. ",
  "sn35.30:1.19": "Sabbaṁ na maññati, sabbasmiṁ na maññati, sabbato na maññati, sabbaṁ meti na maññati. ",
  "sn35.30:1.20": "So evaṁ amaññamāno na ca kiñci loke upādiyati. ",
  "sn35.30:1.21": "Anupādiyaṁ na paritassati. Aparitassaṁ paccattaññeva parinibbāyati. ",
  "sn35.30:1.22": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "sn35.30:1.23": "Ayaṁ kho sā, bhikkhave, sabbamaññitasamugghātasāruppā paṭipadā”ti. ",
  "sn35.30:1.24": "Aṭṭhamaṁ. "
}