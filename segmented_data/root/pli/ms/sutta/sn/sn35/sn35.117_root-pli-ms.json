{
  "sn35.117:0.1": "Saṁyutta Nikāya 35 ",
  "sn35.117:0.2": "12. Lokakāmaguṇavagga ",
  "sn35.117:0.3": "117. Kāmaguṇasutta ",
  "sn35.117:1.1": "“Pubbeva me, bhikkhave, sambodhā anabhisambuddhassa bodhisattasseva sato etadahosi: ",
  "sn35.117:1.2": "‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me cittaṁ bahulaṁ gacchamānaṁ gaccheyya paccuppannesu vā appaṁ vā anāgatesu’. ",
  "sn35.117:1.3": "Tassa mayhaṁ, bhikkhave, etadahosi: ",
  "sn35.117:1.4": "‘yeme pañca kāmaguṇā cetaso samphuṭṭhapubbā atītā niruddhā vipariṇatā, tatra me attarūpena appamādo sati cetaso ārakkho karaṇīyo’. ",
  "sn35.117:1.5": "Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo cittaṁ bahulaṁ gacchamānaṁ gaccheyya paccuppannesu vā appaṁ vā anāgatesu. ",
  "sn35.117:1.6": "Tasmātiha, bhikkhave, tumhākampi ye te pañca kāmaguṇā cetaso samphuṭṭhapubbā atītā niruddhā vipariṇatā, tatra vo attarūpehi appamādo sati cetaso ārakkho karaṇīyo. ",
  "sn35.117:1.7": "Tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:1.8": "yattha jivhā ca nirujjhati, rasasaññā ca nirujjhati, se āyatane veditabbe …pe… ",
  "sn35.117:1.9": "yattha mano ca nirujjhati, dhammasaññā ca nirujjhati, se āyatane veditabbe”ti. ",
  "sn35.117:1.10": "Idaṁ vatvā bhagavā uṭṭhāyāsanā vihāraṁ pāvisi. ",
  "sn35.117:2.1": "Atha kho tesaṁ bhikkhūnaṁ acirapakkantassa bhagavato etadahosi: ",
  "sn35.117:2.2": "“idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:2.3": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:2.4": "yattha jivhā ca nirujjhati, rasasaññā ca nirujjhati, se āyatane veditabbe …pe… ",
  "sn35.117:2.5": "yattha mano ca nirujjhati, dhammasaññā ca nirujjhati, se āyatane veditabbe’ti. ",
  "sn35.117:2.6": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti? ",
  "sn35.117:3.1": "Atha kho tesaṁ bhikkhūnaṁ etadahosi: ",
  "sn35.117:3.2": "“ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.117:3.3": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.117:3.4": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā”ti. ",
  "sn35.117:4.1": "Atha kho te bhikkhū yenāyasmā ānando tenupasaṅkamiṁsu; upasaṅkamitvā āyasmatā ānandena saddhiṁ sammodiṁsu. ",
  "sn35.117:4.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ ānandaṁ etadavocuṁ: ",
  "sn35.117:5.1": "“Idaṁ kho no, āvuso ānanda, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:5.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:5.3": "yattha jivhā ca nirujjhati, rasasaññā ca nirujjhati, se āyatane veditabbe …pe… ",
  "sn35.117:5.4": "yattha mano ca nirujjhati, dhammasaññā ca nirujjhati, se āyatane veditabbe’ti. ",
  "sn35.117:5.5": "Tesaṁ no, āvuso, amhākaṁ acirapakkantassa bhagavato etadahosi: ",
  "sn35.117:5.6": "‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:5.7": "“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:5.8": "yattha jivhā ca nirujjhati, rasasaññā ca nirujjhati se āyatane veditabbe …pe… ",
  "sn35.117:5.9": "yattha mano ca nirujjhati, dhammasaññā ca nirujjhati, se āyatane veditabbe”ti. ",
  "sn35.117:5.10": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? ",
  "sn35.117:5.11": "Tesaṁ no, āvuso, amhākaṁ etadahosi: ",
  "sn35.117:5.12": "‘ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.117:5.13": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.117:5.14": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. ",
  "sn35.117:5.15": "Vibhajatāyasmā ānando”ti. ",
  "sn35.117:6.1": "“Seyyathāpi, āvuso, puriso sāratthiko sāragavesī sārapariyesanaṁ caramāno mahato rukkhassa …pe… ",
  "sn35.117:6.2": "vibhajatāyasmā ānando agaruṁ karitvā”ti. ",
  "sn35.117:7.1": "“Tenahāvuso, suṇātha, sādhukaṁ manasi karotha, bhāsissāmī”ti. ",
  "sn35.117:7.2": "“Evamāvuso”ti kho te bhikkhū āyasmato ānandassa paccassosuṁ. ",
  "sn35.117:7.3": "Āyasmā ānando etadavoca: ",
  "sn35.117:8.1": "“Yaṁ kho vo, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:8.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:8.3": "yattha mano ca nirujjhati, dhammasaññā ca nirujjhati, se āyatane veditabbe’ti. ",
  "sn35.117:8.4": "Imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ ājānāmi. ",
  "sn35.117:8.5": "Saḷāyatananirodhaṁ no etaṁ, āvuso, bhagavatā sandhāya bhāsitaṁ: ",
  "sn35.117:8.6": "‘tasmātiha, bhikkhave, se āyatane veditabbe, yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:8.7": "yattha mano ca nirujjhati, dhammasaññā ca nirujjhati, se āyatane veditabbe’ti. ",
  "sn35.117:8.8": "Ayaṁ kho, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:8.9": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:8.10": "yattha mano ca nirujjhati, dhammasaññā ca nirujjhati, se āyatane veditabbe’ti. ",
  "sn35.117:8.11": "Imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi. ",
  "sn35.117:8.12": "Ākaṅkhamānā ca pana tumhe āyasmanto bhagavantaṁyeva upasaṅkamatha; ",
  "sn35.117:8.13": "upasaṅkamitvā etamatthaṁ puccheyyātha. ",
  "sn35.117:8.14": "Yathā vo bhagavā byākaroti tathā naṁ dhāreyyāthā”ti. ",
  "sn35.117:9.1": "“Evamāvuso”ti kho te bhikkhū āyasmato ānandassa paṭissutvā uṭṭhāyāsanā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn35.117:10.1": "“Yaṁ kho no, bhante, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:10.2": "‘tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:10.3": "yattha jivhā ca nirujjhati, rasasaññā ca nirujjhati, se āyatane veditabbe …pe… ",
  "sn35.117:10.4": "yattha mano ca nirujjhati, dhammasaññā ca nirujjhati, se āyatane veditabbe’ti, tesaṁ no, bhante, amhākaṁ acirapakkantassa bhagavato etadahosi: ",
  "sn35.117:10.5": "‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.117:10.6": "“tasmātiha, bhikkhave, se āyatane veditabbe yattha cakkhu ca nirujjhati, rūpasaññā ca nirujjhati, se āyatane veditabbe …pe… ",
  "sn35.117:10.7": "yattha mano ca nirujjhati, dhammasaññā ca nirujjhati, se āyatane veditabbe”ti. ",
  "sn35.117:10.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? ",
  "sn35.117:10.9": "Tesaṁ no, bhante, amhākaṁ etadahosi: ",
  "sn35.117:10.10": "‘ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.117:10.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.117:10.12": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. ",
  "sn35.117:10.13": "Atha kho mayaṁ, bhante, yenāyasmā ānando tenupasaṅkamimha; upasaṅkamitvā āyasmantaṁ ānandaṁ etamatthaṁ paṭipucchimha. ",
  "sn35.117:10.14": "Tesaṁ no, bhante, āyasmatā ānandena imehi ākārehi, imehi padehi, imehi byañjanehi attho vibhatto”ti. ",
  "sn35.117:11.1": "“Paṇḍito, bhikkhave, ānando; mahāpañño, bhikkhave, ānando. ",
  "sn35.117:11.2": "Mañcepi tumhe, bhikkhave, etamatthaṁ paṭipuccheyyātha, ahampi taṁ evamevaṁ byākareyyaṁ yathā taṁ ānandena byākataṁ. ",
  "sn35.117:11.3": "Eso cevetassa attho. Evañca naṁ dhāreyyāthā”ti. ",
  "sn35.117:11.4": "Catutthaṁ. "
}