{
  "sn35.84:0.1": "Saṁyutta Nikāya 35 ",
  "sn35.84:0.2": "9. Channavagga ",
  "sn35.84:0.3": "84. Palokadhammasutta ",
  "sn35.84:1.1": "Sāvatthinidānaṁ. ",
  "sn35.84:1.2": "Atha kho āyasmā ānando yena bhagavā tenupasaṅkami …pe… ekamantaṁ nisinno kho āyasmā ānando bhagavantaṁ etadavoca: ",
  "sn35.84:2.1": "“‘Loko, loko’ti, bhante, vuccati. ",
  "sn35.84:2.2": "Kittāvatā nu kho, bhante, lokoti vuccatī”ti? ",
  "sn35.84:2.3": "“Yaṁ kho, ānanda, palokadhammaṁ, ayaṁ vuccati ariyassa vinaye loko. ",
  "sn35.84:2.4": "Kiñca, ānanda, palokadhammaṁ? ",
  "sn35.84:2.5": "Cakkhu kho, ānanda, palokadhammaṁ, rūpā palokadhammā, cakkhuviññāṇaṁ palokadhammaṁ, cakkhusamphasso palokadhammo, yampidaṁ cakkhusamphassapaccayā …pe… tampi palokadhammaṁ …pe… ",
  "sn35.84:2.6": "jivhā palokadhammā, rasā palokadhammā, jivhāviññāṇaṁ palokadhammaṁ, jivhāsamphasso palokadhammo, yampidaṁ jivhāsamphassapaccayā …pe… tampi palokadhammaṁ …pe… ",
  "sn35.84:2.7": "mano palokadhammo, dhammā palokadhammā, manoviññāṇaṁ palokadhammaṁ, manosamphasso palokadhammo, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi palokadhammaṁ. ",
  "sn35.84:2.8": "Yaṁ kho, ānanda, palokadhammaṁ, ayaṁ vuccati ariyassa vinaye loko”ti. ",
  "sn35.84:2.9": "Paṭhamaṁ. "
}