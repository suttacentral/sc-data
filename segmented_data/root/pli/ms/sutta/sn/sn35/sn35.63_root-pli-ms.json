{
  "sn35.63:0.1": "Saṁyutta Nikāya 35 ",
  "sn35.63:0.2": "7. Migajālavagga ",
  "sn35.63:0.3": "63. Paṭhamamigajālasutta ",
  "sn35.63:1.1": "Sāvatthinidānaṁ. ",
  "sn35.63:1.2": "Atha kho āyasmā migajālo yena bhagavā …pe… ",
  "sn35.63:1.3": "ekamantaṁ nisinno kho āyasmā migajālo bhagavantaṁ etadavoca: ",
  "sn35.63:1.4": "“‘ekavihārī, ekavihārī’ti, bhante, vuccati. ",
  "sn35.63:1.5": "Kittāvatā nu kho, bhante, ekavihārī hoti, kittāvatā ca pana sadutiyavihārī hotī”ti? ",
  "sn35.63:2.1": "“Santi kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.63:2.2": "Tañce bhikkhu abhinandati abhivadati ajjhosāya tiṭṭhati. ",
  "sn35.63:2.3": "Tassa taṁ abhinandato abhivadato ajjhosāya tiṭṭhato uppajjati nandī. ",
  "sn35.63:2.4": "Nandiyā sati sārāgo hoti; ",
  "sn35.63:2.5": "sārāge sati saṁyogo hoti. ",
  "sn35.63:2.6": "Nandisaṁyojanasaṁyutto kho, migajāla, bhikkhu sadutiyavihārīti vuccati. ",
  "sn35.63:2.7": "…pe… ",
  "sn35.63:2.8": "Santi kho, migajāla, jivhāviññeyyā rasā iṭṭhā kantā manāpā piyarūpā kāmūpasaṁhitā rajanīyā. ",
  "sn35.63:2.9": "Tañce bhikkhu abhinandati abhivadati ajjhosāya tiṭṭhati. ",
  "sn35.63:2.10": "Tassa taṁ abhinandato abhivadato ajjhosāya tiṭṭhato uppajjati nandī. ",
  "sn35.63:2.11": "Nandiyā sati sārāgo hoti; ",
  "sn35.63:2.12": "sārāge sati saṁyogo hoti. ",
  "sn35.63:2.13": "Nandisaṁyojanasaṁyutto kho, migajāla, bhikkhu sadutiyavihārīti vuccati. ",
  "sn35.63:2.14": "Evaṁvihārī ca, migajāla, bhikkhu kiñcāpi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni; ",
  "sn35.63:2.15": "atha kho sadutiyavihārīti vuccati. ",
  "sn35.63:2.16": "Taṁ kissa hetu? ",
  "sn35.63:2.17": "Taṇhā hissa dutiyā, sāssa appahīnā. ",
  "sn35.63:2.18": "Tasmā ‘sadutiyavihārī’ti vuccati. ",
  "sn35.63:3.1": "Santi ca kho, migajāla, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. ",
  "sn35.63:3.2": "Tañce bhikkhu nābhinandati nābhivadati nājjhosāya tiṭṭhati. ",
  "sn35.63:3.3": "Tassa taṁ anabhinandato anabhivadato anajjhosāya tiṭṭhato nandī nirujjhati. ",
  "sn35.63:3.4": "Nandiyā asati sārāgo na hoti; ",
  "sn35.63:3.5": "sārāge asati saṁyogo na hoti. ",
  "sn35.63:3.6": "Nandisaṁyojanavisaṁyutto kho, migajāla, bhikkhu ekavihārīti vuccati …pe… ",
  "sn35.63:3.7": "santi ca kho, migajāla, jivhāviññeyyā rasā …pe… ",
  "sn35.63:3.8": "santi ca kho, migajāla, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.63:3.9": "Tañce bhikkhu nābhinandati nābhivadati nājjhosāya tiṭṭhati. ",
  "sn35.63:3.10": "Tassa taṁ anabhinandato anabhivadato anajjhosāya tiṭṭhato nandī nirujjhati. ",
  "sn35.63:3.11": "Nandiyā asati sārāgo na hoti; ",
  "sn35.63:3.12": "sārāge asati saṁyogo na hoti. ",
  "sn35.63:3.13": "Nandisaṁyojanavippayutto kho, migajāla, bhikkhu ekavihārīti vuccati. ",
  "sn35.63:3.14": "Evaṁvihārī ca, migajāla, bhikkhu kiñcāpi gāmante viharati ākiṇṇo bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi. ",
  "sn35.63:3.15": "Atha kho ekavihārīti vuccati. ",
  "sn35.63:3.16": "Taṁ kissa hetu? ",
  "sn35.63:3.17": "Taṇhā hissa dutiyā, sāssa pahīnā. ",
  "sn35.63:3.18": "Tasmā ‘ekavihārī’ti vuccatī”ti. ",
  "sn35.63:3.19": "Paṭhamaṁ. "
}