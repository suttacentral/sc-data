{
  "sn35.121:0.1": "Saṁyutta Nikāya 35 ",
  "sn35.121:0.2": "12. Lokakāmaguṇavagga ",
  "sn35.121:0.3": "121. Rāhulovādasutta ",
  "sn35.121:1.1": "Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "sn35.121:1.2": "Atha kho bhagavato rahogatassa paṭisallīnassa evaṁ cetaso parivitakko udapādi: ",
  "sn35.121:1.3": "“paripakkā kho rāhulassa vimuttiparipācaniyā dhammā; ",
  "sn35.121:1.4": "yannūnāhaṁ rāhulaṁ uttariṁ āsavānaṁ khaye vineyyan”ti. ",
  "sn35.121:1.5": "Atha kho bhagavā pubbaṇhasamayaṁ nivāsetvā pattacīvaramādāya sāvatthiyaṁ piṇḍāya caritvā ",
  "sn35.121:1.6": "pacchābhattaṁ piṇḍapātapaṭikkanto āyasmantaṁ rāhulaṁ āmantesi: ",
  "sn35.121:1.7": "“gaṇhāhi, rāhula, nisīdanaṁ. ",
  "sn35.121:1.8": "Yena andhavanaṁ tenupasaṅkamissāma divāvihārāyā”ti. ",
  "sn35.121:1.9": "“Evaṁ, bhante”ti kho āyasmā rāhulo bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi. ",
  "sn35.121:2.1": "Tena kho pana samayena anekāni devatāsahassāni bhagavantaṁ anubandhāni honti: ",
  "sn35.121:2.2": "“ajja bhagavā āyasmantaṁ rāhulaṁ uttariṁ āsavānaṁ khaye vinessatī”ti. ",
  "sn35.121:2.3": "Atha kho bhagavā andhavanaṁ ajjhogāhetvā aññatarasmiṁ rukkhamūle paññatte āsane nisīdi. ",
  "sn35.121:2.4": "Āyasmāpi kho rāhulo bhagavantaṁ abhivādetvā ekamantaṁ nisīdi. ",
  "sn35.121:2.5": "Ekamantaṁ nisinnaṁ kho āyasmantaṁ rāhulaṁ bhagavā etadavoca: ",
  "sn35.121:3.1": "“Taṁ kiṁ maññasi, rāhula, ",
  "sn35.121:3.2": "cakkhu niccaṁ vā aniccaṁ vā”ti? ",
  "sn35.121:4.1": "“Aniccaṁ, bhante”. ",
  "sn35.121:5.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.121:6.1": "“Dukkhaṁ, bhante”. ",
  "sn35.121:7.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.121:7.2": "‘etaṁ mama, esohamasmi, eso me attā’”ti? ",
  "sn35.121:8.1": "“No hetaṁ, bhante”. (…) ",
  "sn35.121:9.1": "“Rūpā niccā vā aniccā vā”ti? ",
  "sn35.121:10.1": "“Aniccā, bhante” …pe…. ",
  "sn35.121:11.1": "“Cakkhuviññāṇaṁ niccaṁ vā aniccaṁ vā”ti? ",
  "sn35.121:12.1": "“Aniccaṁ, bhante” …pe…. ",
  "sn35.121:13.1": "“Cakkhusamphasso nicco vā anicco vā”ti? ",
  "sn35.121:14.1": "“Anicco, bhante” …pe…. ",
  "sn35.121:15.1": "“Yampidaṁ cakkhusamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? ",
  "sn35.121:16.1": "“Aniccaṁ, bhante”. ",
  "sn35.121:17.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.121:18.1": "“Dukkhaṁ, bhante”. ",
  "sn35.121:19.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.121:19.2": "‘etaṁ mama, esohamasmi, eso me attā’”ti? ",
  "sn35.121:20.1": "“No hetaṁ, bhante” …pe…. ",
  "sn35.121:21.1": "“Jivhā niccā vā aniccā vā”ti? ",
  "sn35.121:22.1": "“Aniccā, bhante” …pe…. ",
  "sn35.121:23.1": "“Jivhāviññāṇaṁ niccaṁ vā aniccaṁ vā”ti? ",
  "sn35.121:24.1": "“Aniccaṁ, bhante” …pe…. ",
  "sn35.121:25.1": "“Jivhāsamphasso nicco vā anicco vā”ti? ",
  "sn35.121:26.1": "“Anicco, bhante” …pe…. ",
  "sn35.121:27.1": "“Yampidaṁ jivhāsamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? ",
  "sn35.121:28.1": "“Aniccaṁ, bhante”. ",
  "sn35.121:29.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.121:30.1": "“Dukkhaṁ, bhante”. ",
  "sn35.121:31.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.121:31.2": "‘etaṁ mama, esohamasmi, eso me attā’”ti? ",
  "sn35.121:32.1": "“No hetaṁ, bhante” …pe…. ",
  "sn35.121:33.1": "“Mano nicco vā anicco vā”ti? ",
  "sn35.121:34.1": "“Anicco, bhante”. ",
  "sn35.121:35.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.121:36.1": "“Dukkhaṁ, bhante”. ",
  "sn35.121:37.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ",
  "sn35.121:37.2": "‘etaṁ mama, esohamasmi, eso me attā’”ti? ",
  "sn35.121:38.1": "“No hetaṁ, bhante”. ",
  "sn35.121:39.1": "“Dhammā niccā vā aniccā vā”ti? ",
  "sn35.121:40.1": "“Aniccā, bhante” …pe…. ",
  "sn35.121:41.1": "“Manoviññāṇaṁ niccaṁ vā aniccaṁ vā”ti? ",
  "sn35.121:42.1": "“Aniccaṁ, bhante” …pe…. ",
  "sn35.121:43.1": "“Manosamphasso nicco vā anicco vā”ti? ",
  "sn35.121:44.1": "“Anicco, bhante” …pe…. ",
  "sn35.121:45.1": "“Yampidaṁ manosamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? ",
  "sn35.121:46.1": "“Aniccaṁ, bhante”. ",
  "sn35.121:47.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.121:48.1": "“Dukkhaṁ, bhante”. ",
  "sn35.121:49.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.121:49.2": "‘etaṁ mama, esohamasmi, eso me attā’”ti? ",
  "sn35.121:50.1": "“No hetaṁ, bhante”. ",
  "sn35.121:51.1": "“Evaṁ passaṁ, rāhula, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yampidaṁ cakkhusamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati …pe… ",
  "sn35.121:51.2": "jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṁ jivhāsamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati …pe…. ",
  "sn35.121:52.1": "Manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, yampidaṁ manosamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati. ",
  "sn35.121:52.2": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.121:52.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn35.121:53.1": "Idamavoca bhagavā. ",
  "sn35.121:53.2": "Attamano āyasmā rāhulo bhagavato bhāsitaṁ abhinandi. ",
  "sn35.121:53.3": "Imasmiñca pana veyyākaraṇasmiṁ bhaññamāne āyasmato rāhulassa anupādāya āsavehi cittaṁ vimucci. ",
  "sn35.121:53.4": "Anekānañca devatāsahassānaṁ virajaṁ vītamalaṁ dhammacakkhuṁ udapādi: ",
  "sn35.121:53.5": "“yaṁ kiñci samudayadhammaṁ sabbaṁ taṁ nirodhadhamman”ti. ",
  "sn35.121:53.6": "Aṭṭhamaṁ. "
}