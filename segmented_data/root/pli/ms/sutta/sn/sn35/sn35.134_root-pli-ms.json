{
  "sn35.134:0.1": "Saṁyutta Nikāya 35 ",
  "sn35.134:0.2": "14. Devadahavagga ",
  "sn35.134:0.3": "134. Devadahasutta ",
  "sn35.134:1.1": "Ekaṁ samayaṁ bhagavā sakkesu viharati devadahaṁ nāma sakyānaṁ nigamo. ",
  "sn35.134:1.2": "Tatra kho bhagavā bhikkhū āmantesi: ",
  "sn35.134:1.3": "“nāhaṁ, bhikkhave, sabbesaṁyeva bhikkhūnaṁ chasu phassāyatanesu appamādena karaṇīyanti vadāmi, na ca panāhaṁ, bhikkhave, sabbesaṁyeva bhikkhūnaṁ chasu phassāyatanesu nāppamādena karaṇīyanti vadāmi. ",
  "sn35.134:1.4": "Ye te, bhikkhave, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesāhaṁ, bhikkhave, bhikkhūnaṁ chasu phassāyatanesu nāppamādena karaṇīyanti vadāmi. ",
  "sn35.134:1.5": "Taṁ kissa hetu? ",
  "sn35.134:1.6": "Kataṁ tesaṁ appamādena, abhabbā te pamajjituṁ. ",
  "sn35.134:1.7": "Ye ca kho te, bhikkhave, bhikkhū sekkhā appattamānasā anuttaraṁ yogakkhemaṁ patthayamānā viharanti, tesāhaṁ, bhikkhave, bhikkhūnaṁ chasu phassāyatanesu appamādena karaṇīyanti vadāmi. ",
  "sn35.134:1.8": "Taṁ kissa hetu? ",
  "sn35.134:1.9": "Santi, bhikkhave, cakkhuviññeyyā rūpā manoramāpi, amanoramāpi. ",
  "sn35.134:1.10": "Tyāssa phussa phussa cittaṁ na pariyādāya tiṭṭhanti. ",
  "sn35.134:1.11": "Cetaso apariyādānā āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. ",
  "sn35.134:1.12": "Imaṁ khvāhaṁ, bhikkhave, appamādaphalaṁ sampassamāno tesaṁ bhikkhūnaṁ chasu phassāyatanesu appamādena karaṇīyanti vadāmi …pe… ",
  "sn35.134:1.13": "santi, bhikkhave, manoviññeyyā dhammā manoramāpi amanoramāpi. ",
  "sn35.134:1.14": "Tyāssa phussa phussa cittaṁ na pariyādāya tiṭṭhanti. ",
  "sn35.134:1.15": "Cetaso apariyādānā āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. ",
  "sn35.134:1.16": "Imaṁ khvāhaṁ, bhikkhave, appamādaphalaṁ sampassamāno tesaṁ bhikkhūnaṁ chasu phassāyatanesu appamādena karaṇīyanti vadāmī”ti. ",
  "sn35.134:1.17": "Paṭhamaṁ. "
}