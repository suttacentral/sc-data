{
  "sn35.152:0.1": "Saṁyutta Nikāya 35 ",
  "sn35.152:0.2": "15. Navapurāṇavagga ",
  "sn35.152:0.3": "152. Kimatthiyabrahmacariyasutta ",
  "sn35.152:1.1": "“Sace vo, bhikkhave, aññatitthiyā paribbājakā evaṁ puccheyyuṁ: ",
  "sn35.152:1.2": "‘kimatthiyaṁ, āvuso, samaṇe gotame brahmacariyaṁ vussatī’ti? ",
  "sn35.152:1.3": "Evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn35.152:1.4": "‘dukkhassa kho, āvuso, pariññāya bhagavati brahmacariyaṁ vussatī’ti. ",
  "sn35.152:1.5": "Sace pana vo, bhikkhave, aññatitthiyā paribbājakā evaṁ puccheyyuṁ: ",
  "sn35.152:1.6": "‘katamaṁ panāvuso, dukkhaṁ, yassa pariññāya samaṇe gotame brahmacariyaṁ vussatī’ti? ",
  "sn35.152:1.7": "Evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha: ",
  "sn35.152:2.1": "‘Cakkhu kho, āvuso, dukkhaṁ; ",
  "sn35.152:2.2": "tassa pariññāya bhagavati brahmacariyaṁ vussati. ",
  "sn35.152:2.3": "Rūpā dukkhā; ",
  "sn35.152:2.4": "tesaṁ pariññāya bhagavati brahmacariyaṁ vussati. ",
  "sn35.152:2.5": "Cakkhuviññāṇaṁ dukkhaṁ; ",
  "sn35.152:2.6": "tassa pariññāya bhagavati brahmacariyaṁ vussati. ",
  "sn35.152:2.7": "Cakkhusamphasso dukkho; ",
  "sn35.152:2.8": "tassa pariññāya bhagavati brahmacariyaṁ vussati. ",
  "sn35.152:2.9": "Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhaṁ; ",
  "sn35.152:2.10": "tassa pariññāya bhagavati brahmacariyaṁ vussati …pe… ",
  "sn35.152:2.11": "jivhā dukkhā … ",
  "sn35.152:2.12": "mano dukkho; ",
  "sn35.152:2.13": "tassa pariññāya bhagavati brahmacariyaṁ vussati … ",
  "sn35.152:2.14": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi dukkhaṁ; ",
  "sn35.152:2.15": "tassa pariññāya bhagavati brahmacariyaṁ vussati. ",
  "sn35.152:2.16": "Idaṁ kho, āvuso, dukkhaṁ; ",
  "sn35.152:2.17": "yassa pariññāya bhagavati brahmacariyaṁ vussatī’ti. ",
  "sn35.152:2.18": "Evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyāthā”ti. ",
  "sn35.152:2.19": "Sattamaṁ. "
}