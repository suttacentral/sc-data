{
  "sn35.135:0.1": "Saṁyutta Nikāya 35 ",
  "sn35.135:0.2": "14. Devadahavagga ",
  "sn35.135:0.3": "135. Khaṇasutta ",
  "sn35.135:1.1": "“Lābhā vo, bhikkhave, suladdhaṁ vo, bhikkhave, ",
  "sn35.135:1.2": "khaṇo vo paṭiladdho brahmacariyavāsāya. ",
  "sn35.135:1.3": "Diṭṭhā mayā, bhikkhave, chaphassāyatanikā nāma nirayā. ",
  "sn35.135:1.4": "Tattha yaṁ kiñci cakkhunā rūpaṁ passati aniṭṭharūpaṁyeva passati, no iṭṭharūpaṁ; akantarūpaṁyeva passati, no kantarūpaṁ; amanāparūpaṁyeva passati, no manāparūpaṁ. ",
  "sn35.135:1.5": "Yaṁ kiñci sotena saddaṁ suṇāti …pe… ",
  "sn35.135:1.6": "yaṁ kiñci ghānena gandhaṁ ghāyati …pe… ",
  "sn35.135:1.7": "yaṁ kiñci jivhāya rasaṁ sāyati …pe… ",
  "sn35.135:1.8": "yaṁ kiñci kāyena phoṭṭhabbaṁ phusati …pe… ",
  "sn35.135:1.9": "yaṁ kiñci manasā dhammaṁ vijānāti aniṭṭharūpaṁyeva vijānāti, no iṭṭharūpaṁ; akantarūpaṁyeva vijānāti, no kantarūpaṁ; amanāparūpaṁyeva vijānāti, no manāparūpaṁ. ",
  "sn35.135:1.10": "Lābhā vo, bhikkhave, suladdhaṁ vo, bhikkhave, ",
  "sn35.135:1.11": "khaṇo vo paṭiladdho brahmacariyavāsāya. ",
  "sn35.135:1.12": "Diṭṭhā mayā, bhikkhave, chaphassāyatanikā nāma saggā. ",
  "sn35.135:1.13": "Tattha yaṁ kiñci cakkhunā rūpaṁ passati iṭṭharūpaṁyeva passati, no aniṭṭharūpaṁ; kantarūpaṁyeva passati, no akantarūpaṁ; manāparūpaṁyeva passati, no amanāparūpaṁ …pe… ",
  "sn35.135:1.14": "yaṁ kiñci jivhāya rasaṁ sāyati …pe… ",
  "sn35.135:1.15": "yaṁ kiñci manasā dhammaṁ vijānāti iṭṭharūpaṁyeva vijānāti, no aniṭṭharūpaṁ; kantarūpaṁyeva vijānāti, no akantarūpaṁ; manāparūpaṁyeva vijānāti, no amanāparūpaṁ. ",
  "sn35.135:1.16": "Lābhā vo, bhikkhave, suladdhaṁ vo, bhikkhave, ",
  "sn35.135:1.17": "khaṇo vo paṭiladdho brahmacariyavāsāyā”ti. ",
  "sn35.135:1.18": "Dutiyaṁ. "
}