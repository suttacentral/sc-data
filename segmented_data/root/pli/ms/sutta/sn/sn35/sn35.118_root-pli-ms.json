{
  "sn35.118:0.1": "Saṁyutta Nikāya 35 ",
  "sn35.118:0.2": "12. Lokakāmaguṇavagga ",
  "sn35.118:0.3": "118. Sakkapañhasutta ",
  "sn35.118:1.1": "Ekaṁ samayaṁ bhagavā rājagahe viharati gijjhakūṭe pabbate. ",
  "sn35.118:1.2": "Atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho sakko devānamindo bhagavantaṁ etadavoca: ",
  "sn35.118:1.3": "“ko nu kho, bhante, hetu, ko paccayo yena m’idhekacce sattā diṭṭheva dhamme no parinibbāyanti? ",
  "sn35.118:1.4": "Ko pana, bhante, hetu, ko paccayo yena m’idhekacce sattā diṭṭheva dhamme parinibbāyantī”ti? ",
  "sn35.118:2.1": "“Santi kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.118:2.2": "Tañce bhikkhu abhinandati abhivadati ajjhosāya tiṭṭhati. ",
  "sn35.118:2.3": "Tassa taṁ abhinandato abhivadato ajjhosāya tiṭṭhato tannissitaṁ viññāṇaṁ hoti tadupādānaṁ. ",
  "sn35.118:2.4": "Saupādāno, devānaminda, bhikkhu no parinibbāyati …pe…. ",
  "sn35.118:3.1": "Santi kho, devānaminda, jivhāviññeyyā rasā …pe… ",
  "sn35.118:3.2": "santi kho, devānaminda, manoviññeyyā dhammā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.118:3.3": "Tañce bhikkhu abhinandati abhivadati ajjhosāya tiṭṭhati. ",
  "sn35.118:3.4": "Tassa taṁ abhinandato abhivadato ajjhosāya tiṭṭhato tannissitaṁ viññāṇaṁ hoti tadupādānaṁ. ",
  "sn35.118:3.5": "Saupādāno, devānaminda, bhikkhu no parinibbāyati. ",
  "sn35.118:3.6": "Ayaṁ kho, devānaminda, hetu, ayaṁ paccayo yena m’idhekacce sattā diṭṭheva dhamme no parinibbāyanti. ",
  "sn35.118:4.1": "Santi ca kho, devānaminda, cakkhuviññeyyā rūpā, iṭṭhā kantā manāpā piyarūpā kāmūpasaṁhitā rajanīyā. ",
  "sn35.118:4.2": "Tañce bhikkhu nābhinandati nābhivadati nājjhosāya tiṭṭhati. ",
  "sn35.118:4.3": "Tassa taṁ anabhinandato anabhivadato anajjhosāya tiṭṭhato na tannissitaṁ viññāṇaṁ hoti, na tadupādānaṁ. ",
  "sn35.118:4.4": "Anupādāno, devānaminda, bhikkhu parinibbāyati …pe…. ",
  "sn35.118:5.1": "Santi kho, devānaminda, jivhāviññeyyā rasā …pe… ",
  "sn35.118:5.2": "santi kho, devānaminda, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. ",
  "sn35.118:5.3": "Tañce bhikkhu nābhinandati nābhivadati nājjhosāya tiṭṭhati. ",
  "sn35.118:5.4": "Tassa taṁ anabhinandato anabhivadato anajjhosāya tiṭṭhato na tannissitaṁ viññāṇaṁ hoti na tadupādānaṁ. ",
  "sn35.118:5.5": "Anupādāno, devānaminda, bhikkhu parinibbāyati. ",
  "sn35.118:5.6": "Ayaṁ kho, devānaminda, hetu, ayaṁ paccayo yena m’idhekacce sattā diṭṭheva dhamme parinibbāyantī”ti. ",
  "sn35.118:5.7": "Pañcamaṁ. "
}