{
  "sn35.79:0.1": "Saṁyutta Nikāya 35 ",
  "sn35.79:0.2": "8. Gilānavagga ",
  "sn35.79:0.3": "79. Paṭhamaavijjāpahānasutta ",
  "sn35.79:1.1": "Atha kho aññataro bhikkhu yena bhagavā tenupasaṅkami …pe… ",
  "sn35.79:1.2": "ekamantaṁ nisinno kho so bhikkhu bhagavantaṁ etadavoca: ",
  "sn35.79:1.3": "“atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti? ",
  "sn35.79:2.1": "“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. ",
  "sn35.79:3.1": "“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti? ",
  "sn35.79:4.1": "“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. ",
  "sn35.79:5.1": "“Kathaṁ pana, bhante, jānato, kathaṁ passato bhikkhuno avijjā pahīyati, vijjā uppajjatī”ti? ",
  "sn35.79:6.1": "“Cakkhuṁ kho, bhikkhu, aniccato jānato passato bhikkhuno avijjā pahīyati, vijjā uppajjati. Rūpe … cakkhuviññāṇaṁ … cakkhusamphassaṁ … ",
  "sn35.79:6.2": "yampidaṁ, cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato bhikkhuno avijjā pahīyati, vijjā uppajjati …pe… ",
  "sn35.79:6.3": "manaṁ aniccato jānato passato bhikkhuno avijjā pahīyati, vijjā uppajjati. Dhamme … manoviññāṇaṁ … manosamphassaṁ … ",
  "sn35.79:6.4": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato bhikkhuno avijjā pahīyati, vijjā uppajjati. ",
  "sn35.79:6.5": "Evaṁ kho, bhikkhu, jānato evaṁ passato bhikkhuno avijjā pahīyati, vijjā uppajjatī”ti. ",
  "sn35.79:6.6": "Chaṭṭhaṁ. "
}