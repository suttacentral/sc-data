{
  "sn35.129:0.1": "Saṁyutta Nikāya 35 ",
  "sn35.129:0.2": "13. Gahapativagga ",
  "sn35.129:0.3": "129. Ghositasutta ",
  "sn35.129:1.1": "Ekaṁ samayaṁ āyasmā ānando kosambiyaṁ viharati ghositārāme. ",
  "sn35.129:1.2": "Atha kho ghosito gahapati yenāyasmā ānando tenupasaṅkami …pe… ekamantaṁ nisinno kho ghosito gahapati āyasmantaṁ ānandaṁ etadavoca: ",
  "sn35.129:1.3": "“‘dhātunānattaṁ, dhātunānattan’ti, bhante ānanda, vuccati. ",
  "sn35.129:1.4": "Kittāvatā nu kho, bhante, dhātunānattaṁ vuttaṁ bhagavatā”ti? ",
  "sn35.129:1.5": "“Saṁvijjati kho, gahapati, cakkhudhātu, rūpā ca manāpā, cakkhuviññāṇañca sukhavedaniyaṁ. ",
  "sn35.129:1.6": "Phassaṁ paṭicca uppajjati sukhā vedanā. ",
  "sn35.129:1.7": "Saṁvijjati kho, gahapati, cakkhudhātu, rūpā ca amanāpā, cakkhuviññāṇañca dukkhavedaniyaṁ. ",
  "sn35.129:1.8": "Phassaṁ paṭicca uppajjati dukkhā vedanā. ",
  "sn35.129:1.9": "Saṁvijjati kho, gahapati, cakkhudhātu, rūpā ca manāpā upekkhāvedaniyā, cakkhuviññāṇañca adukkhamasukhavedaniyaṁ. ",
  "sn35.129:1.10": "Phassaṁ paṭicca uppajjati adukkhamasukhā vedanā …pe… ",
  "sn35.129:1.11": "saṁvijjati kho, gahapati, jivhādhātu, rasā ca manāpā, jivhāviññāṇañca sukhavedaniyaṁ. ",
  "sn35.129:1.12": "Phassaṁ paṭicca uppajjati sukhā vedanā. ",
  "sn35.129:1.13": "Saṁvijjati kho, gahapati, jivhādhātu, rasā ca amanāpā, jivhāviññāṇañca dukkhavedaniyaṁ. ",
  "sn35.129:1.14": "Phassaṁ paṭicca uppajjati dukkhā vedanā. ",
  "sn35.129:1.15": "Saṁvijjati kho, gahapati, jivhādhātu, rasā ca upekkhāvedaniyā, jivhāviññāṇañca adukkhamasukhavedaniyaṁ. ",
  "sn35.129:1.16": "Phassaṁ paṭicca uppajjati adukkhamasukhā vedanā …pe… ",
  "sn35.129:1.17": "saṁvijjati kho, gahapati, manodhātu, dhammā ca manāpā, manoviññāṇañca sukhavedaniyaṁ. ",
  "sn35.129:1.18": "Phassaṁ paṭicca uppajjati sukhā vedanā. ",
  "sn35.129:1.19": "Saṁvijjati kho, gahapati, manodhātu, dhammā ca amanāpā, manoviññāṇañca dukkhavedaniyaṁ. ",
  "sn35.129:1.20": "Phassaṁ paṭicca uppajjati dukkhā vedanā. ",
  "sn35.129:1.21": "Saṁvijjati kho, gahapati, manodhātu, dhammā ca upekkhāvedaniyā, manoviññāṇañca adukkhamasukhavedaniyaṁ. ",
  "sn35.129:1.22": "Phassaṁ paṭicca uppajjati adukkhamasukhā vedanā. ",
  "sn35.129:1.23": "Ettāvatā kho, gahapati, dhātunānattaṁ vuttaṁ bhagavatā”ti. ",
  "sn35.129:1.24": "Chaṭṭhaṁ. "
}