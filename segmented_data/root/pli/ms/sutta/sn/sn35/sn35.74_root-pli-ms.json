{
  "sn35.74:0.1": "Saṁyutta Nikāya 35 ",
  "sn35.74:0.2": "8. Gilānavagga ",
  "sn35.74:0.3": "74. Paṭhamagilānasutta ",
  "sn35.74:1.1": "Sāvatthinidānaṁ. ",
  "sn35.74:1.2": "Atha kho aññataro bhikkhu yena bhagavā tenupasaṅkami …pe… ekamantaṁ nisinno kho so bhikkhu bhagavantaṁ etadavoca: ",
  "sn35.74:1.3": "“amukasmiṁ, bhante, vihāre aññataro bhikkhu navo appaññāto ābādhiko dukkhito bāḷhagilāno. ",
  "sn35.74:1.4": "Sādhu, bhante, bhagavā yena so bhikkhu tenupasaṅkamatu anukampaṁ upādāyā”ti. ",
  "sn35.74:2.1": "Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. ",
  "sn35.74:2.2": "Addasā kho so bhikkhu bhagavantaṁ dūratova āgacchantaṁ. ",
  "sn35.74:2.3": "Disvāna mañcake samadhosi. ",
  "sn35.74:2.4": "Atha kho bhagavā taṁ bhikkhuṁ etadavoca: ",
  "sn35.74:2.5": "“alaṁ, bhikkhu, mā tvaṁ mañcake samadhosi. ",
  "sn35.74:2.6": "Santimāni āsanāni paññattāni, tatthāhaṁ nisīdissāmī”ti. ",
  "sn35.74:2.7": "Nisīdi bhagavā paññatte āsane. ",
  "sn35.74:2.8": "Nisajja kho bhagavā taṁ bhikkhuṁ etadavoca: ",
  "sn35.74:2.9": "“kacci te, bhikkhu, khamanīyaṁ, kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamo”ti? ",
  "sn35.74:3.1": "“Na me, bhante, khamanīyaṁ, na yāpanīyaṁ, bāḷhā me dukkhā vedanā abhikkamanti no paṭikkamanti, abhikkamosānaṁ paññāyati no paṭikkamo”ti. ",
  "sn35.74:4.1": "“Kacci te, bhikkhu, na kiñci kukkuccaṁ, na koci vippaṭisāro”ti? ",
  "sn35.74:5.1": "“Taggha me, bhante, anappakaṁ kukkuccaṁ, anappako vippaṭisāro”ti. ",
  "sn35.74:6.1": "“Kacci pana taṁ, bhikkhu, attā sīlato upavadatī”ti? ",
  "sn35.74:7.1": "“Na kho maṁ, bhante, attā sīlato upavadatī”ti. ",
  "sn35.74:8.1": "“No ce kira te, bhikkhu, attā sīlato upavadati, atha kiñca te kukkuccaṁ ko ca vippaṭisāro”ti? ",
  "sn35.74:9.1": "“Na khvāhaṁ, bhante, sīlavisuddhatthaṁ bhagavatā dhammaṁ desitaṁ ājānāmī”ti. ",
  "sn35.74:10.1": "“No ce kira tvaṁ, bhikkhu, sīlavisuddhatthaṁ mayā dhammaṁ desitaṁ ājānāsi, atha kimatthaṁ carahi tvaṁ, bhikkhu, mayā dhammaṁ desitaṁ ājānāsī”ti? ",
  "sn35.74:11.1": "“Rāgavirāgatthaṁ khvāhaṁ, bhante, bhagavatā dhammaṁ desitaṁ ājānāmī”ti. ",
  "sn35.74:12.1": "“Sādhu sādhu, bhikkhu. ",
  "sn35.74:12.2": "Sādhu kho tvaṁ, bhikkhu, rāgavirāgatthaṁ mayā dhammaṁ desitaṁ ājānāsi. ",
  "sn35.74:12.3": "Rāgavirāgattho hi, bhikkhu, mayā dhammo desito. ",
  "sn35.74:12.4": "Taṁ kiṁ maññasi, bhikkhu, ",
  "sn35.74:12.5": "cakkhu niccaṁ vā aniccaṁ vā”ti? ",
  "sn35.74:13.1": "“Aniccaṁ, bhante”. ",
  "sn35.74:14.1": "“ …pe… ",
  "sn35.74:14.2": "Sotaṁ … ",
  "sn35.74:14.3": "ghānaṁ … ",
  "sn35.74:14.4": "jivhā … ",
  "sn35.74:14.5": "kāyo … ",
  "sn35.74:14.6": "mano nicco vā anicco vā”ti? ",
  "sn35.74:15.1": "“Anicco, bhante”. ",
  "sn35.74:16.1": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn35.74:17.1": "“Dukkhaṁ, bhante”. ",
  "sn35.74:18.1": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn35.74:18.2": "‘etaṁ mama, esohamasmi, eso me attā’”ti? ",
  "sn35.74:19.1": "“No hetaṁ, bhante”. ",
  "sn35.74:20.1": "“Evaṁ passaṁ, bhikkhu, sutavā ariyasāvako cakkhusmimpi nibbindati, sotasmimpi nibbindati …pe… manasmimpi nibbindati. ",
  "sn35.74:20.2": "Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ",
  "sn35.74:20.3": "‘Khīṇā jāti …pe… nāparaṁ itthattāyā’ti pajānātī”ti. ",
  "sn35.74:21.1": "Idamavoca bhagavā. ",
  "sn35.74:21.2": "Attamano so bhikkhu bhagavato bhāsitaṁ abhinandi. ",
  "sn35.74:21.3": "Imasmiñca pana veyyākaraṇasmiṁ bhaññamāne tassa bhikkhuno virajaṁ vītamalaṁ dhammacakkhuṁ udapādi: ",
  "sn35.74:21.4": "“yaṁ kiñci samudayadhammaṁ sabbaṁ taṁ nirodhadhamman”ti. ",
  "sn35.74:21.5": "Paṭhamaṁ. "
}