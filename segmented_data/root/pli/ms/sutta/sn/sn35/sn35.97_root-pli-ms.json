{
  "sn35.97:0.1": "Saṁyutta Nikāya 35 ",
  "sn35.97:0.2": "10. Saḷavagga ",
  "sn35.97:0.3": "97. Pamādavihārīsutta ",
  "sn35.97:1.1": "“Pamādavihāriñca vo, bhikkhave, desessāmi appamādavihāriñca. ",
  "sn35.97:1.2": "Taṁ suṇātha. ",
  "sn35.97:1.3": "Kathañca, bhikkhave, pamādavihārī hoti? ",
  "sn35.97:1.4": "Cakkhundriyaṁ asaṁvutassa, bhikkhave, viharato cittaṁ byāsiñcati cakkhuviññeyyesu rūpesu. ",
  "sn35.97:1.5": "tassa byāsittacittassa pāmojjaṁ na hoti. ",
  "sn35.97:1.6": "Pāmojje asati pīti na hoti. ",
  "sn35.97:1.7": "Pītiyā asati passaddhi na hoti. ",
  "sn35.97:1.8": "Passaddhiyā asati dukkhaṁ hoti. ",
  "sn35.97:1.9": "Dukkhino cittaṁ na samādhiyati. ",
  "sn35.97:1.10": "Asamāhite citte dhammā na pātubhavanti. ",
  "sn35.97:1.11": "Dhammānaṁ apātubhāvā pamādavihārītveva saṅkhaṁ gacchati …pe… ",
  "sn35.97:1.12": "jivhindriyaṁ asaṁvutassa, bhikkhave, viharato cittaṁ byāsiñcati jivhāviññeyyesu rasesu, ",
  "sn35.97:1.13": "tassa byāsittacittassa …pe… ",
  "sn35.97:1.14": "pamādavihārītveva saṅkhaṁ gacchati …pe… ",
  "sn35.97:1.15": "manindriyaṁ asaṁvutassa, bhikkhave, viharato cittaṁ byāsiñcati manoviññeyyesu dhammesu, ",
  "sn35.97:1.16": "tassa byāsittacittassa pāmojjaṁ na hoti. ",
  "sn35.97:1.17": "Pāmojje asati pīti na hoti. ",
  "sn35.97:1.18": "Pītiyā asati passaddhi na hoti. ",
  "sn35.97:1.19": "Passaddhiyā asati dukkhaṁ hoti. ",
  "sn35.97:1.20": "Dukkhino cittaṁ na samādhiyati. ",
  "sn35.97:1.21": "Asamāhite citte dhammā na pātubhavanti. ",
  "sn35.97:1.22": "Dhammānaṁ apātubhāvā pamādavihārītveva saṅkhaṁ gacchati. ",
  "sn35.97:1.23": "Evaṁ kho, bhikkhave, pamādavihārī hoti. ",
  "sn35.97:2.1": "Kathañca, bhikkhave, appamādavihārī hoti? ",
  "sn35.97:2.2": "Cakkhundriyaṁ saṁvutassa, bhikkhave, viharato cittaṁ na byāsiñcati cakkhuviññeyyesu rūpesu, ",
  "sn35.97:2.3": "tassa abyāsittacittassa pāmojjaṁ jāyati. ",
  "sn35.97:2.4": "Pamuditassa pīti jāyati. ",
  "sn35.97:2.5": "Pītimanassa kāyo passambhati. ",
  "sn35.97:2.6": "Passaddhakāyo sukhaṁ viharati. ",
  "sn35.97:2.7": "Sukhino cittaṁ samādhiyati. ",
  "sn35.97:2.8": "Samāhite citte dhammā pātubhavanti. ",
  "sn35.97:2.9": "Dhammānaṁ pātubhāvā appamādavihārītveva saṅkhaṁ gacchati …pe… ",
  "sn35.97:2.10": "jivhindriyaṁ saṁvutassa, bhikkhave, viharato cittaṁ na byāsiñcati …pe… ",
  "sn35.97:2.11": "appamādavihārītveva saṅkhaṁ gacchati. ",
  "sn35.97:2.12": "Manindriyaṁ saṁvutassa, bhikkhave, viharato cittaṁ na byāsiñcati, manoviññeyyesu dhammesu, ",
  "sn35.97:2.13": "tassa abyāsittacittassa pāmojjaṁ jāyati. ",
  "sn35.97:2.14": "Pamuditassa pīti jāyati. ",
  "sn35.97:2.15": "Pītimanassa kāyo passambhati. ",
  "sn35.97:2.16": "Passaddhakāyo sukhaṁ viharati. ",
  "sn35.97:2.17": "Sukhino cittaṁ samādhiyati. ",
  "sn35.97:2.18": "Samāhite citte dhammā pātubhavanti. ",
  "sn35.97:2.19": "Dhammānaṁ pātubhāvā appamādavihārītveva saṅkhaṁ gacchati. ",
  "sn35.97:2.20": "Evaṁ kho, bhikkhave, appamādavihārī hotī”ti. ",
  "sn35.97:2.21": "Catutthaṁ. "
}