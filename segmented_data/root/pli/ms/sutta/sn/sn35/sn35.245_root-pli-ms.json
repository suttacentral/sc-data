{
  "sn35.245:0.1": "Saṁyutta Nikāya 35 ",
  "sn35.245:0.2": "19. Āsīvisavagga ",
  "sn35.245:0.3": "245. Kiṁsukopamasutta ",
  "sn35.245:1.1": "Atha kho aññataro bhikkhu yenaññataro bhikkhu tenupasaṅkami; upasaṅkamitvā taṁ bhikkhuṁ etadavoca: ",
  "sn35.245:1.2": "“kittāvatā nu kho, āvuso, bhikkhuno dassanaṁ suvisuddhaṁ hotī”ti? ",
  "sn35.245:1.3": "“Yato kho, āvuso, bhikkhu channaṁ phassāyatanānaṁ samudayañca atthaṅgamañca yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī”ti. ",
  "sn35.245:2.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṁ bhikkhuṁ etadavoca: ",
  "sn35.245:2.2": "“kittāvatā nu kho, āvuso, bhikkhuno dassanaṁ suvisuddhaṁ hotī”ti? ",
  "sn35.245:2.3": "“Yato kho, āvuso, bhikkhu pañcannaṁ upādānakkhandhānaṁ samudayañca atthaṅgamañca yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī”ti. ",
  "sn35.245:3.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṁ bhikkhuṁ etadavoca: ",
  "sn35.245:3.2": "“kittāvatā nu kho, āvuso, bhikkhuno dassanaṁ suvisuddhaṁ hotī”ti? ",
  "sn35.245:3.3": "“Yato kho, āvuso, bhikkhu catunnaṁ mahābhūtānaṁ samudayañca atthaṅgamañca yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī”ti. ",
  "sn35.245:4.1": "Atha kho so bhikkhu asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkami; upasaṅkamitvā taṁ bhikkhuṁ etadavoca: ",
  "sn35.245:4.2": "“kittāvatā nu kho, āvuso, bhikkhuno dassanaṁ suvisuddhaṁ hotī”ti? ",
  "sn35.245:4.3": "“Yato kho, āvuso, bhikkhu yaṁ kiñci samudayadhammaṁ, sabbaṁ taṁ nirodhadhammanti yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī”ti. ",
  "sn35.245:5.1": "Atha kho so bhikkhu asantuṭṭho tassa bhikkhussa pañhaveyyākaraṇena, yena bhagavā tenupasaṅkami; upasaṅkamitvā bhagavantaṁ etadavoca: “idhāhaṁ, bhante, yenaññataro bhikkhu tenupasaṅkamiṁ; upasaṅkamitvā taṁ bhikkhuṁ etadavocaṁ: ",
  "sn35.245:5.2": "‘kittāvatā nu kho, āvuso, bhikkhuno dassanaṁ suvisuddhaṁ hotī’ti? ",
  "sn35.245:5.3": "Evaṁ vutte, bhante, so bhikkhu maṁ etadavoca: ",
  "sn35.245:5.4": "‘yato kho, āvuso, bhikkhu channaṁ phassāyatanānaṁ samudayañca atthaṅgamañca yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī’ti. ",
  "sn35.245:5.5": "Atha khvāhaṁ, bhante, asantuṭṭho tassa bhikkhussa pañhaveyyākaraṇena, yenaññataro bhikkhu tenupasaṅkamiṁ; upasaṅkamitvā taṁ bhikkhuṁ etadavocaṁ: ",
  "sn35.245:5.6": "‘kittāvatā nu kho, āvuso, bhikkhuno dassanaṁ suvisuddhaṁ hotī’ti? ",
  "sn35.245:5.7": "Evaṁ vutte, bhante, so bhikkhu maṁ etadavoca: ",
  "sn35.245:5.8": "‘yato kho, āvuso, bhikkhu pañcannaṁ upādānakkhandhānaṁ …pe… ",
  "sn35.245:5.9": "catunnaṁ mahābhūtānaṁ samudayañca atthaṅgamañca yathābhūtaṁ pajānāti …pe… ",
  "sn35.245:5.10": "yaṁ kiñci samudayadhammaṁ sabbaṁ taṁ nirodhadhammanti yathābhūtaṁ pajānāti, ettāvatā kho, āvuso, bhikkhuno dassanaṁ suvisuddhaṁ hotī’ti. ",
  "sn35.245:5.11": "Atha khvāhaṁ, bhante, asantuṭṭho tassa bhikkhussa pañhaveyyākaraṇena yena bhagavā tenupasaṅkamiṁ (…). ",
  "sn35.245:5.12": "Kittāvatā nu kho, bhante, bhikkhuno dassanaṁ suvisuddhaṁ hotī”ti? ",
  "sn35.245:6.1": "“Seyyathāpi, bhikkhu, purisassa kiṁsuko adiṭṭhapubbo assa. ",
  "sn35.245:6.2": "So yenaññataro puriso kiṁsukassa dassāvī tenupasaṅkameyya. Upasaṅkamitvā taṁ purisaṁ evaṁ vadeyya: ",
  "sn35.245:6.3": "‘kīdiso, bho purisa, kiṁsuko’ti? ",
  "sn35.245:6.4": "So evaṁ vadeyya: ",
  "sn35.245:6.5": "‘kāḷako kho, ambho purisa, kiṁsuko—seyyathāpi jhāmakhāṇū’ti. ",
  "sn35.245:6.6": "Tena kho pana, bhikkhu, samayena tādisovassa kiṁsuko yathāpi tassa purisassa dassanaṁ. ",
  "sn35.245:7.1": "Atha kho so, bhikkhu, puriso asantuṭṭho tassa purisassa pañhaveyyākaraṇena, yenaññataro puriso kiṁsukassa dassāvī tenupasaṅkameyya; upasaṅkamitvā taṁ purisaṁ evaṁ vadeyya: ",
  "sn35.245:7.2": "‘kīdiso, bho purisa, kiṁsuko’ti? ",
  "sn35.245:7.3": "So evaṁ vadeyya: ",
  "sn35.245:7.4": "‘lohitako kho, ambho purisa, kiṁsuko—seyyathāpi maṁsapesī’ti. ",
  "sn35.245:7.5": "Tena kho pana, bhikkhu, samayena tādisovassa kiṁsuko yathāpi tassa purisassa dassanaṁ. ",
  "sn35.245:7.6": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṁsukassa dassāvī tenupasaṅkameyya; upasaṅkamitvā taṁ purisaṁ evaṁ vadeyya: ",
  "sn35.245:7.7": "‘kīdiso, bho purisa, kiṁsuko’ti? ",
  "sn35.245:7.8": "So evaṁ vadeyya: ",
  "sn35.245:7.9": "‘ocīrakajāto kho, ambho purisa, kiṁsuko ādinnasipāṭiko—seyyathāpi sirīso’ti. ",
  "sn35.245:7.10": "Tena kho pana, bhikkhu, samayena tādisovassa kiṁsuko, yathāpi tassa purisassa dassanaṁ. ",
  "sn35.245:7.11": "Atha kho so bhikkhu puriso asantuṭṭho tassa purisassa pañhaveyyākaraṇena, yenaññataro puriso kiṁsukassa dassāvī tenupasaṅkameyya; upasaṅkamitvā taṁ purisaṁ evaṁ vadeyya: ",
  "sn35.245:7.12": "‘kīdiso, bho purisa, kiṁsuko’ti? ",
  "sn35.245:7.13": "So evaṁ vadeyya: ",
  "sn35.245:7.14": "‘bahalapattapalāso sandacchāyo kho, ambho purisa, kiṁsuko—seyyathāpi nigrodho’ti. ",
  "sn35.245:7.15": "Tena kho pana, bhikkhu, samayena tādisovassa kiṁsuko, yathāpi tassa purisassa dassanaṁ. ",
  "sn35.245:7.16": "Evameva kho, bhikkhu, yathā yathā adhimuttānaṁ tesaṁ sappurisānaṁ dassanaṁ suvisuddhaṁ hoti tathā tathā kho tehi sappurisehi byākataṁ. ",
  "sn35.245:8.1": "Seyyathāpi, bhikkhu, rañño paccantimaṁ nagaraṁ daḷhuddhāpaṁ daḷhapākāratoraṇaṁ chadvāraṁ. ",
  "sn35.245:8.2": "Tatrassa dovāriko paṇḍito byatto medhāvī, aññātānaṁ nivāretā, ñātānaṁ pavesetā. ",
  "sn35.245:8.3": "Puratthimāya disāya āgantvā sīghaṁ dūtayugaṁ taṁ dovārikaṁ evaṁ vadeyya: ",
  "sn35.245:8.4": "‘kahaṁ, bho purisa, imassa nagarassa nagarassāmī’ti? ",
  "sn35.245:8.5": "So evaṁ vadeyya: ",
  "sn35.245:8.6": "‘eso, bhante, majjhe siṅghāṭake nisinno’ti. ",
  "sn35.245:8.7": "Atha kho taṁ sīghaṁ dūtayugaṁ nagarassāmikassa yathābhūtaṁ vacanaṁ niyyātetvā yathāgatamaggaṁ paṭipajjeyya. ",
  "sn35.245:8.8": "Pacchimāya disāya āgantvā sīghaṁ dūtayugaṁ …pe… ",
  "sn35.245:8.9": "uttarāya disāya … ",
  "sn35.245:8.10": "dakkhiṇāya disāya āgantvā sīghaṁ dūtayugaṁ taṁ dovārikaṁ evaṁ vadeyya: ",
  "sn35.245:8.11": "‘kahaṁ, bho purisa, imassa nagarassāmī’ti? ",
  "sn35.245:8.12": "So evaṁ vadeyya: ",
  "sn35.245:8.13": "‘eso, bhante, majjhe siṅghāṭake nisinno’ti. ",
  "sn35.245:8.14": "Atha kho taṁ sīghaṁ dūtayugaṁ nagarassāmikassa yathābhūtaṁ vacanaṁ niyyātetvā yathāgatamaggaṁ paṭipajjeyya. ",
  "sn35.245:9.1": "Upamā kho myāyaṁ, bhikkhu, katā atthassa viññāpanāya. ",
  "sn35.245:9.2": "Ayañcettha attho: ",
  "sn35.245:9.3": "‘nagaran’ti kho, bhikkhu, imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa. ",
  "sn35.245:9.4": "‘Cha dvārā’ti kho, bhikkhu, channetaṁ ajjhattikānaṁ āyatanānaṁ adhivacanaṁ. ",
  "sn35.245:9.5": "‘Dovāriko’ti kho, bhikkhu, satiyā etaṁ adhivacanaṁ. ",
  "sn35.245:9.6": "‘Sīghaṁ dūtayugan’ti kho, bhikkhu, samathavipassanānetaṁ adhivacanaṁ. ",
  "sn35.245:9.7": "‘Nagarassāmī’ti kho, bhikkhu, viññāṇassetaṁ adhivacanaṁ. ",
  "sn35.245:9.8": "‘Majjhe siṅghāṭako’ti kho, bhikkhu, catunnetaṁ mahābhūtānaṁ adhivacanaṁ—",
  "sn35.245:9.9": "pathavīdhātuyā, āpodhātuyā, tejodhātuyā, vāyodhātuyā. ",
  "sn35.245:9.10": "‘Yathābhūtaṁ vacanan’ti kho, bhikkhu, nibbānassetaṁ adhivacanaṁ. ",
  "sn35.245:9.11": "‘Yathāgatamaggo’ti kho, bhikkhu, ariyassetaṁ aṭṭhaṅgikassa maggassa adhivacanaṁ, seyyathidaṁ—",
  "sn35.245:9.12": "sammādiṭṭhiyā …pe… sammāsamādhissā”ti. ",
  "sn35.245:9.13": "Aṭṭhamaṁ. "
}