{
  "sn35.160:0.1": "Saṁyutta Nikāya 35 ",
  "sn35.160:0.2": "16. Nandikkhayavagga ",
  "sn35.160:0.3": "160. Jīvakambavanasamādhisutta ",
  "sn35.160:1.1": "Ekaṁ samayaṁ bhagavā rājagahe viharati jīvakambavane. ",
  "sn35.160:1.2": "Tatra kho bhagavā bhikkhū āmantesi: ",
  "sn35.160:1.3": "“bhikkhavo”ti …pe… ",
  "sn35.160:1.4": "“samādhiṁ, bhikkhave, bhāvetha. ",
  "sn35.160:1.5": "Samāhitassa, bhikkhave, bhikkhuno yathābhūtaṁ okkhāyati. ",
  "sn35.160:1.6": "Kiñca yathābhūtaṁ okkhāyati? ",
  "sn35.160:1.7": "Cakkhuṁ aniccanti yathābhūtaṁ okkhāyati, rūpā aniccāti yathābhūtaṁ okkhāyati, cakkhuviññāṇaṁ aniccanti yathābhūtaṁ okkhāyati, cakkhusamphasso aniccoti yathābhūtaṁ okkhāyati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti yathābhūtaṁ okkhāyati …pe… ",
  "sn35.160:1.8": "jivhā aniccāti yathābhūtaṁ okkhāyati …pe… ",
  "sn35.160:1.9": "mano aniccoti yathābhūtaṁ okkhāyati, dhammā aniccāti yathābhūtaṁ okkhāyati …pe… ",
  "sn35.160:1.10": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccanti yathābhūtaṁ okkhāyati. ",
  "sn35.160:1.11": "Samādhiṁ, bhikkhave, bhāvetha. ",
  "sn35.160:1.12": "Samāhitassa, bhikkhave, bhikkhuno yathābhūtaṁ okkhāyatī”ti. ",
  "sn35.160:1.13": "Pañcamaṁ. "
}