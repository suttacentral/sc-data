{
  "sn35.53:0.1": "Saṁyutta Nikāya 35 ",
  "sn35.53:0.2": "6. Avijjāvagga ",
  "sn35.53:0.3": "53. Avijjāpahānasutta ",
  "sn35.53:1.1": "Sāvatthinidānaṁ. ",
  "sn35.53:1.2": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca: ",
  "sn35.53:1.3": "“kathaṁ nu kho, bhante, jānato kathaṁ passato avijjā pahīyati, vijjā uppajjatī”ti? ",
  "sn35.53:2.1": "“Cakkhuṁ kho, bhikkhu, aniccato jānato passato avijjā pahīyati, vijjā uppajjati. ",
  "sn35.53:2.2": "Rūpe aniccato jānato passato avijjā pahīyati, vijjā uppajjati. ",
  "sn35.53:2.3": "Cakkhuviññāṇaṁ … ",
  "sn35.53:2.4": "cakkhusamphassaṁ … ",
  "sn35.53:2.5": "yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato avijjā pahīyati, vijjā uppajjati. ",
  "sn35.53:2.6": "Sotaṁ … ",
  "sn35.53:2.7": "ghānaṁ … ",
  "sn35.53:2.8": "jivhaṁ … ",
  "sn35.53:2.9": "kāyaṁ … ",
  "sn35.53:2.10": "manaṁ aniccato jānato passato avijjā pahīyati, vijjā uppajjati. ",
  "sn35.53:2.11": "Dhamme … ",
  "sn35.53:2.12": "manoviññāṇaṁ … ",
  "sn35.53:2.13": "manosamphassaṁ … ",
  "sn35.53:2.14": "yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato avijjā pahīyati, vijjā uppajjati. ",
  "sn35.53:2.15": "Evaṁ kho, bhikkhu, jānato evaṁ passato avijjā pahīyati, vijjā uppajjatī”ti. ",
  "sn35.53:2.16": "Paṭhamaṁ. "
}