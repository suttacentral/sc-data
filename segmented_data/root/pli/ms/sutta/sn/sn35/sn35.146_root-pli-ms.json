{
  "sn35.146:0.1": "Saṁyutta Nikāya 35 ",
  "sn35.146:0.2": "15. Navapurāṇavagga ",
  "sn35.146:0.3": "146. Kammanirodhasutta ",
  "sn35.146:1.1": "“Navapurāṇāni, bhikkhave, kammāni desessāmi kammanirodhaṁ kammanirodhagāminiñca paṭipadaṁ. ",
  "sn35.146:1.2": "Taṁ suṇātha, sādhukaṁ manasi karotha, bhāsissāmīti. ",
  "sn35.146:1.3": "Katamañca, bhikkhave, purāṇakammaṁ? ",
  "sn35.146:1.4": "Cakkhu, bhikkhave, purāṇakammaṁ abhisaṅkhataṁ abhisañcetayitaṁ vedaniyaṁ daṭṭhabbaṁ …pe… ",
  "sn35.146:1.5": "jivhā purāṇakammā abhisaṅkhatā abhisañcetayitā vedaniyā daṭṭhabbā …pe… ",
  "sn35.146:1.6": "mano purāṇakammo abhisaṅkhato abhisañcetayito vedaniyo daṭṭhabbo. ",
  "sn35.146:1.7": "Idaṁ vuccati, bhikkhave, purāṇakammaṁ. ",
  "sn35.146:1.8": "Katamañca, bhikkhave, navakammaṁ? ",
  "sn35.146:1.9": "Yaṁ kho, bhikkhave, etarahi kammaṁ karoti kāyena vācāya manasā, ",
  "sn35.146:1.10": "idaṁ vuccati, bhikkhave, navakammaṁ. ",
  "sn35.146:1.11": "Katamo ca, bhikkhave, kammanirodho? ",
  "sn35.146:1.12": "Yo kho, bhikkhave, kāyakammavacīkammamanokammassa nirodhā vimuttiṁ phusati, ",
  "sn35.146:1.13": "ayaṁ vuccati, bhikkhave, kammanirodho. ",
  "sn35.146:1.14": "Katamā ca, bhikkhave, kammanirodhagāminī paṭipadā? ",
  "sn35.146:1.15": "Ayameva ariyo aṭṭhaṅgiko maggo, seyyathidaṁ—",
  "sn35.146:1.16": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—",
  "sn35.146:1.17": "ayaṁ vuccati, bhikkhave, kammanirodhagāminī paṭipadā. ",
  "sn35.146:1.18": "Iti kho, bhikkhave, desitaṁ mayā purāṇakammaṁ, desitaṁ navakammaṁ, desito kammanirodho, desitā kammanirodhagāminī paṭipadā. ",
  "sn35.146:1.19": "Yaṁ kho, bhikkhave, satthārā karaṇīyaṁ sāvakānaṁ hitesinā anukampakena anukampaṁ upādāya, kataṁ vo taṁ mayā. ",
  "sn35.146:1.20": "Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchāvippaṭisārino ahuvattha. Ayaṁ vo amhākaṁ anusāsanī”ti. ",
  "sn35.146:1.21": "Paṭhamaṁ. "
}