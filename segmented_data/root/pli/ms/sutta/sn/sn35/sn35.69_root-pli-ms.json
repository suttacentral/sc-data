{
  "sn35.69:0.1": "Saṁyutta Nikāya 35 ",
  "sn35.69:0.2": "7. Migajālavagga ",
  "sn35.69:0.3": "69. Upasenaāsīvisasutta ",
  "sn35.69:1.1": "Ekaṁ samayaṁ āyasmā ca sāriputto āyasmā ca upaseno rājagahe viharanti sītavane sappasoṇḍikapabbhāre. ",
  "sn35.69:1.2": "Tena kho pana samayena āyasmato upasenassa kāye āsīviso patito hoti. ",
  "sn35.69:1.3": "Atha kho āyasmā upaseno bhikkhū āmantesi: ",
  "sn35.69:1.4": "“etha me, āvuso, imaṁ kāyaṁ mañcakaṁ āropetvā bahiddhā nīharatha. ",
  "sn35.69:1.5": "Purāyaṁ kāyo idheva vikirati; ",
  "sn35.69:1.6": "seyyathāpi bhusamuṭṭhī”ti. ",
  "sn35.69:2.1": "Evaṁ vutte, āyasmā sāriputto āyasmantaṁ upasenaṁ etadavoca: ",
  "sn35.69:2.2": "“na kho pana mayaṁ passāma āyasmato upasenassa kāyassa vā aññathattaṁ indriyānaṁ vā vipariṇāmaṁ. ",
  "sn35.69:2.3": "Atha ca panāyasmā upaseno evamāha: ",
  "sn35.69:2.4": "‘etha me, āvuso, imaṁ kāyaṁ mañcakaṁ āropetvā bahiddhā nīharatha. ",
  "sn35.69:2.5": "Purāyaṁ kāyo idheva vikirati; ",
  "sn35.69:2.6": "seyyathāpi bhusamuṭṭhī’”ti. ",
  "sn35.69:2.7": "“Yassa nūna, āvuso sāriputta, evamassa: ",
  "sn35.69:2.8": "‘ahaṁ cakkhūti vā mama cakkhūti vā …pe… ",
  "sn35.69:2.9": "ahaṁ jivhāti vā mama jivhāti vā … ",
  "sn35.69:2.10": "ahaṁ manoti vā mama mano’ti vā. ",
  "sn35.69:2.11": "Tassa, āvuso sāriputta, siyā kāyassa vā aññathattaṁ indriyānaṁ vā vipariṇāmo. ",
  "sn35.69:2.12": "Mayhañca kho, āvuso sāriputta, na evaṁ hoti: ",
  "sn35.69:2.13": "‘ahaṁ cakkhūti vā mama cakkhūti vā …pe… ",
  "sn35.69:2.14": "ahaṁ jivhāti vā mama jivhāti vā …pe… ",
  "sn35.69:2.15": "ahaṁ manoti vā mama manoti vā’. ",
  "sn35.69:2.16": "Tassa mayhañca kho, āvuso sāriputta, kiṁ kāyassa vā aññathattaṁ bhavissati, indriyānaṁ vā vipariṇāmo”ti. ",
  "sn35.69:3.1": "Tathā hi panāyasmato upasenassa dīgharattaṁ ahaṅkāramamaṅkāramānānusayo susamūhato. ",
  "sn35.69:3.2": "Tasmā āyasmato upasenassa na evaṁ hoti: ",
  "sn35.69:3.3": "“‘ahaṁ cakkhūti vā mama cakkhūti vā …pe… ",
  "sn35.69:3.4": "ahaṁ jivhāti vā mama jivhāti vā …pe… ",
  "sn35.69:3.5": "ahaṁ manoti vā mama mano’ti vā”ti. ",
  "sn35.69:3.6": "Atha kho te bhikkhū āyasmato upasenassa kāyaṁ mañcakaṁ āropetvā bahiddhā nīhariṁsu. ",
  "sn35.69:3.7": "Atha kho āyasmato upasenassa kāyo tattheva vikiri; ",
  "sn35.69:3.8": "seyyathāpi bhusamuṭṭhīti. ",
  "sn35.69:3.9": "Sattamaṁ. "
}