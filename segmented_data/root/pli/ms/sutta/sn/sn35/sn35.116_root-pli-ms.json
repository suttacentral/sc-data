{
  "sn35.116:0.1": "Saṁyutta Nikāya 35 ",
  "sn35.116:0.2": "12. Lokakāmaguṇavagga ",
  "sn35.116:0.3": "116. Lokantagamanasutta ",
  "sn35.116:1.1": "“Nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:1.2": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī”ti. ",
  "sn35.116:1.3": "Idaṁ vatvā bhagavā uṭṭhāyāsanā vihāraṁ pāvisi. ",
  "sn35.116:1.4": "Atha kho tesaṁ bhikkhūnaṁ acirapakkantassa bhagavato etadahosi: ",
  "sn35.116:1.5": "“idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.116:1.6": "‘“nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyan”ti vadāmi. ",
  "sn35.116:1.7": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī’ti. ",
  "sn35.116:1.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā”ti? ",
  "sn35.116:2.1": "Atha kho tesaṁ bhikkhūnaṁ etadahosi: ",
  "sn35.116:2.2": "“ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.116:2.3": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.116:2.4": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā”ti. ",
  "sn35.116:3.1": "Atha kho te bhikkhū yenāyasmā ānando tenupasaṅkamiṁsu; upasaṅkamitvā āyasmatā ānandena saddhiṁ sammodiṁsu. ",
  "sn35.116:3.2": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ ānandaṁ etadavocuṁ: ",
  "sn35.116:4.1": "“Idaṁ kho no, āvuso ānanda, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.116:4.2": "‘nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:4.3": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī’ti. ",
  "sn35.116:4.4": "Tesaṁ no, āvuso, amhākaṁ acirapakkantassa bhagavato etadahosi: ",
  "sn35.116:4.5": "‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho—",
  "sn35.116:4.6": "nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:4.7": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmīti. ",
  "sn35.116:4.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? ",
  "sn35.116:4.9": "Tesaṁ no, āvuso, amhākaṁ etadahosi: ",
  "sn35.116:4.10": "‘ayaṁ kho, āvuso, āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.116:4.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.116:4.12": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. ",
  "sn35.116:4.13": "Vibhajatāyasmā ānando”ti. ",
  "sn35.116:5.1": "“Seyyathāpi, āvuso, puriso sāratthiko sāragavesī sārapariyesanaṁ caramāno mahato rukkhassa tiṭṭhato sāravato atikkammeva, mūlaṁ atikkammeva, khandhaṁ sākhāpalāse sāraṁ pariyesitabbaṁ maññeyya; ",
  "sn35.116:5.2": "evaṁ sampadamidaṁ āyasmantānaṁ satthari sammukhībhūte taṁ bhagavantaṁ atisitvā amhe etamatthaṁ paṭipucchitabbaṁ maññatha. ",
  "sn35.116:5.3": "So hāvuso, bhagavā jānaṁ jānāti, passaṁ passati—",
  "sn35.116:5.4": "cakkhubhūto, ñāṇabhūto, dhammabhūto, brahmabhūto, vattā, pavattā, atthassa ninnetā, amatassa dātā, dhammassāmī, tathāgato. ",
  "sn35.116:5.5": "So ceva panetassa kālo ahosi yaṁ bhagavantaṁyeva etamatthaṁ paṭipuccheyyātha. ",
  "sn35.116:5.6": "Yathā vo bhagavā byākareyya tathā vo dhāreyyāthā”ti. ",
  "sn35.116:6.1": "“Addhāvuso ānanda, bhagavā jānaṁ jānāti, passaṁ passati—",
  "sn35.116:6.2": "cakkhubhūto, ñāṇabhūto, dhammabhūto, brahmabhūto, vattā, pavattā, atthassa ninnetā, amatassa dātā, dhammassāmī, tathāgato. ",
  "sn35.116:6.3": "So ceva panetassa kālo ahosi yaṁ bhagavantaṁyeva etamatthaṁ paṭipuccheyyāma. ",
  "sn35.116:6.4": "Yathā no bhagavā byākareyya tathā naṁ dhāreyyāma. ",
  "sn35.116:6.5": "Api cāyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.116:6.6": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.116:6.7": "Vibhajatāyasmā ānando agaruṁ karitvā”ti. ",
  "sn35.116:7.1": "“Tenahāvuso, suṇātha, sādhukaṁ manasi karotha, bhāsissāmī”ti. ",
  "sn35.116:7.2": "“Evamāvuso”ti kho te bhikkhū āyasmato ānandassa paccassosuṁ. ",
  "sn35.116:7.3": "Āyasmā ānando etadavoca: ",
  "sn35.116:8.1": "“Yaṁ kho vo, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.116:8.2": "‘nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:8.3": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī’ti, ",
  "sn35.116:8.4": "imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ ājānāmi. ",
  "sn35.116:8.5": "Yena kho, āvuso, lokasmiṁ lokasaññī hoti lokamānī—",
  "sn35.116:8.6": "ayaṁ vuccati ariyassa vinaye loko. ",
  "sn35.116:8.7": "Kena cāvuso, lokasmiṁ lokasaññī hoti lokamānī? ",
  "sn35.116:8.8": "Cakkhunā kho, āvuso, lokasmiṁ lokasaññī hoti lokamānī. ",
  "sn35.116:8.9": "Sotena kho, āvuso … ",
  "sn35.116:8.10": "ghānena kho, āvuso … ",
  "sn35.116:8.11": "jivhāya kho, āvuso, lokasmiṁ lokasaññī hoti lokamānī. ",
  "sn35.116:8.12": "Kāyena kho, āvuso … ",
  "sn35.116:8.13": "manena kho, āvuso, lokasmiṁ lokasaññī hoti lokamānī. ",
  "sn35.116:8.14": "Yena kho, āvuso, lokasmiṁ lokasaññī hoti lokamānī—",
  "sn35.116:8.15": "ayaṁ vuccati ariyassa vinaye loko. ",
  "sn35.116:8.16": "Yaṁ kho vo, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.116:8.17": "‘nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:8.18": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī’ti, ",
  "sn35.116:8.19": "imassa khvāhaṁ, āvuso, bhagavatā saṅkhittena uddesassa uddiṭṭhassa vitthārena atthaṁ avibhattassa evaṁ vitthārena atthaṁ ājānāmi. ",
  "sn35.116:8.20": "Ākaṅkhamānā ca pana tumhe āyasmanto bhagavantaṁyeva upasaṅkamitvā etamatthaṁ paṭipuccheyyātha. ",
  "sn35.116:8.21": "Yathā vo bhagavā byākaroti tathā naṁ dhāreyyāthā”ti. ",
  "sn35.116:9.1": "“Evamāvuso”ti kho te bhikkhū āyasmato ānandassa paṭissutvā uṭṭhāyāsanā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn35.116:10.1": "“Yaṁ kho no, bhante, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho: ",
  "sn35.116:10.2": "‘nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:10.3": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmī’ti. ",
  "sn35.116:10.4": "Tesaṁ no, bhante, amhākaṁ acirapakkantassa bhagavato etadahosi: ",
  "sn35.116:10.5": "‘idaṁ kho no, āvuso, bhagavā saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ paviṭṭho—",
  "sn35.116:10.6": "nāhaṁ, bhikkhave, gamanena lokassa antaṁ ñāteyyaṁ, daṭṭheyyaṁ, patteyyanti vadāmi. ",
  "sn35.116:10.7": "Na ca panāhaṁ, bhikkhave, appatvā lokassa antaṁ dukkhassa antakiriyaṁ vadāmīti. ",
  "sn35.116:10.8": "Ko nu kho imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajeyyā’ti? ",
  "sn35.116:10.9": "Tesaṁ no, bhante, amhākaṁ etadahosi: ",
  "sn35.116:10.10": "‘ayaṁ kho āyasmā ānando satthu ceva saṁvaṇṇito, sambhāvito ca viññūnaṁ sabrahmacārīnaṁ. ",
  "sn35.116:10.11": "Pahoti cāyasmā ānando imassa bhagavatā saṅkhittena uddesassa uddiṭṭhassa vitthārena atthaṁ avibhattassa vitthārena atthaṁ vibhajituṁ. ",
  "sn35.116:10.12": "Yannūna mayaṁ yenāyasmā ānando tenupasaṅkameyyāma; upasaṅkamitvā āyasmantaṁ ānandaṁ etamatthaṁ paṭipuccheyyāmā’ti. ",
  "sn35.116:10.13": "Atha kho mayaṁ, bhante, yenāyasmā ānando tenupasaṅkamimha; upasaṅkamitvā āyasmantaṁ ānandaṁ etamatthaṁ paṭipucchimha. ",
  "sn35.116:10.14": "Tesaṁ no, bhante, āyasmatā ānandena imehi ākārehi imehi padehi imehi byañjanehi attho vibhatto”ti. ",
  "sn35.116:11.1": "“Paṇḍito, bhikkhave, ānando; mahāpañño, bhikkhave, ānando. ",
  "sn35.116:11.2": "Mañcepi tumhe, bhikkhave, etamatthaṁ paṭipuccheyyātha, ahampi taṁ evamevaṁ byākareyyaṁ yathā taṁ ānandena byākataṁ. ",
  "sn35.116:11.3": "Eso cevetassa attho, evañca naṁ dhāreyyāthā”ti. ",
  "sn35.116:11.4": "Tatiyaṁ. "
}