{
  "sn35.96:0.1": "Saṁyutta Nikāya 35 ",
  "sn35.96:0.2": "10. Saḷavagga ",
  "sn35.96:0.3": "96. Parihānadhammasutta ",
  "sn35.96:1.1": "“Parihānadhammañca vo, bhikkhave, desessāmi aparihānadhammañca cha ca abhibhāyatanāni. ",
  "sn35.96:1.2": "Taṁ suṇātha. ",
  "sn35.96:1.3": "Kathañca, bhikkhave, parihānadhammo hoti? ",
  "sn35.96:1.4": "Idha, bhikkhave, bhikkhuno cakkhunā rūpaṁ disvā uppajjanti pāpakā akusalā sarasaṅkappā saṁyojaniyā. ",
  "sn35.96:1.5": "Tañce bhikkhu adhivāseti nappajahati na vinodeti na byantīkaroti na anabhāvaṁ gameti, veditabbametaṁ, bhikkhave, bhikkhunā: ",
  "sn35.96:1.6": "‘parihāyāmi kusalehi dhammehi’. ",
  "sn35.96:1.7": "Parihānañhetaṁ vuttaṁ bhagavatāti …pe…. ",
  "sn35.96:2.1": "Puna caparaṁ, bhikkhave, bhikkhuno jivhāya rasaṁ sāyitvā uppajjanti …pe… ",
  "sn35.96:2.2": "puna caparaṁ, bhikkhave, bhikkhuno manasā dhammaṁ viññāya uppajjanti pāpakā akusalā sarasaṅkappā saṁyojaniyā. ",
  "sn35.96:2.3": "Tañce bhikkhu adhivāseti nappajahati na vinodeti na byantīkaroti na anabhāvaṁ gameti, veditabbametaṁ, bhikkhave, bhikkhunā: ",
  "sn35.96:2.4": "‘parihāyāmi kusalehi dhammehi’. ",
  "sn35.96:2.5": "Parihānañhetaṁ vuttaṁ bhagavatāti. ",
  "sn35.96:2.6": "Evaṁ kho, bhikkhave, parihānadhammo hoti. ",
  "sn35.96:3.1": "Kathañca, bhikkhave, aparihānadhammo hoti? ",
  "sn35.96:3.2": "Idha, bhikkhave, bhikkhuno cakkhunā rūpaṁ disvā uppajjanti pāpakā akusalā sarasaṅkappā saṁyojaniyā. ",
  "sn35.96:3.3": "Tañce bhikkhu nādhivāseti pajahati vinodeti byantīkaroti anabhāvaṁ gameti, veditabbametaṁ, bhikkhave, bhikkhunā: ",
  "sn35.96:3.4": "‘na parihāyāmi kusalehi dhammehi’. ",
  "sn35.96:3.5": "Aparihānañhetaṁ vuttaṁ bhagavatāti …pe…. ",
  "sn35.96:4.1": "Puna caparaṁ, bhikkhave, bhikkhuno jivhāya rasaṁ sāyitvā uppajjanti …pe… ",
  "sn35.96:4.2": "puna caparaṁ, bhikkhave, bhikkhuno manasā dhammaṁ viññāya uppajjanti pāpakā akusalā sarasaṅkappā saṁyojaniyā. ",
  "sn35.96:4.3": "Tañce bhikkhu nādhivāseti pajahati vinodeti byantīkaroti anabhāvaṁ gameti, veditabbametaṁ, bhikkhave, bhikkhunā: ",
  "sn35.96:4.4": "‘na parihāyāmi kusalehi dhammehi’. ",
  "sn35.96:4.5": "Aparihānañhetaṁ vuttaṁ bhagavatāti. ",
  "sn35.96:4.6": "Evaṁ kho, bhikkhave, aparihānadhammo hoti. ",
  "sn35.96:5.1": "Katamāni ca, bhikkhave, cha abhibhāyatanāni? ",
  "sn35.96:5.2": "Idha, bhikkhave, bhikkhuno cakkhunā rūpaṁ disvā nuppajjanti pāpakā akusalā sarasaṅkappā saṁyojaniyā. ",
  "sn35.96:5.3": "Veditabbametaṁ, bhikkhave, bhikkhunā: ",
  "sn35.96:5.4": "‘abhibhūtametaṁ āyatanaṁ’. ",
  "sn35.96:5.5": "Abhibhāyatanañhetaṁ vuttaṁ bhagavatāti …pe… ",
  "sn35.96:5.6": "puna caparaṁ, bhikkhave, bhikkhuno manasā dhammaṁ viññāya nuppajjanti pāpakā akusalā dhammā sarasaṅkappā saṁyojaniyā. ",
  "sn35.96:5.7": "Veditabbametaṁ, bhikkhave, bhikkhunā: ",
  "sn35.96:5.8": "‘abhibhūtametaṁ āyatanaṁ’. ",
  "sn35.96:5.9": "Abhibhāyatanañhetaṁ vuttaṁ bhagavatāti. ",
  "sn35.96:5.10": "Imāni vuccanti, bhikkhave, cha abhibhāyatanānī”ti. ",
  "sn35.96:5.11": "Tatiyaṁ. "
}