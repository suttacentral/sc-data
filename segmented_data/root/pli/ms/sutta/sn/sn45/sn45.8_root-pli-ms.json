{
  "sn45.8:0.1": "Saṁyutta Nikāya 45 ",
  "sn45.8:0.2": "1. Avijjāvagga ",
  "sn45.8:0.3": "8. Vibhaṅgasutta ",
  "sn45.8:1.1": "Sāvatthinidānaṁ. ",
  "sn45.8:1.2": "“Ariyaṁ vo, bhikkhave, aṭṭhaṅgikaṁ maggaṁ desessāmi vibhajissāmi. ",
  "sn45.8:1.3": "Taṁ suṇātha, sādhukaṁ manasi karotha, bhāsissāmī”ti. ",
  "sn45.8:1.4": "“Evaṁ, bhante”ti kho te bhikkhū bhagavato paccassosuṁ. ",
  "sn45.8:1.5": "Bhagavā etadavoca: ",
  "sn45.8:2.1": "“Katamo ca, bhikkhave, ariyo aṭṭhaṅgiko maggo? ",
  "sn45.8:2.2": "Seyyathidaṁ—sammādiṭṭhi …pe… sammāsamādhi. ",
  "sn45.8:3.1": "Katamā ca, bhikkhave, sammādiṭṭhi? ",
  "sn45.8:3.2": "Yaṁ kho, bhikkhave, dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ—",
  "sn45.8:3.3": "ayaṁ vuccati, bhikkhave, sammādiṭṭhi. ",
  "sn45.8:4.1": "Katamo ca, bhikkhave, sammāsaṅkappo? ",
  "sn45.8:4.2": "Yo kho, bhikkhave, nekkhammasaṅkappo, abyāpādasaṅkappo, avihiṁsāsaṅkappo—",
  "sn45.8:4.3": "ayaṁ vuccati, bhikkhave, sammāsaṅkappo. ",
  "sn45.8:5.1": "Katamā ca, bhikkhave, sammāvācā? ",
  "sn45.8:5.2": "Yā kho, bhikkhave, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—",
  "sn45.8:5.3": "ayaṁ vuccati, bhikkhave, sammāvācā. ",
  "sn45.8:6.1": "Katamo ca, bhikkhave, sammākammanto? ",
  "sn45.8:6.2": "Yā kho, bhikkhave, pāṇātipātā veramaṇī, adinnādānā veramaṇī, abrahmacariyā veramaṇī—",
  "sn45.8:6.3": "ayaṁ vuccati, bhikkhave, sammākammanto. ",
  "sn45.8:7.1": "Katamo ca, bhikkhave, sammāājīvo? ",
  "sn45.8:7.2": "Idha, bhikkhave, ariyasāvako micchāājīvaṁ pahāya sammāājīvena jīvitaṁ kappeti—",
  "sn45.8:7.3": "ayaṁ vuccati, bhikkhave, sammāājīvo. ",
  "sn45.8:8.1": "Katamo ca, bhikkhave, sammāvāyāmo? ",
  "sn45.8:8.2": "Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, ",
  "sn45.8:8.3": "uppannānaṁ pāpakānaṁ akusalānaṁ dhammānaṁ pahānāya chandaṁ janeti …pe… ",
  "sn45.8:8.4": "anuppannānaṁ kusalānaṁ dhammānaṁ uppādāya chandaṁ janeti …pe… ",
  "sn45.8:8.5": "uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—",
  "sn45.8:8.6": "ayaṁ vuccati, bhikkhave, sammāvāyāmo. ",
  "sn45.8:9.1": "Katamā ca, bhikkhave, sammāsati? ",
  "sn45.8:9.2": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn45.8:9.3": "vedanāsu vedanānupassī viharati ātāpī sampajāno satimā, vineyya loke abhijjhādomanassaṁ; ",
  "sn45.8:9.4": "citte cittānupassī viharati ātāpī sampajāno satimā, vineyya loke abhijjhādomanassaṁ; ",
  "sn45.8:9.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ—",
  "sn45.8:9.6": "ayaṁ vuccati, bhikkhave, sammāsati. ",
  "sn45.8:10.1": "Katamo ca, bhikkhave, sammāsamādhi? ",
  "sn45.8:10.2": "Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. ",
  "sn45.8:10.3": "Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. ",
  "sn45.8:10.4": "Pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti: ‘upekkhako satimā sukhavihārī’ti tatiyaṁ jhānaṁ upasampajja viharati. ",
  "sn45.8:10.5": "Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—",
  "sn45.8:10.6": "ayaṁ vuccati, bhikkhave, sammāsamādhī”ti. ",
  "sn45.8:10.7": "Aṭṭhamaṁ. "
}