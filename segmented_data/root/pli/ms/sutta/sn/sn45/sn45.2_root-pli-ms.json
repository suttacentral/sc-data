{
  "sn45.2:0.1": "Saṁyutta Nikāya 45 ",
  "sn45.2:0.2": "1. Avijjāvagga ",
  "sn45.2:0.3": "2. Upaḍḍhasutta ",
  "sn45.2:1.1": "Evaṁ me sutaṁ—",
  "sn45.2:1.2": "ekaṁ samayaṁ bhagavā sakyesu viharati nagarakaṁ nāma sakyānaṁ nigamo. ",
  "sn45.2:1.3": "Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "sn45.2:1.4": "“upaḍḍhamidaṁ, bhante, brahmacariyaṁ, yadidaṁ—kalyāṇamittatā kalyāṇasahāyatā kalyāṇasampavaṅkatā”ti. ",
  "sn45.2:2.1": "“Mā hevaṁ, ānanda, mā hevaṁ, ānanda. ",
  "sn45.2:2.2": "Sakalamevidaṁ, ānanda, brahmacariyaṁ, yadidaṁ—kalyāṇamittatā kalyāṇasahāyatā kalyāṇasampavaṅkatā. ",
  "sn45.2:2.3": "Kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa—ariyaṁ aṭṭhaṅgikaṁ maggaṁ bhāvessati, ariyaṁ aṭṭhaṅgikaṁ maggaṁ bahulīkarissati. ",
  "sn45.2:3.1": "Kathañcānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? ",
  "sn45.2:3.2": "Idhānanda, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ; ",
  "sn45.2:3.3": "sammāsaṅkappaṁ bhāveti vivekanissitaṁ …pe… ",
  "sn45.2:3.4": "sammāvācaṁ bhāveti …pe… ",
  "sn45.2:3.5": "sammākammantaṁ bhāveti …pe… ",
  "sn45.2:3.6": "sammāājīvaṁ bhāveti …pe… ",
  "sn45.2:3.7": "sammāvāyāmaṁ bhāveti …pe… ",
  "sn45.2:3.8": "sammāsatiṁ bhāveti …pe… ",
  "sn45.2:3.9": "sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn45.2:3.10": "Evaṁ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. ",
  "sn45.2:4.1": "Tadamināpetaṁ, ānanda, pariyāyena veditabbaṁ yathā sakalamevidaṁ brahmacariyaṁ, yadidaṁ—kalyāṇamittatā kalyāṇasahāyatā kalyāṇasampavaṅkatā. ",
  "sn45.2:4.2": "Mamañhi, ānanda, kalyāṇamittaṁ āgamma jātidhammā sattā jātiyā parimuccanti; jarādhammā sattā jarāya parimuccanti; maraṇadhammā sattā maraṇena parimuccanti; sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. ",
  "sn45.2:4.3": "Iminā kho etaṁ, ānanda, pariyāyena veditabbaṁ yathā sakalamevidaṁ brahmacariyaṁ, yadidaṁ—kalyāṇamittatā kalyāṇasahāyatā kalyāṇasampavaṅkatā”ti. ",
  "sn45.2:4.4": "Dutiyaṁ. "
}