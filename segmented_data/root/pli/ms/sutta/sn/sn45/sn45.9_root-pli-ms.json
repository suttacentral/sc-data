{
  "sn45.9:0.1": "Saṁyutta Nikāya 45 ",
  "sn45.9:0.2": "1. Avijjāvagga ",
  "sn45.9:0.3": "9. Sūkasutta ",
  "sn45.9:1.1": "Sāvatthinidānaṁ. ",
  "sn45.9:1.2": "“Seyyathāpi, bhikkhave, sālisūkaṁ vā yavasūkaṁ vā micchāpaṇihitaṁ hatthena vā pādena vā akkantaṁ hatthaṁ vā pādaṁ vā bhindissati, lohitaṁ vā uppādessatīti—netaṁ ṭhānaṁ vijjati. ",
  "sn45.9:1.3": "Taṁ kissa hetu? ",
  "sn45.9:1.4": "Micchāpaṇihitattā, bhikkhave, sūkassa. ",
  "sn45.9:1.5": "Evameva kho, bhikkhave, so vata bhikkhu micchāpaṇihitāya diṭṭhiyā micchāpaṇihitāya maggabhāvanāya avijjaṁ bhindissati, vijjaṁ uppādessati, nibbānaṁ sacchikarissatīti—netaṁ ṭhānaṁ vijjati. ",
  "sn45.9:1.6": "Taṁ kissa hetu? ",
  "sn45.9:1.7": "Micchāpaṇihitattā, bhikkhave, diṭṭhiyā. ",
  "sn45.9:2.1": "Seyyathāpi, bhikkhave, sālisūkaṁ vā yavasūkaṁ vā sammāpaṇihitaṁ hatthena vā pādena vā akkantaṁ hatthaṁ vā pādaṁ vā bhindissati, lohitaṁ vā uppādessatīti—ṭhānametaṁ vijjati. ",
  "sn45.9:2.2": "Taṁ kissa hetu? ",
  "sn45.9:2.3": "Sammāpaṇihitattā, bhikkhave, sūkassa. ",
  "sn45.9:2.4": "Evameva kho, bhikkhave, so vata bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṁ bhindissati, vijjaṁ uppādessati, nibbānaṁ sacchikarissatīti—ṭhānametaṁ vijjati. ",
  "sn45.9:2.5": "Taṁ kissa hetu? ",
  "sn45.9:2.6": "Sammāpaṇihitattā, bhikkhave, diṭṭhiyā. ",
  "sn45.9:3.1": "Kathañca, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṁ bhindati, vijjaṁ uppādeti, nibbānaṁ sacchikarotīti? ",
  "sn45.9:3.2": "Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ …pe… sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. ",
  "sn45.9:3.3": "Evaṁ kho, bhikkhave, bhikkhu sammāpaṇihitāya diṭṭhiyā sammāpaṇihitāya maggabhāvanāya avijjaṁ bhindati, vijjaṁ uppādeti, nibbānaṁ sacchikarotī”ti. ",
  "sn45.9:3.4": "Navamaṁ. "
}