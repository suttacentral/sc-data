{
  "sn45.18:0.1": "Saṁyutta Nikāya 45 ",
  "sn45.18:0.2": "2. Vihāravagga ",
  "sn45.18:0.3": "18. Paṭhamakukkuṭārāmasutta ",
  "sn45.18:1.1": "Evaṁ me sutaṁ—",
  "sn45.18:1.2": "ekaṁ samayaṁ āyasmā ca ānando āyasmā ca bhaddo pāṭaliputte viharanti kukkuṭārāme. ",
  "sn45.18:1.3": "Atha kho āyasmā bhaddo sāyanhasamayaṁ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. ",
  "sn45.18:1.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā bhaddo āyasmantaṁ ānandaṁ etadavoca: ",
  "sn45.18:2.1": "“‘Abrahmacariyaṁ, abrahmacariyan’ti, āvuso ānanda, vuccati. ",
  "sn45.18:2.2": "Katamaṁ nu kho, āvuso, abrahmacariyan”ti? ",
  "sn45.18:2.3": "“Sādhu sādhu, āvuso bhadda. ",
  "sn45.18:2.4": "Bhaddako kho te, āvuso bhadda, ummaṅgo, bhaddakaṁ paṭibhānaṁ, kalyāṇī paripucchā. ",
  "sn45.18:2.5": "Evañhi tvaṁ, āvuso bhadda, pucchasi: ",
  "sn45.18:2.6": "‘abrahmacariyaṁ, abrahmacariyanti, āvuso ānanda, vuccati. ",
  "sn45.18:2.7": "Katamaṁ nu kho, āvuso, abrahmacariyan’”ti? ",
  "sn45.18:2.8": "“Evamāvuso”ti. ",
  "sn45.18:2.9": "“Ayameva kho, āvuso, aṭṭhaṅgiko micchāmaggo abrahmacariyaṁ, seyyathidaṁ—",
  "sn45.18:2.10": "micchādiṭṭhi …pe… micchāsamādhī”ti. ",
  "sn45.18:2.11": "Aṭṭhamaṁ. "
}