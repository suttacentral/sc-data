{
  "sn4.24:0.1": "Saṁyutta Nikāya 4 ",
  "sn4.24:0.2": "3. Tatiyavagga ",
  "sn4.24:0.3": "24. Sattavassānubandhasutta ",
  "sn4.24:1.1": "Evaṁ me sutaṁ—",
  "sn4.24:1.2": "ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe. ",
  "sn4.24:1.3": "Tena kho pana samayena māro pāpimā sattavassāni bhagavantaṁ anubandho hoti otārāpekkho otāraṁ alabhamāno. ",
  "sn4.24:1.4": "Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi: ",
  "sn4.24:2.1": "“Sokāvatiṇṇo nu vanamhi jhāyasi, ",
  "sn4.24:2.2": "Vittaṁ nu jīno uda patthayāno; ",
  "sn4.24:2.3": "Āguṁ nu gāmasmimakāsi kiñci, ",
  "sn4.24:2.4": "Kasmā janena na karosi sakkhiṁ; ",
  "sn4.24:2.5": "Sakkhī na sampajjati kenaci te”ti. ",
  "sn4.24:3.1": "“Sokassa mūlaṁ palikhāya sabbaṁ, ",
  "sn4.24:3.2": "Anāgu jhāyāmi asocamāno; ",
  "sn4.24:3.3": "Chetvāna sabbaṁ bhavalobhajappaṁ, ",
  "sn4.24:3.4": "Anāsavo jhāyāmi pamattabandhū”ti. ",
  "sn4.24:4.1": "“Yaṁ vadanti mama yidanti, ",
  "sn4.24:4.2": "ye vadanti mamanti ca; ",
  "sn4.24:4.3": "Ettha ce te mano atthi, ",
  "sn4.24:4.4": "na me samaṇa mokkhasī”ti. ",
  "sn4.24:5.1": "“Yaṁ vadanti na taṁ mayhaṁ, ",
  "sn4.24:5.2": "ye vadanti na te ahaṁ; ",
  "sn4.24:5.3": "Evaṁ pāpima jānāhi, ",
  "sn4.24:5.4": "na me maggampi dakkhasī”ti. ",
  "sn4.24:6.1": "“Sace maggaṁ anubuddhaṁ, ",
  "sn4.24:6.2": "khemaṁ amatagāminaṁ; ",
  "sn4.24:6.3": "Apehi gaccha tvameveko, ",
  "sn4.24:6.4": "kimaññamanusāsasī”ti. ",
  "sn4.24:7.1": "“Amaccudheyyaṁ pucchanti, ",
  "sn4.24:7.2": "ye janā pāragāmino; ",
  "sn4.24:7.3": "Tesāhaṁ puṭṭho akkhāmi, ",
  "sn4.24:7.4": "yaṁ saccaṁ taṁ nirūpadhin”ti. ",
  "sn4.24:8.1": "“Seyyathāpi, bhante, gāmassa vā nigamassa vā avidūre pokkharaṇī. ",
  "sn4.24:8.2": "Tatrassa kakkaṭako. ",
  "sn4.24:8.3": "Atha kho, bhante, sambahulā kumārakā vā kumārikāyo vā tamhā gāmā vā nigamā vā nikkhamitvā yena sā pokkharaṇī tenupasaṅkameyyuṁ; upasaṅkamitvā taṁ kakkaṭakaṁ udakā uddharitvā thale patiṭṭhapeyyuṁ. ",
  "sn4.24:8.4": "Yaṁ yadeva hi so, bhante, kakkaṭako aḷaṁ abhininnāmeyya taṁ tadeva te kumārakā vā kumārikāyo vā kaṭṭhena vā kathalāya vā sañchindeyyuṁ sambhañjeyyuṁ sampalibhañjeyyuṁ. ",
  "sn4.24:8.5": "Evañhi so, bhante, kakkaṭako sabbehi aḷehi sañchinnehi sambhaggehi sampalibhaggehi abhabbo taṁ pokkharaṇiṁ otarituṁ. ",
  "sn4.24:8.6": "Evameva kho, bhante, yāni kānici visūkāyikāni visevitāni vipphanditāni, sabbāni tāni bhagavatā sañchinnāni sambhaggāni sampalibhaggāni. ",
  "sn4.24:8.7": "Abhabbo dānāhaṁ, bhante, puna bhagavantaṁ upasaṅkamituṁ yadidaṁ otārāpekkho”ti. ",
  "sn4.24:8.8": "Atha kho māro pāpimā bhagavato santike imā nibbejanīyā gāthāyo abhāsi: ",
  "sn4.24:9.1": "“Medavaṇṇañca pāsāṇaṁ, ",
  "sn4.24:9.2": "vāyaso anupariyagā; ",
  "sn4.24:9.3": "Apettha muduṁ vindema, ",
  "sn4.24:9.4": "api assādanā siyā. ",
  "sn4.24:10.1": "Aladdhā tattha assādaṁ, ",
  "sn4.24:10.2": "vāyasetto apakkame; ",
  "sn4.24:10.3": "Kākova selamāsajja, ",
  "sn4.24:10.4": "nibbijjāpema gotamā”ti. "
}