{
  "sn23.5:0.1": "Saṁyutta Nikāya 23 ",
  "sn23.5:0.2": "1. Paṭhamamāravagga ",
  "sn23.5:0.3": "5. Samaṇasutta ",
  "sn23.5:1.1": "Sāvatthinidānaṁ. ",
  "sn23.5:1.2": "Ekamantaṁ nisinnaṁ kho āyasmantaṁ rādhaṁ bhagavā etadavoca: ",
  "sn23.5:1.3": "“pañcime, rādha, upādānakkhandhā. ",
  "sn23.5:1.4": "Katame pañca? ",
  "sn23.5:1.5": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn23.5:1.6": "Ye hi keci, rādha, samaṇā vā brāhmaṇā vā imesaṁ pañcannaṁ upādānakkhandhānaṁ assādañca ādīnavañca nissaraṇañca yathābhūtaṁ nappajānanti; ",
  "sn23.5:1.7": "na me te, rādha, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā, na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. ",
  "sn23.5:1.8": "Ye ca kho keci, rādha, samaṇā vā brāhmaṇā vā imesaṁ pañcannaṁ upādānakkhandhānaṁ assādañca ādīnavañca nissaraṇañca yathābhūtaṁ pajānanti; ",
  "sn23.5:1.9": "te kho me, rādha, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā, te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. ",
  "sn23.5:1.10": "Pañcamaṁ. "
}