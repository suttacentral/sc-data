{
  "sn14.11:0.1": "Saṁyutta Nikāya 14 ",
  "sn14.11:0.2": "2. Dutiyavagga ",
  "sn14.11:0.3": "11. Sattadhātusutta ",
  "sn14.11:1.1": "Sāvatthiyaṁ viharati. ",
  "sn14.11:1.2": "“Sattimā, bhikkhave, dhātuyo. ",
  "sn14.11:1.3": "Katamā satta? ",
  "sn14.11:1.4": "Ābhādhātu, subhadhātu, ākāsānañcāyatanadhātu, viññāṇañcāyatanadhātu, ākiñcaññāyatanadhātu, nevasaññānāsaññāyatanadhātu, saññāvedayitanirodhadhātu—",
  "sn14.11:1.5": "imā kho, bhikkhave, satta dhātuyo”ti. ",
  "sn14.11:2.1": "Evaṁ vutte, aññataro bhikkhu bhagavantaṁ etadavoca: ",
  "sn14.11:2.2": "“yā cāyaṁ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu—imā nu kho, bhante, dhātuyo kiṁ paṭicca paññāyantī”ti? ",
  "sn14.11:3.1": "“Yāyaṁ, bhikkhu, ābhādhātu—ayaṁ dhātu andhakāraṁ paṭicca paññāyati. ",
  "sn14.11:3.2": "Yāyaṁ, bhikkhu, subhadhātu—ayaṁ dhātu asubhaṁ paṭicca paññāyati. ",
  "sn14.11:3.3": "Yāyaṁ, bhikkhu, ākāsānañcāyatanadhātu—ayaṁ dhātu rūpaṁ paṭicca paññāyati. ",
  "sn14.11:3.4": "Yāyaṁ, bhikkhu, viññāṇañcāyatanadhātu—ayaṁ dhātu ākāsānañcāyatanaṁ paṭicca paññāyati. ",
  "sn14.11:3.5": "Yāyaṁ, bhikkhu, ākiñcaññāyatanadhātu—ayaṁ dhātu viññāṇañcāyatanaṁ paṭicca paññāyati. ",
  "sn14.11:3.6": "Yāyaṁ, bhikkhu, nevasaññānāsaññāyatanadhātu—ayaṁ dhātu ākiñcaññāyatanaṁ paṭicca paññāyati. ",
  "sn14.11:3.7": "Yāyaṁ, bhikkhu, saññāvedayitanirodhadhātu—ayaṁ dhātu nirodhaṁ paṭicca paññāyatī”ti. ",
  "sn14.11:4.1": "“Yā cāyaṁ, bhante, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu yā ca nevasaññānāsaññāyatanadhātu yā ca saññāvedayitanirodhadhātu—imā nu kho, bhante, dhātuyo kathaṁ samāpatti pattabbā”ti? ",
  "sn14.11:5.1": "“Yā cāyaṁ, bhikkhu, ābhādhātu yā ca subhadhātu yā ca ākāsānañcāyatanadhātu yā ca viññāṇañcāyatanadhātu yā ca ākiñcaññāyatanadhātu—imā dhātuyo saññāsamāpatti pattabbā. ",
  "sn14.11:5.2": "Yāyaṁ, bhikkhu, nevasaññānāsaññāyatanadhātu—ayaṁ dhātu saṅkhārāvasesasamāpatti pattabbā. ",
  "sn14.11:5.3": "Yāyaṁ, bhikkhu, saññāvedayitanirodhadhātu—ayaṁ dhātu nirodhasamāpatti pattabbā”ti. ",
  "sn14.11:5.4": "Paṭhamaṁ. "
}