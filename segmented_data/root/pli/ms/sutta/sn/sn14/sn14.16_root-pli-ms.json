{
  "sn14.16:0.1": "Saṁyutta Nikāya 14 ",
  "sn14.16:0.2": "2. Dutiyavagga ",
  "sn14.16:0.3": "16. Sagāthāsutta ",
  "sn14.16:1.1": "Sāvatthiyaṁ viharati. ",
  "sn14.16:1.2": "“Dhātusova, bhikkhave, sattā saṁsandanti samenti. ",
  "sn14.16:1.3": "Hīnādhimuttikā hīnādhimuttikehi saddhiṁ saṁsandanti samenti. ",
  "sn14.16:1.4": "Atītampi kho, bhikkhave, addhānaṁ dhātusova sattā saṁsandiṁsu samiṁsu. ",
  "sn14.16:1.5": "Hīnādhimuttikā hīnādhimuttikehi saddhiṁ saṁsandiṁsu samiṁsu. ",
  "sn14.16:2.1": "Anāgatampi kho, bhikkhave, addhānaṁ dhātusova sattā saṁsandissanti samessanti. ",
  "sn14.16:2.2": "Hīnādhimuttikā hīnādhimuttikehi saddhiṁ saṁsandissanti samessanti. ",
  "sn14.16:3.1": "Etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. ",
  "sn14.16:3.2": "Hīnādhimuttikā hīnādhimuttikehi saddhiṁ saṁsandanti samenti. ",
  "sn14.16:4.1": "Seyyathāpi, bhikkhave, gūtho gūthena saṁsandati sameti; ",
  "sn14.16:4.2": "muttaṁ muttena saṁsandati sameti; ",
  "sn14.16:4.3": "kheḷo kheḷena saṁsandati sameti; ",
  "sn14.16:4.4": "pubbo pubbena saṁsandati sameti; ",
  "sn14.16:4.5": "lohitaṁ lohitena saṁsandati sameti; ",
  "sn14.16:4.6": "evameva kho, bhikkhave, dhātusova sattā saṁsandanti samenti. ",
  "sn14.16:4.7": "Hīnādhimuttikā hīnādhimuttikehi saddhiṁ saṁsandanti samenti. ",
  "sn14.16:4.8": "Atītampi kho addhānaṁ …pe… ",
  "sn14.16:4.9": "anāgatampi kho addhānaṁ …pe… ",
  "sn14.16:4.10": "etarahipi kho paccuppannaṁ addhānaṁ dhātusova sattā saṁsandanti samenti. ",
  "sn14.16:4.11": "Hīnādhimuttikā hīnādhimuttikehi saddhiṁ saṁsandanti samenti. ",
  "sn14.16:5.1": "Dhātusova, bhikkhave, sattā saṁsandanti samenti. ",
  "sn14.16:5.2": "Kalyāṇādhimuttikā kalyāṇādhimuttikehi saddhiṁ saṁsandanti samenti. ",
  "sn14.16:5.3": "Atītampi kho, bhikkhave, addhānaṁ dhātusova sattā saṁsandiṁsu samiṁsu. ",
  "sn14.16:5.4": "Kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu. ",
  "sn14.16:6.1": "Anāgatampi kho, bhikkhave, addhānaṁ …pe… ",
  "sn14.16:6.2": "etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. ",
  "sn14.16:6.3": "Kalyāṇādhimuttikā kalyāṇādhimuttikehi saddhiṁ saṁsandanti samenti. ",
  "sn14.16:7.1": "Seyyathāpi, bhikkhave, khīraṁ khīrena saṁsandati sameti; ",
  "sn14.16:7.2": "telaṁ telena saṁsandati sameti; ",
  "sn14.16:7.3": "sappi sappinā saṁsandati sameti; ",
  "sn14.16:7.4": "madhu madhunā saṁsandati sameti; ",
  "sn14.16:7.5": "phāṇitaṁ phāṇitena saṁsandati sameti; ",
  "sn14.16:7.6": "evameva kho, bhikkhave, dhātusova sattā saṁsandanti samenti. ",
  "sn14.16:7.7": "Kalyāṇādhimuttikā kalyāṇādhimuttikehi saddhiṁ saṁsandanti samenti. ",
  "sn14.16:7.8": "Atītampi kho addhānaṁ … ",
  "sn14.16:7.9": "anāgatampi kho addhānaṁ … ",
  "sn14.16:7.10": "etarahipi kho paccuppannaṁ addhānaṁ dhātusova sattā saṁsandanti samenti. ",
  "sn14.16:7.11": "Kalyāṇādhimuttikā kalyāṇādhimuttikehi saddhiṁ saṁsandanti samentī”ti. ",
  "sn14.16:8.1": "Idamavoca bhagavā. ",
  "sn14.16:8.2": "Idaṁ vatvāna sugato athāparaṁ etadavoca satthā: ",
  "sn14.16:9.1": "“Saṁsaggā vanatho jāto, ",
  "sn14.16:9.2": "asaṁsaggena chijjati; ",
  "sn14.16:9.3": "Parittaṁ dārumāruyha, ",
  "sn14.16:9.4": "yathā sīde mahaṇṇave. ",
  "sn14.16:10.1": "Evaṁ kusītamāgamma, ",
  "sn14.16:10.2": "sādhujīvipi sīdati; ",
  "sn14.16:10.3": "Tasmā taṁ parivajjeyya, ",
  "sn14.16:10.4": "kusītaṁ hīnavīriyaṁ. ",
  "sn14.16:11.1": "Pavivittehi ariyehi, ",
  "sn14.16:11.2": "pahitattehi jhāyīhi; ",
  "sn14.16:11.3": "Niccaṁ āraddhavīriyehi, ",
  "sn14.16:11.4": "paṇḍitehi sahāvase”ti. ",
  "sn14.16:11.5": "Chaṭṭhaṁ. "
}