{
  "sn14.5:0.1": "Saṁyutta Nikāya 14 ",
  "sn14.5:0.2": "1. Nānattavagga ",
  "sn14.5:0.3": "5. Dutiyavedanānānattasutta ",
  "sn14.5:1.1": "Sāvatthiyaṁ viharati. ",
  "sn14.5:1.2": "“Dhātunānattaṁ, bhikkhave, paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ. ",
  "sn14.5:1.3": "Katamañca, bhikkhave, dhātunānattaṁ? ",
  "sn14.5:1.4": "Cakkhudhātu …pe… manodhātu—",
  "sn14.5:1.5": "idaṁ vuccati, bhikkhave, dhātunānattaṁ. ",
  "sn14.5:2.1": "Kathañca, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattaṁ? ",
  "sn14.5:2.2": "Cakkhudhātuṁ, bhikkhave, paṭicca uppajjati cakkhusamphasso, cakkhusamphassaṁ paṭicca uppajjati cakkhusamphassajā vedanā, no cakkhusamphassajaṁ vedanaṁ paṭicca uppajjati cakkhusamphasso, no cakkhusamphassaṁ paṭicca uppajjati cakkhudhātu …pe… ",
  "sn14.5:2.3": "manodhātuṁ paṭicca uppajjati manosamphasso, manosamphassaṁ paṭicca uppajjati manosamphassajā vedanā, no manosamphassajaṁ vedanaṁ paṭicca uppajjati manosamphasso, no manosamphassaṁ paṭicca uppajjati manodhātu. ",
  "sn14.5:2.4": "Evaṁ kho, bhikkhave, dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, no vedanānānattaṁ paṭicca uppajjati phassanānattaṁ, no phassanānattaṁ paṭicca uppajjati dhātunānattan”ti. ",
  "sn14.5:2.5": "Pañcamaṁ. "
}