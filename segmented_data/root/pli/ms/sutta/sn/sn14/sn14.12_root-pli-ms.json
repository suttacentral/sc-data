{
  "sn14.12:0.1": "Saṁyutta Nikāya 14 ",
  "sn14.12:0.2": "2. Dutiyavagga ",
  "sn14.12:0.3": "12. Sanidānasutta ",
  "sn14.12:1.1": "Sāvatthiyaṁ viharati. ",
  "sn14.12:1.2": "“Sanidānaṁ, bhikkhave, uppajjati kāmavitakko, no anidānaṁ; sanidānaṁ uppajjati byāpādavitakko, no anidānaṁ; sanidānaṁ uppajjati vihiṁsāvitakko, no anidānaṁ. ",
  "sn14.12:2.1": "Kathañca, bhikkhave, sanidānaṁ uppajjati kāmavitakko, no anidānaṁ; sanidānaṁ uppajjati byāpādavitakko, no anidānaṁ; sanidānaṁ uppajjati vihiṁsāvitakko, no anidānaṁ? ",
  "sn14.12:2.2": "Kāmadhātuṁ, bhikkhave, paṭicca uppajjati kāmasaññā, kāmasaññaṁ paṭicca uppajjati kāmasaṅkappo, kāmasaṅkappaṁ paṭicca uppajjati kāmacchando, kāmacchandaṁ paṭicca uppajjati kāmapariḷāho, kāmapariḷāhaṁ paṭicca uppajjati kāmapariyesanā. ",
  "sn14.12:2.3": "Kāmapariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati—kāyena, vācāya, manasā. ",
  "sn14.12:3.1": "Byāpādadhātuṁ, bhikkhave, paṭicca uppajjati byāpādasaññā, byāpādasaññaṁ paṭicca uppajjati byāpādasaṅkappo …pe… byāpādacchando … byāpādapariḷāho … byāpādapariyesanā … ",
  "sn14.12:3.2": "byāpādapariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati—kāyena, vācāya, manasā. ",
  "sn14.12:4.1": "Vihiṁsādhātuṁ, bhikkhave, paṭicca uppajjati vihiṁsāsaññā; vihiṁsāsaññaṁ paṭicca uppajjati vihiṁsāsaṅkappo …pe… vihiṁsāchando … vihiṁsāpariḷāho … vihiṁsāpariyesanā … ",
  "sn14.12:4.2": "vihiṁsāpariyesanaṁ, bhikkhave, pariyesamāno assutavā puthujjano tīhi ṭhānehi micchā paṭipajjati—kāyena, vācāya, manasā. ",
  "sn14.12:5.1": "Seyyathāpi, bhikkhave, puriso ādittaṁ tiṇukkaṁ sukkhe tiṇadāye nikkhipeyya; no ce hatthehi ca pādehi ca khippameva nibbāpeyya. Evañhi, bhikkhave, ye tiṇakaṭṭhanissitā pāṇā te anayabyasanaṁ āpajjeyyuṁ. ",
  "sn14.12:5.2": "Evameva kho, bhikkhave, yo hi koci samaṇo vā brāhmaṇo vā uppannaṁ visamagataṁ saññaṁ na khippameva pajahati vinodeti byantīkaroti anabhāvaṁ gameti, so diṭṭhe ceva dhamme dukkhaṁ viharati savighātaṁ saupāyāsaṁ sapariḷāhaṁ; ",
  "sn14.12:5.3": "kāyassa ca bhedā paraṁ maraṇā duggati pāṭikaṅkhā. ",
  "sn14.12:6.1": "Sanidānaṁ, bhikkhave, uppajjati nekkhammavitakko, no anidānaṁ; sanidānaṁ uppajjati abyāpādavitakko, no anidānaṁ; sanidānaṁ uppajjati avihiṁsāvitakko, no anidānaṁ. ",
  "sn14.12:7.1": "Kathañca, bhikkhave, sanidānaṁ uppajjati nekkhammavitakko, no anidānaṁ; sanidānaṁ uppajjati abyāpādavitakko, no anidānaṁ; sanidānaṁ uppajjati avihiṁsāvitakko, no anidānaṁ? ",
  "sn14.12:7.2": "Nekkhammadhātuṁ, bhikkhave, paṭicca uppajjati nekkhammasaññā, ",
  "sn14.12:7.3": "nekkhammasaññaṁ paṭicca uppajjati nekkhammasaṅkappo, ",
  "sn14.12:7.4": "nekkhammasaṅkappaṁ paṭicca uppajjati nekkhammacchando, ",
  "sn14.12:7.5": "nekkhammacchandaṁ paṭicca uppajjati nekkhammapariḷāho, ",
  "sn14.12:7.6": "nekkhammapariḷāhaṁ paṭicca uppajjati nekkhammapariyesanā; ",
  "sn14.12:7.7": "nekkhammapariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati—kāyena, vācāya, manasā. ",
  "sn14.12:8.1": "Abyāpādadhātuṁ, bhikkhave, paṭicca uppajjati abyāpādasaññā, ",
  "sn14.12:8.2": "abyāpādasaññaṁ paṭicca uppajjati abyāpādasaṅkappo …pe… ",
  "sn14.12:8.3": "abyāpādacchando … ",
  "sn14.12:8.4": "abyāpādapariḷāho … ",
  "sn14.12:8.5": "abyāpādapariyesanā, ",
  "sn14.12:8.6": "abyāpādapariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati—kāyena, vācāya, manasā. ",
  "sn14.12:9.1": "Avihiṁsādhātuṁ, bhikkhave, paṭicca uppajjati avihiṁsāsaññā, ",
  "sn14.12:9.2": "avihiṁsāsaññaṁ paṭicca uppajjati avihiṁsāsaṅkappo, ",
  "sn14.12:9.3": "avihiṁsāsaṅkappaṁ paṭicca uppajjati avihiṁsāchando, ",
  "sn14.12:9.4": "avihiṁsāchandaṁ paṭicca uppajjati avihiṁsāpariḷāho, ",
  "sn14.12:9.5": "avihiṁsāpariḷāhaṁ paṭicca uppajjati avihiṁsāpariyesanā; ",
  "sn14.12:9.6": "avihiṁsāpariyesanaṁ, bhikkhave, pariyesamāno sutavā ariyasāvako tīhi ṭhānehi sammā paṭipajjati—kāyena, vācāya, manasā. ",
  "sn14.12:10.1": "Seyyathāpi, bhikkhave, puriso ādittaṁ tiṇukkaṁ sukkhe tiṇadāye nikkhipeyya; tamenaṁ hatthehi ca pādehi ca khippameva nibbāpeyya. Evañhi, bhikkhave, ye tiṇakaṭṭhanissitā pāṇā te na anayabyasanaṁ āpajjeyyuṁ. ",
  "sn14.12:10.2": "Evameva kho, bhikkhave, yo hi koci samaṇo vā brāhmaṇo vā uppannaṁ visamagataṁ saññaṁ khippameva pajahati vinodeti byantīkaroti anabhāvaṁ gameti, so diṭṭhe ceva dhamme sukhaṁ viharati avighātaṁ anupāyāsaṁ apariḷāhaṁ; ",
  "sn14.12:10.3": "kāyassa ca bhedā paraṁ maraṇā sugati pāṭikaṅkhā”ti. ",
  "sn14.12:10.4": "Dutiyaṁ. "
}