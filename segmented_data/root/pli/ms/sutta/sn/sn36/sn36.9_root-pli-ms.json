{
  "sn36.9:0.1": "Saṁyutta Nikāya 36 ",
  "sn36.9:0.2": "1. Sagāthāvagga ",
  "sn36.9:0.3": "9. Aniccasutta ",
  "sn36.9:1.1": "“Tisso imā, bhikkhave, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. ",
  "sn36.9:1.2": "Katamā tisso? ",
  "sn36.9:1.3": "Sukhā vedanā, dukkhā vedanā, adukkhamasukhā vedanā—",
  "sn36.9:1.4": "imā kho, bhikkhave, tisso vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā”ti. ",
  "sn36.9:1.5": "Navamaṁ. "
}