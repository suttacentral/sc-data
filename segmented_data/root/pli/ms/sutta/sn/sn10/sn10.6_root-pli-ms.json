{
  "sn10.6:0.1": "Saṁyutta Nikāya 10 ",
  "sn10.6:0.2": "1. Indakavagga ",
  "sn10.6:0.3": "6. Piyaṅkarasutta ",
  "sn10.6:1.1": "Ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. ",
  "sn10.6:1.2": "Tena kho pana samayena āyasmā anuruddho rattiyā paccūsasamayaṁ paccuṭṭhāya dhammapadāni bhāsati. ",
  "sn10.6:1.3": "Atha kho piyaṅkaramātā yakkhinī puttakaṁ evaṁ tosesi: ",
  "sn10.6:2.1": "“Mā saddaṁ kari piyaṅkara, ",
  "sn10.6:2.2": "Bhikkhu dhammapadāni bhāsati; ",
  "sn10.6:2.3": "Api ca dhammapadaṁ vijāniya, ",
  "sn10.6:2.4": "Paṭipajjema hitāya no siyā. ",
  "sn10.6:3.1": "Pāṇesu ca saṁyamāmase, ",
  "sn10.6:3.2": "Sampajānamusā na bhaṇāmase; ",
  "sn10.6:3.3": "Sikkhema susīlyamattano, ",
  "sn10.6:3.4": "Api muccema pisācayoniyā”ti. "
}