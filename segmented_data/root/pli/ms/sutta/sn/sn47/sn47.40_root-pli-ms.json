{
  "sn47.40:0.1": "Saṁyutta Nikāya 47 ",
  "sn47.40:0.2": "4. Ananussutavagga ",
  "sn47.40:0.3": "40. Vibhaṅgasutta ",
  "sn47.40:1.1": "“Satipaṭṭhānañca vo, bhikkhave, desessāmi satipaṭṭhānabhāvanañca satipaṭṭhānabhāvanāgāminiñca paṭipadaṁ. ",
  "sn47.40:1.2": "Taṁ suṇātha. ",
  "sn47.40:1.3": "Katamañca, bhikkhave, satipaṭṭhānaṁ? ",
  "sn47.40:1.4": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.40:1.5": "vedanāsu vedanānupassī viharati …pe… ",
  "sn47.40:1.6": "citte cittānupassī viharati …pe… ",
  "sn47.40:1.7": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.40:1.8": "Idaṁ vuccati, bhikkhave, satipaṭṭhānaṁ. ",
  "sn47.40:2.1": "Katamā ca, bhikkhave, satipaṭṭhānabhāvanā? ",
  "sn47.40:2.2": "Idha, bhikkhave, bhikkhu samudayadhammānupassī kāyasmiṁ viharati, vayadhammānupassī kāyasmiṁ viharati, samudayavayadhammānupassī kāyasmiṁ viharati, ātāpī sampajāno satimā, vineyya loke abhijjhādomanassaṁ. ",
  "sn47.40:2.3": "Samudayadhammānupassī vedanāsu viharati …pe… ",
  "sn47.40:2.4": "samudayadhammānupassī citte viharati …pe… ",
  "sn47.40:2.5": "samudayadhammānupassī dhammesu viharati, vayadhammānupassī dhammesu viharati, samudayavayadhammānupassī dhammesu viharati, ātāpī sampajāno satimā, vineyya loke abhijjhādomanassaṁ. ",
  "sn47.40:2.6": "Ayaṁ vuccati, bhikkhave, satipaṭṭhānabhāvanā. ",
  "sn47.40:3.1": "Katamā ca, bhikkhave, satipaṭṭhānabhāvanāgāminī paṭipadā? ",
  "sn47.40:3.2": "Ayameva ariyo aṭṭhaṅgiko maggo, seyyathidaṁ—",
  "sn47.40:3.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. ",
  "sn47.40:3.4": "Ayaṁ vuccati, bhikkhave, satipaṭṭhānabhāvanāgāminī paṭipadā”ti. ",
  "sn47.40:3.5": "Dasamaṁ. ",
  "sn47.40:3.6": "Ananussutavaggo catuttho. ",
  "sn47.40:4.0": "Tassuddānaṁ",
  "sn47.40:4.1": "Ananussutaṁ virāgo, ",
  "sn47.40:4.2": "viraddho bhāvanā sati; ",
  "sn47.40:4.3": "Aññā chandaṁ pariññāya, ",
  "sn47.40:4.4": "bhāvanā vibhaṅgena cāti. "
}