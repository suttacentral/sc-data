{
  "sn47.11:0.1": "Saṁyutta Nikāya 47 ",
  "sn47.11:0.2": "2. Nālandavagga ",
  "sn47.11:0.3": "11. Mahāpurisasutta ",
  "sn47.11:1.1": "Sāvatthinidānaṁ. ",
  "sn47.11:1.2": "Atha kho āyasmā sāriputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā sāriputto bhagavantaṁ etadavoca: ",
  "sn47.11:1.3": "“‘mahāpuriso, mahāpuriso’ti, bhante, vuccati. ",
  "sn47.11:1.4": "Kittāvatā nu kho, bhante, mahāpuriso hotī”ti? ",
  "sn47.11:1.5": "“Vimuttacittattā khvāhaṁ, sāriputta, ‘mahāpuriso’ti vadāmi. ",
  "sn47.11:1.6": "Avimuttacittattā ‘no mahāpuriso’ti vadāmi. ",
  "sn47.11:2.1": "Kathañca, sāriputta, vimuttacitto hoti? ",
  "sn47.11:2.2": "Idha, sāriputta, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.11:2.3": "Tassa kāye kāyānupassino viharato cittaṁ virajjati, vimuccati anupādāya āsavehi. ",
  "sn47.11:2.4": "Vedanāsu …pe… ",
  "sn47.11:2.5": "citte …pe… ",
  "sn47.11:2.6": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.11:2.7": "Tassa dhammesu dhammānupassino viharato cittaṁ virajjati, vimuccati anupādāya āsavehi. ",
  "sn47.11:2.8": "Evaṁ kho, sāriputta, vimuttacitto hoti. ",
  "sn47.11:2.9": "Vimuttacittattā khvāhaṁ, sāriputta, ‘mahāpuriso’ti vadāmi. ",
  "sn47.11:2.10": "Avimuttacittattā ‘no mahāpuriso’ti vadāmī”ti. ",
  "sn47.11:2.11": "Paṭhamaṁ. "
}