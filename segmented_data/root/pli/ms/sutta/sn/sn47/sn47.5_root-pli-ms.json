{
  "sn47.5:0.1": "Saṁyutta Nikāya 47 ",
  "sn47.5:0.2": "1. Ambapālivagga ",
  "sn47.5:0.3": "5. Akusalarāsisutta ",
  "sn47.5:1.1": "Sāvatthinidānaṁ. ",
  "sn47.5:1.2": "Tatra kho bhagavā etadavoca: ",
  "sn47.5:1.3": "“‘akusalarāsī’ti, bhikkhave, vadamāno pañca nīvaraṇe sammā vadamāno vadeyya. ",
  "sn47.5:1.4": "Kevalo hāyaṁ, bhikkhave, akusalarāsi, yadidaṁ—pañca nīvaraṇā. ",
  "sn47.5:1.5": "Katame pañca? ",
  "sn47.5:1.6": "Kāmacchandanīvaraṇaṁ, byāpādanīvaraṇaṁ, thinamiddhanīvaraṇaṁ, uddhaccakukkuccanīvaraṇaṁ, vicikicchānīvaraṇaṁ. ",
  "sn47.5:1.7": "‘Akusalarāsī’ti, bhikkhave, vadamāno ime pañca nīvaraṇe sammā vadamāno vadeyya. ",
  "sn47.5:1.8": "Kevalo hāyaṁ, bhikkhave, akusalarāsi, yadidaṁ—pañca nīvaraṇā. ",
  "sn47.5:2.1": "‘Kusalarāsī’ti, bhikkhave, vadamāno cattāro satipaṭṭhāne sammā vadamāno vadeyya. ",
  "sn47.5:2.2": "Kevalo hāyaṁ, bhikkhave, kusalarāsi, yadidaṁ—cattāro satipaṭṭhānā. ",
  "sn47.5:2.3": "Katame cattāro? ",
  "sn47.5:2.4": "Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.5:2.5": "vedanāsu …pe… ",
  "sn47.5:2.6": "citte …pe… ",
  "sn47.5:2.7": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.5:2.8": "‘Kusalarāsī’ti, bhikkhave, vadamāno ime cattāro satipaṭṭhāne sammā vadamāno vadeyya. ",
  "sn47.5:2.9": "Kevalo hāyaṁ, bhikkhave, kusalarāsi, yadidaṁ—cattāro satipaṭṭhānā”ti. ",
  "sn47.5:2.10": "Pañcamaṁ. "
}