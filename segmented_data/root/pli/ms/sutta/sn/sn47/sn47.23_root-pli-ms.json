{
  "sn47.23:0.1": "Saṁyutta Nikāya 47 ",
  "sn47.23:0.2": "3. Sīlaṭṭhitivagga ",
  "sn47.23:0.3": "23. Parihānasutta ",
  "sn47.23:1.1": "Ekaṁ samayaṁ āyasmā ca ānando āyasmā ca bhaddo pāṭaliputte viharanti kukkuṭārāme. ",
  "sn47.23:1.2": "Atha kho āyasmā bhaddo sāyanhasamayaṁ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. ",
  "sn47.23:1.3": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā bhaddo āyasmantaṁ ānandaṁ etadavoca: ",
  "sn47.23:1.4": "“ko nu kho, āvuso ānanda, hetu, ko paccayo yena saddhammaparihānaṁ hoti? ",
  "sn47.23:1.5": "Ko nu kho, āvuso ānanda, hetu, ko paccayo yena saddhammaaparihānaṁ hotī”ti? ",
  "sn47.23:2.1": "“Sādhu sādhu, āvuso bhadda. ",
  "sn47.23:2.2": "Bhaddako kho te, āvuso bhadda, ummaṅgo, bhaddakaṁ paṭibhānaṁ, kalyāṇī paripucchā. ",
  "sn47.23:2.3": "Evañhi tvaṁ, āvuso bhadda, pucchasi: ",
  "sn47.23:2.4": "‘ko nu kho, āvuso ānanda, hetu, ko paccayo yena saddhammaparihānaṁ hoti? ",
  "sn47.23:2.5": "Ko panāvuso ānanda, hetu, ko paccayo yena saddhammaaparihānaṁ hotī’”ti? ",
  "sn47.23:2.6": "“Evamāvuso”ti. ",
  "sn47.23:2.7": "“Catunnaṁ kho, āvuso, satipaṭṭhānānaṁ abhāvitattā abahulīkatattā saddhammaparihānaṁ hoti. ",
  "sn47.23:2.8": "Catunnañca kho, āvuso, satipaṭṭhānānaṁ bhāvitattā bahulīkatattā saddhammaaparihānaṁ hoti. ",
  "sn47.23:3.1": "Katamesaṁ catunnaṁ? ",
  "sn47.23:3.2": "Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; ",
  "sn47.23:3.3": "vedanāsu …pe… ",
  "sn47.23:3.4": "citte …pe… ",
  "sn47.23:3.5": "dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ",
  "sn47.23:3.6": "Imesaṁ kho, āvuso, catunnaṁ satipaṭṭhānānaṁ abhāvitattā abahulīkatattā saddhammaparihānaṁ hoti. ",
  "sn47.23:3.7": "Imesañca kho, āvuso, catunnaṁ satipaṭṭhānānaṁ bhāvitattā bahulīkatattā saddhammaaparihānaṁ hotī”ti. ",
  "sn47.23:3.8": "Tatiyaṁ. "
}