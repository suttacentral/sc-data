{
  "sn56.32:0.1": "Saṁyutta Nikāya 56 ",
  "sn56.32:0.2": "4. Sīsapāvanavagga ",
  "sn56.32:0.3": "32. Khadirapattasutta ",
  "sn56.32:1.1": "“Yo, bhikkhave, evaṁ vadeyya: ",
  "sn56.32:1.2": "‘ahaṁ dukkhaṁ ariyasaccaṁ yathābhūtaṁ anabhisamecca, dukkhasamudayaṁ ariyasaccaṁ yathābhūtaṁ anabhisamecca, dukkhanirodhaṁ ariyasaccaṁ yathābhūtaṁ anabhisamecca, dukkhanirodhagāminiṁ paṭipadaṁ ariyasaccaṁ yathābhūtaṁ anabhisamecca sammā dukkhassantaṁ karissāmī’ti—",
  "sn56.32:1.3": "netaṁ ṭhānaṁ vijjati. ",
  "sn56.32:2.1": "Seyyathāpi, bhikkhave, yo evaṁ vadeyya: ",
  "sn56.32:2.2": "‘ahaṁ khadirapattānaṁ vā saralapattānaṁ vā āmalakapattānaṁ vā puṭaṁ karitvā udakaṁ vā tālapattaṁ vā āharissāmī’ti—",
  "sn56.32:2.3": "netaṁ ṭhānaṁ vijjati; ",
  "sn56.32:2.4": "evameva kho, bhikkhave, yo evaṁ vadeyya: ",
  "sn56.32:2.5": "‘ahaṁ dukkhaṁ ariyasaccaṁ yathābhūtaṁ anabhisamecca …pe… dukkhanirodhagāminiṁ paṭipadaṁ ariyasaccaṁ yathābhūtaṁ anabhisamecca sammā dukkhassantaṁ karissāmī’ti—",
  "sn56.32:2.6": "netaṁ ṭhānaṁ vijjati. ",
  "sn56.32:3.1": "Yo ca kho, bhikkhave, evaṁ vadeyya: ",
  "sn56.32:3.2": "‘ahaṁ dukkhaṁ ariyasaccaṁ yathābhūtaṁ abhisamecca, dukkhasamudayaṁ ariyasaccaṁ yathābhūtaṁ abhisamecca, dukkhanirodhaṁ ariyasaccaṁ yathābhūtaṁ abhisamecca, dukkhanirodhagāminiṁ paṭipadaṁ ariyasaccaṁ yathābhūtaṁ abhisamecca sammā dukkhassantaṁ karissāmī’ti—",
  "sn56.32:3.3": "ṭhānametaṁ vijjati. ",
  "sn56.32:4.1": "Seyyathāpi, bhikkhave, yo evaṁ vadeyya: ",
  "sn56.32:4.2": "‘ahaṁ padumapattānaṁ vā palāsapattānaṁ vā māluvapattānaṁ vā puṭaṁ karitvā udakaṁ vā tālapattaṁ vā āharissāmī’ti—",
  "sn56.32:4.3": "ṭhānametaṁ vijjati; ",
  "sn56.32:4.4": "evameva kho, bhikkhave, yo evaṁ vadeyya: ",
  "sn56.32:4.5": "‘ahaṁ dukkhaṁ ariyasaccaṁ yathābhūtaṁ abhisamecca …pe… dukkhanirodhagāminiṁ paṭipadaṁ ariyasaccaṁ yathābhūtaṁ abhisamecca sammā dukkhassantaṁ karissāmī’ti—",
  "sn56.32:4.6": "ṭhānametaṁ vijjati. ",
  "sn56.32:5.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.32:5.2": "Dutiyaṁ. "
}