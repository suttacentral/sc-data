{
  "sn56.48:0.1": "Saṁyutta Nikāya 56 ",
  "sn56.48:0.2": "5. Papātavagga ",
  "sn56.48:0.3": "48. Dutiyachiggaḷayugasutta ",
  "sn56.48:1.1": "“Seyyathāpi, bhikkhave, ayaṁ mahāpathavī ekodakā assa. ",
  "sn56.48:1.2": "Tatra puriso ekacchiggaḷaṁ yugaṁ pakkhipeyya. ",
  "sn56.48:1.3": "Tamenaṁ puratthimo vāto pacchimena saṁhareyya, pacchimo vāto puratthimena saṁhareyya, uttaro vāto dakkhiṇena saṁhareyya, dakkhiṇo vāto uttarena saṁhareyya. ",
  "sn56.48:1.4": "Tatrassa kāṇo kacchapo. So vassasatassa vassasatassa accayena sakiṁ sakiṁ ummujjeyya. ",
  "sn56.48:1.5": "Taṁ kiṁ maññatha, bhikkhave, ",
  "sn56.48:1.6": "api nu kho kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyyā”ti? ",
  "sn56.48:1.7": "“Adhiccamidaṁ, bhante, yaṁ so kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyyā”ti. ",
  "sn56.48:2.1": "“Evaṁ adhiccamidaṁ, bhikkhave, yaṁ manussattaṁ labhati. ",
  "sn56.48:2.2": "Evaṁ adhiccamidaṁ, bhikkhave, yaṁ tathāgato loke uppajjati arahaṁ sammāsambuddho. ",
  "sn56.48:2.3": "Evaṁ adhiccamidaṁ, bhikkhave, yaṁ tathāgatappavedito dhammavinayo loke dibbati. ",
  "sn56.48:2.4": "Tassidaṁ, bhikkhave, manussattaṁ laddhaṁ, tathāgato loke uppanno arahaṁ sammāsambuddho, tathāgatappavedito ca dhammavinayo loke dibbati. ",
  "sn56.48:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.48:3.2": "Aṭṭhamaṁ. "
}