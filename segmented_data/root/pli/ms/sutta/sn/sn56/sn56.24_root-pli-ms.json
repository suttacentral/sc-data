{
  "sn56.24:0.1": "Saṁyutta Nikāya 56 ",
  "sn56.24:0.2": "3. Koṭigāmavagga ",
  "sn56.24:0.3": "24. Arahantasutta ",
  "sn56.24:1.1": "Sāvatthinidānaṁ. ",
  "sn56.24:1.2": "“Ye hi keci, bhikkhave, atītamaddhānaṁ arahanto sammāsambuddhā yathābhūtaṁ abhisambujjhiṁsu, sabbe te cattāri ariyasaccāni yathābhūtaṁ abhisambujjhiṁsu. ",
  "sn56.24:1.3": "Ye hi keci, bhikkhave, anāgatamaddhānaṁ arahanto sammāsambuddhā yathābhūtaṁ abhisambujjhissanti, sabbe te cattāri ariyasaccāni yathābhūtaṁ abhisambujjhissanti. ",
  "sn56.24:1.4": "Ye hi keci, bhikkhave, etarahi arahanto sammāsambuddhā yathābhūtaṁ abhisambujjhanti, sabbe te cattāri ariyasaccāni yathābhūtaṁ abhisambujjhanti. ",
  "sn56.24:2.1": "Katamāni cattāri? ",
  "sn56.24:2.2": "Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ. ",
  "sn56.24:2.3": "Ye hi, keci, bhikkhave, atītamaddhānaṁ arahanto sammāsambuddhā yathābhūtaṁ abhisambujjhiṁsu …pe… ",
  "sn56.24:2.4": "abhisambujjhissanti … ",
  "sn56.24:2.5": "abhisambujjhanti, sabbe te imāni cattāri ariyasaccāni yathābhūtaṁ abhisambujjhanti. ",
  "sn56.24:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.24:3.2": "Catutthaṁ. "
}