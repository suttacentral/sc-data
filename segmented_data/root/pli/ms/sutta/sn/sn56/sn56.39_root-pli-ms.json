{
  "sn56.39:0.1": "Saṁyutta Nikāya 56 ",
  "sn56.39:0.2": "4. Sīsapāvanavagga ",
  "sn56.39:0.3": "39. Indakhīlasutta ",
  "sn56.39:1.1": "“Ye hi keci, bhikkhave, samaṇā vā brāhmaṇā vā ‘idaṁ dukkhan’ti yathābhūtaṁ nappajānanti …pe… ",
  "sn56.39:1.2": "‘ayaṁ dukkhanirodhagāminī paṭipadā’ti yathābhūtaṁ nappajānanti, te aññassa samaṇassa vā brāhmaṇassa vā mukhaṁ ullokenti: ",
  "sn56.39:1.3": "‘ayaṁ nūna bhavaṁ jānaṁ jānāti, passaṁ passatī’ti. ",
  "sn56.39:2.1": "Seyyathāpi, bhikkhave, tūlapicu vā kappāsapicu vā lahuko vātūpādāno same bhūmibhāge nikkhitto. ",
  "sn56.39:2.2": "Tamenaṁ puratthimo vāto pacchimena saṁhareyya, pacchimo vāto puratthimena saṁhareyya, uttaro vāto dakkhiṇena saṁhareyya, dakkhiṇo vāto uttarena saṁhareyya. ",
  "sn56.39:2.3": "Taṁ kissa hetu? ",
  "sn56.39:2.4": "Lahukattā, bhikkhave, kappāsapicuno. ",
  "sn56.39:2.5": "Evameva kho, bhikkhave, ye hi keci samaṇā vā brāhmaṇā vā ‘idaṁ dukkhan’ti yathābhūtaṁ nappajānanti …pe… ",
  "sn56.39:2.6": "‘ayaṁ dukkhanirodhagāminī paṭipadā’ti yathābhūtaṁ nappajānanti, te aññassa samaṇassa vā brāhmaṇassa vā mukhaṁ ullokenti: ",
  "sn56.39:2.7": "‘ayaṁ nūna bhavaṁ jānaṁ jānāti, passaṁ passatī’ti. ",
  "sn56.39:2.8": "Taṁ kissa hetu? ",
  "sn56.39:2.9": "Adiṭṭhattā, bhikkhave, catunnaṁ ariyasaccānaṁ. ",
  "sn56.39:3.1": "Ye ca kho keci, bhikkhave, samaṇā vā brāhmaṇā vā ‘idaṁ dukkhan’ti yathābhūtaṁ pajānanti …pe… ",
  "sn56.39:3.2": "‘ayaṁ dukkhanirodhagāminī paṭipadā’ti yathābhūtaṁ pajānanti, te na aññassa samaṇassa vā brāhmaṇassa vā mukhaṁ ullokenti: ",
  "sn56.39:3.3": "‘ayaṁ nūna bhavaṁ jānaṁ jānāti, passaṁ passatī’ti. ",
  "sn56.39:4.1": "Seyyathāpi, bhikkhave, ayokhīlo vā indakhīlo vā gambhīranemo sunikhāto acalo asampakampī. ",
  "sn56.39:4.2": "Puratthimāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya; pacchimāya cepi disāya …pe… uttarāya cepi disāya …pe… dakkhiṇāya cepi disāya āgaccheyya bhusā vātavuṭṭhi, neva saṅkampeyya na sampakampeyya na sampacāleyya. ",
  "sn56.39:4.3": "Taṁ kissa hetu? ",
  "sn56.39:4.4": "Gambhīrattā, bhikkhave, nemassa sunikhātattā indakhīlassa. ",
  "sn56.39:4.5": "Evameva kho, bhikkhave, ye ca kho keci samaṇā vā brāhmaṇā vā ‘idaṁ dukkhan’ti yathābhūtaṁ pajānanti …pe… ",
  "sn56.39:4.6": "ayaṁ dukkhanirodhagāminī paṭipadā’ti yathābhūtaṁ pajānanti, te na aññassa samaṇassa vā brāhmaṇassa vā mukhaṁ ullokenti: ",
  "sn56.39:4.7": "‘ayaṁ nūna bhavaṁ jānaṁ jānāti, passaṁ passatī’ti. ",
  "sn56.39:4.8": "Taṁ kissa hetu? ",
  "sn56.39:4.9": "Sudiṭṭhattā, bhikkhave, catunnaṁ ariyasaccānaṁ. ",
  "sn56.39:4.10": "Katamesaṁ catunnaṁ? ",
  "sn56.39:4.11": "Dukkhassa ariyasaccassa …pe… dukkhanirodhagāminiyā paṭipadāya ariyasaccassa. ",
  "sn56.39:5.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.39:5.2": "Navamaṁ. "
}