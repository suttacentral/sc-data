{
  "sn56.7:0.1": "Saṁyutta Nikāya 56 ",
  "sn56.7:0.2": "1. Samādhivagga ",
  "sn56.7:0.3": "7. Vitakkasutta ",
  "sn56.7:1.1": "“Mā, bhikkhave, pāpake akusale vitakke vitakkeyyātha, seyyathidaṁ—",
  "sn56.7:1.2": "kāmavitakkaṁ, byāpādavitakkaṁ, vihiṁsāvitakkaṁ. ",
  "sn56.7:1.3": "Taṁ kissa hetu? ",
  "sn56.7:1.4": "Nete, bhikkhave, vitakkā atthasaṁhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti. ",
  "sn56.7:2.1": "Vitakkentā ca kho tumhe, bhikkhave, ‘idaṁ dukkhan’ti vitakkeyyātha, ‘ayaṁ dukkhasamudayo’ti vitakkeyyātha, ‘ayaṁ dukkhanirodho’ti vitakkeyyātha, ‘ayaṁ dukkhanirodhagāminī paṭipadā’ti vitakkeyyātha. ",
  "sn56.7:2.2": "Taṁ kissa hetu? ",
  "sn56.7:2.3": "Ete, bhikkhave, vitakkā atthasaṁhitā ete ādibrahmacariyakā ete nibbidāya virāgāya nirodhāya upasamāya abhiññāya sambodhāya nibbānāya saṁvattanti. ",
  "sn56.7:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.7:3.2": "Sattamaṁ. "
}