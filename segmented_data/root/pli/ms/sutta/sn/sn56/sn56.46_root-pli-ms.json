{
  "sn56.46:0.1": "Saṁyutta Nikāya 56 ",
  "sn56.46:0.2": "5. Papātavagga ",
  "sn56.46:0.3": "46. Andhakārasutta ",
  "sn56.46:1.1": "“Atthi, bhikkhave, lokantarikā aghā asaṁvutā andhakārā andhakāratimisā, yatthamimesaṁ candimasūriyānaṁ evaṁmahiddhikānaṁ evaṁ mahānubhāvānaṁ ābhāya nānubhontī”ti. ",
  "sn56.46:2.1": "Evaṁ vutte, aññataro bhikkhu bhagavantaṁ etadavoca: ",
  "sn56.46:2.2": "“mahā vata so, bhante, andhakāro, sumahā vata so, bhante, andhakāro. ",
  "sn56.46:2.3": "Atthi nu kho, bhante, etamhā andhakārā añño andhakāro mahantataro ca bhayānakataro cā”ti? ",
  "sn56.46:2.4": "“Atthi kho, bhikkhu, etamhā andhakārā añño andhakāro mahantataro ca bhayānakataro cā”ti. ",
  "sn56.46:3.1": "“Katamo pana, bhante, etamhā andhakārā añño andhakāro mahantataro ca bhayānakataro cā”ti? ",
  "sn56.46:3.2": "“Ye hi keci, bhikkhu, samaṇā vā brāhmaṇā vā ‘idaṁ dukkhan’ti yathābhūtaṁ nappajānanti …pe… ‘ayaṁ dukkhanirodhagāminī paṭipadā’ti yathābhūtaṁ nappajānanti, ",
  "sn56.46:3.3": "te jātisaṁvattanikesu saṅkhāresu abhiramanti …pe… ",
  "sn56.46:3.4": "abhiratā …pe… abhisaṅkharonti …pe… ",
  "sn56.46:3.5": "abhisaṅkharitvā jātandhakārampi papatanti, jarandhakārampi papatanti, maraṇandhakārampi papatanti, sokaparidevadukkhadomanassupāyāsandhakārampi papatanti. ",
  "sn56.46:3.6": "Te na parimuccanti jātiyā jarāya maraṇena sokehi paridevehi dukkhehi domanassehi upāyāsehi. ",
  "sn56.46:3.7": "‘Na parimuccanti dukkhasmā’ti vadāmi. ",
  "sn56.46:4.1": "Ye ca kho keci, bhikkhu, samaṇā vā brāhmaṇā vā ‘idaṁ dukkhan’ti yathābhūtaṁ pajānanti …pe… ‘ayaṁ dukkhanirodhagāminī paṭipadā’ti yathābhūtaṁ pajānanti, ",
  "sn56.46:4.2": "te jātisaṁvattanikesu saṅkhāresu nābhiramanti …pe… ",
  "sn56.46:4.3": "anabhiratā …pe… nābhisaṅkharonti …pe… ",
  "sn56.46:4.4": "anabhisaṅkharitvā jātandhakārampi nappapatanti, jarandhakārampi nappapatanti, maraṇandhakārampi nappapatanti, sokaparidevadukkhadomanassupāyāsandhakārampi nappapatanti. ",
  "sn56.46:4.5": "Te parimuccanti jātiyā jarāya maraṇena sokehi paridevehi dukkhehi domanassehi upāyāsehi. ",
  "sn56.46:4.6": "‘Parimuccanti dukkhasmā’ti vadāmi. ",
  "sn56.46:5.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.46:5.2": "Chaṭṭhaṁ. "
}