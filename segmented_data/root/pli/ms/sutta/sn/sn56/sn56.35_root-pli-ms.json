{
  "sn56.35:0.1": "Saṁyutta Nikāya 56 ",
  "sn56.35:0.2": "4. Sīsapāvanavagga ",
  "sn56.35:0.3": "35. Sattisatasutta ",
  "sn56.35:1.1": "“Seyyathāpi, bhikkhave, puriso vassasatāyuko vassasatajīvī. ",
  "sn56.35:1.2": "Tamenaṁ evaṁ vadeyya: ",
  "sn56.35:1.3": "‘ehambho purisa, pubbaṇhasamayaṁ taṁ sattisatena hanissanti, majjhanhikasamayaṁ sattisatena hanissanti, sāyanhasamayaṁ sattisatena hanissanti. ",
  "sn56.35:1.4": "So kho tvaṁ, ambho purisa, divase divase tīhi tīhi sattisatehi haññamāno vassasatāyuko vassasatajīvī vassasatassa accayena anabhisametāni cattāri ariyasaccāni abhisamessasī’ti. ",
  "sn56.35:2.1": "Atthavasikena, bhikkhave, kulaputtena alaṁ upagantuṁ. ",
  "sn56.35:2.2": "Taṁ kissa hetu? ",
  "sn56.35:2.3": "Anamataggoyaṁ, bhikkhave, saṁsāro; ",
  "sn56.35:2.4": "pubbā koṭi nappaññāyati sattippahārānaṁ asippahārānaṁ usuppahārānaṁ pharasuppahārānaṁ. ",
  "sn56.35:2.5": "Evañcetaṁ, bhikkhave, assa. ",
  "sn56.35:2.6": "Na kho panāhaṁ, bhikkhave, saha dukkhena, saha domanassena catunnaṁ ariyasaccānaṁ abhisamayaṁ vadāmi; ",
  "sn56.35:2.7": "api cāhaṁ, bhikkhave, sahāva sukhena, sahāva somanassena catunnaṁ ariyasaccānaṁ abhisamayaṁ vadāmi. ",
  "sn56.35:2.8": "Katamesaṁ catunnaṁ? ",
  "sn56.35:2.9": "Dukkhassa ariyasaccassa …pe… dukkhanirodhagāminiyā paṭipadāya ariyasaccassa. ",
  "sn56.35:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.35:3.2": "Pañcamaṁ. "
}