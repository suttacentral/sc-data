{
  "sn56.14:0.1": "Saṁyutta Nikāya 56 ",
  "sn56.14:0.2": "2. Dhammacakkappavattanavagga ",
  "sn56.14:0.3": "14. Ajjhattikāyatanasutta ",
  "sn56.14:1.1": "“Cattārimāni, bhikkhave, ariyasaccāni. ",
  "sn56.14:1.2": "Katamāni cattāri? ",
  "sn56.14:1.3": "Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ. ",
  "sn56.14:2.1": "Katamañca, bhikkhave, dukkhaṁ ariyasaccaṁ? ",
  "sn56.14:2.2": "‘Cha ajjhattikāni āyatanānī’tissa vacanīyaṁ. ",
  "sn56.14:2.3": "Katamāni cha? ",
  "sn56.14:2.4": "Cakkhāyatanaṁ …pe… manāyatanaṁ—",
  "sn56.14:2.5": "idaṁ vuccati, bhikkhave, dukkhaṁ ariyasaccaṁ. ",
  "sn56.14:3.1": "Katamañca, bhikkhave, dukkhasamudayaṁ ariyasaccaṁ? ",
  "sn56.14:3.2": "Yāyaṁ taṇhā ponobbhavikā nandirāgasahagatā tatratatrābhinandinī, seyyathidaṁ—kāmataṇhā, bhavataṇhā, vibhavataṇhā—",
  "sn56.14:3.3": "idaṁ vuccati, bhikkhave, dukkhasamudayaṁ ariyasaccaṁ. ",
  "sn56.14:4.1": "Katamañca, bhikkhave, dukkhanirodhaṁ ariyasaccaṁ? ",
  "sn56.14:4.2": "Yo tassāyeva taṇhāya asesavirāganirodho cāgo paṭinissaggo mutti anālayo—",
  "sn56.14:4.3": "idaṁ vuccati, bhikkhave, dukkhanirodhaṁ ariyasaccaṁ. ",
  "sn56.14:5.1": "Katamañca, bhikkhave, dukkhanirodhagāminī paṭipadā ariyasaccaṁ? ",
  "sn56.14:5.2": "Ayameva ariyo aṭṭhaṅgiko maggo, seyyathidaṁ—",
  "sn56.14:5.3": "sammādiṭṭhi …pe… sammāsamādhi—",
  "sn56.14:5.4": "idaṁ vuccati, bhikkhave, dukkhanirodhagāminī paṭipadā ariyasaccaṁ. ",
  "sn56.14:5.5": "Imāni kho, bhikkhave, cattāri ariyasaccāni. ",
  "sn56.14:6.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.14:6.2": "Catutthaṁ. "
}