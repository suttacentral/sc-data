{
  "sn56.8:0.1": "Saṁyutta Nikāya 56 ",
  "sn56.8:0.2": "1. Samādhivagga ",
  "sn56.8:0.3": "8. Cintasutta ",
  "sn56.8:1.1": "“Mā, bhikkhave, pāpakaṁ akusalaṁ cittaṁ cinteyyātha: ",
  "sn56.8:1.2": "‘sassato loko’ti vā ‘asassato loko’ti vā, ‘antavā loko’ti vā ‘anantavā loko’ti vā, ‘taṁ jīvaṁ taṁ sarīran’ti vā ‘aññaṁ jīvaṁ aññaṁ sarīran’ti vā, ‘hoti tathāgato paraṁ maraṇā’ti vā ‘na hoti tathāgato paraṁ maraṇā’ti vā, ‘hoti ca na ca hoti tathāgato paraṁ maraṇā’ti vā, ‘neva hoti na na hoti tathāgato paraṁ maraṇā’ti vā. ",
  "sn56.8:1.3": "Taṁ kissa hetu? ",
  "sn56.8:1.4": "Nesā, bhikkhave, cintā atthasaṁhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. ",
  "sn56.8:2.1": "Cintentā ca kho tumhe, bhikkhave, ‘idaṁ dukkhan’ti cinteyyātha, ‘ayaṁ dukkhasamudayo’ti cinteyyātha, ‘ayaṁ dukkhanirodho’ti cinteyyātha, ‘ayaṁ dukkhanirodhagāminī paṭipadā’ti cinteyyātha. ",
  "sn56.8:2.2": "Taṁ kissa hetu? ",
  "sn56.8:2.3": "Esā, bhikkhave, cintā atthasaṁhitā, esā ādibrahmacariyakā, esā nibbidāya virāgāya nirodhāya upasamāya abhiññāya sambodhāya nibbānāya saṁvattati. ",
  "sn56.8:3.1": "Tasmātiha, bhikkhave, ‘idaṁ dukkhan’ti yogo karaṇīyo …pe… ‘ayaṁ dukkhanirodhagāminī paṭipadā’ti yogo karaṇīyo”ti. ",
  "sn56.8:3.2": "Aṭṭhamaṁ. "
}