{
  "sn41.9:0.1": "Saṁyutta Nikāya 41 ",
  "sn41.9:0.2": "1. Cittavagga ",
  "sn41.9:0.3": "9. Acelakassapasutta ",
  "sn41.9:1.1": "Tena kho pana samayena acelo kassapo macchikāsaṇḍaṁ anuppatto hoti cittassa gahapatino purāṇagihisahāyo. ",
  "sn41.9:1.2": "Assosi kho citto gahapati: “acelo kira kassapo macchikāsaṇḍaṁ anuppatto amhākaṁ purāṇagihisahāyo”ti. ",
  "sn41.9:1.3": "Atha kho citto gahapati yena acelo kassapo tenupasaṅkami; upasaṅkamitvā acelena kassapena saddhiṁ sammodi. ",
  "sn41.9:1.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho citto gahapati acelaṁ kassapaṁ etadavoca: ",
  "sn41.9:1.5": "“kīvaciraṁ pabbajitassa, bhante kassapā”ti? ",
  "sn41.9:1.6": "“Tiṁsamattāni kho me, gahapati, vassāni pabbajitassā”ti. ",
  "sn41.9:1.7": "“Imehi pana te, bhante, tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti? ",
  "sn41.9:1.8": "“Imehi kho me, gahapati, tiṁsamattehi vassehi pabbajitassa natthi koci uttari manussadhammā alamariyañāṇadassanaviseso adhigato phāsuvihāro, aññatra naggeyyā ca muṇḍeyyā ca pāvaḷanipphoṭanāya cā”ti. ",
  "sn41.9:1.9": "Evaṁ vutte, citto gahapati acelaṁ kassapaṁ etadavoca: ",
  "sn41.9:1.10": "“acchariyaṁ vata, bho, abbhutaṁ vata, bho. ",
  "sn41.9:1.11": "Dhammassa svākkhātatā yatra hi nāma tiṁsamattehi vassehi na koci uttari manussadhammā alamariyañāṇadassanaviseso adhigato abhavissa phāsuvihāro, aññatra naggeyyā ca muṇḍeyyā ca pāvaḷanipphoṭanāya cā”ti. ",
  "sn41.9:2.1": "“Tuyhaṁ pana, gahapati, kīvaciraṁ upāsakattaṁ upagatassā”ti? ",
  "sn41.9:2.2": "“Mayhampi kho pana, bhante, tiṁsamattāni vassāni upāsakattaṁ upagatassā”ti. ",
  "sn41.9:2.3": "“Imehi pana te, gahapati, tiṁsamattehi vassehi atthi koci uttari manussadhammā alamariyañāṇadassanaviseso adhigato phāsuvihāro”ti? ",
  "sn41.9:2.4": "“Gihinopi siyā, bhante. ",
  "sn41.9:2.5": "Ahañhi, bhante, yāvadeva ākaṅkhāmi, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. ",
  "sn41.9:2.6": "Ahañhi, bhante, yāvadeva ākaṅkhāmi, vitakkavicārānaṁ vūpasamā … dutiyaṁ jhānaṁ upasampajja viharāmi. ",
  "sn41.9:2.7": "Ahañhi, bhante, yāvadeva ākaṅkhāmi, pītiyā ca virāgā …pe… tatiyaṁ jhānaṁ upasampajja viharāmi. ",
  "sn41.9:2.8": "Ahañhi, bhante, yāvadeva ākaṅkhāmi, sukhassa ca pahānā …pe… catutthaṁ jhānaṁ upasampajja viharāmi. ",
  "sn41.9:2.9": "Sace kho panāhaṁ, bhante, bhagavato paṭhamataraṁ kālaṁ kareyyaṁ, anacchariyaṁ kho panetaṁ yaṁ maṁ bhagavā evaṁ byākareyya: ",
  "sn41.9:2.10": "‘natthi taṁ saṁyojanaṁ yena saṁyojanena saṁyutto citto gahapati puna imaṁ lokaṁ āgaccheyyā’”ti. ",
  "sn41.9:2.11": "Evaṁ vutte, acelo kassapo cittaṁ gahapatiṁ etadavoca: ",
  "sn41.9:2.12": "“acchariyaṁ vata bho, abbhutaṁ vata bho. ",
  "sn41.9:2.13": "Dhammassa svākkhātatā, yatra hi nāma gihī odātavasano evarūpaṁ uttari manussadhammā alamariyañāṇadassanavisesaṁ adhigamissati phāsuvihāraṁ. ",
  "sn41.9:2.14": "Labheyyāhaṁ, gahapati, imasmiṁ dhammavinaye pabbajjaṁ, labheyyaṁ upasampadan”ti. ",
  "sn41.9:3.1": "Atha kho citto gahapati acelaṁ kassapaṁ ādāya yena therā bhikkhū tenupasaṅkami; upasaṅkamitvā there bhikkhū etadavoca: ",
  "sn41.9:3.2": "“ayaṁ, bhante, acelo kassapo amhākaṁ purāṇagihisahāyo. ",
  "sn41.9:3.3": "Imaṁ therā pabbājentu upasampādentu. ",
  "sn41.9:3.4": "Ahamassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti. ",
  "sn41.9:3.5": "Alattha kho acelo kassapo imasmiṁ dhammavinaye pabbajjaṁ, alattha upasampadaṁ. ",
  "sn41.9:3.6": "Acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn41.9:3.7": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "sn41.9:3.8": "Aññataro ca panāyasmā kassapo arahataṁ ahosīti. ",
  "sn41.9:3.9": "Navamaṁ. "
}