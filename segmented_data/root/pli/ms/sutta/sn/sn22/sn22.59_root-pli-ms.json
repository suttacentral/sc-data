{
  "sn22.59:0.1": "Saṁyutta Nikāya 22 ",
  "sn22.59:0.2": "6. Upayavagga ",
  "sn22.59:0.3": "59. Anattalakkhaṇasutta ",
  "sn22.59:1.1": "Ekaṁ samayaṁ bhagavā bārāṇasiyaṁ viharati isipatane migadāye. ",
  "sn22.59:1.2": "Tatra kho bhagavā pañcavaggiye bhikkhū āmantesi: ",
  "sn22.59:1.3": "“bhikkhavo”ti. ",
  "sn22.59:1.4": "“Bhadante”ti te bhikkhū bhagavato paccassosuṁ. ",
  "sn22.59:1.5": "Bhagavā etadavoca: ",
  "sn22.59:2.1": "“Rūpaṁ, bhikkhave, anattā. ",
  "sn22.59:2.2": "Rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyya, labbhetha ca rūpe: ",
  "sn22.59:2.3": "‘evaṁ me rūpaṁ hotu, evaṁ me rūpaṁ mā ahosī’ti. ",
  "sn22.59:2.4": "Yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati, na ca labbhati rūpe: ",
  "sn22.59:2.5": "‘evaṁ me rūpaṁ hotu, evaṁ me rūpaṁ mā ahosī’ti. ",
  "sn22.59:3.1": "Vedanā anattā. ",
  "sn22.59:3.2": "Vedanā ca hidaṁ, bhikkhave, attā abhavissa, nayidaṁ vedanā ābādhāya saṁvatteyya, labbhetha ca vedanāya: ",
  "sn22.59:3.3": "‘evaṁ me vedanā hotu, evaṁ me vedanā mā ahosī’ti. ",
  "sn22.59:3.4": "Yasmā ca kho, bhikkhave, vedanā anattā, tasmā vedanā ābādhāya saṁvattati, na ca labbhati vedanāya: ",
  "sn22.59:3.5": "‘evaṁ me vedanā hotu, evaṁ me vedanā mā ahosī’ti. ",
  "sn22.59:4.1": "Saññā anattā …pe… ",
  "sn22.59:4.2": "saṅkhārā anattā. ",
  "sn22.59:4.3": "Saṅkhārā ca hidaṁ, bhikkhave, attā abhavissaṁsu, nayidaṁ saṅkhārā ābādhāya saṁvatteyyuṁ, labbhetha ca saṅkhāresu: ",
  "sn22.59:4.4": "‘evaṁ me saṅkhārā hontu, evaṁ me saṅkhārā mā ahesun’ti. ",
  "sn22.59:4.5": "Yasmā ca kho, bhikkhave, saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu: ",
  "sn22.59:4.6": "‘evaṁ me saṅkhārā hontu, evaṁ me saṅkhārā mā ahesun’ti. ",
  "sn22.59:5.1": "Viññāṇaṁ anattā. ",
  "sn22.59:5.2": "Viññāṇañca hidaṁ, bhikkhave, attā abhavissa, nayidaṁ viññāṇaṁ ābādhāya saṁvatteyya, labbhetha ca viññāṇe: ",
  "sn22.59:5.3": "‘evaṁ me viññāṇaṁ hotu, evaṁ me viññāṇaṁ mā ahosī’ti. ",
  "sn22.59:5.4": "Yasmā ca kho, bhikkhave, viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe: ",
  "sn22.59:5.5": "‘evaṁ me viññāṇaṁ hotu, evaṁ me viññāṇaṁ mā ahosī’ti. ",
  "sn22.59:6.1": "Taṁ kiṁ maññatha, bhikkhave, ",
  "sn22.59:6.2": "rūpaṁ niccaṁ vā aniccaṁ vā”ti? ",
  "sn22.59:6.3": "“Aniccaṁ, bhante”. ",
  "sn22.59:6.4": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.59:6.5": "“Dukkhaṁ, bhante”. ",
  "sn22.59:6.6": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.59:6.7": "‘etaṁ mama, esohamasmi, eso me attā’”ti? ",
  "sn22.59:6.8": "“No hetaṁ, bhante”. ",
  "sn22.59:6.9": "“Vedanā … ",
  "sn22.59:6.10": "saññā … ",
  "sn22.59:6.11": "saṅkhārā … ",
  "sn22.59:6.12": "viññāṇaṁ niccaṁ vā aniccaṁ vā”ti? ",
  "sn22.59:6.13": "“Aniccaṁ, bhante”. ",
  "sn22.59:6.14": "“Yaṁ panāniccaṁ dukkhaṁ vā taṁ sukhaṁ vā”ti? ",
  "sn22.59:6.15": "“Dukkhaṁ, bhante”. ",
  "sn22.59:6.16": "“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ: ",
  "sn22.59:6.17": "‘etaṁ mama, esohamasmi, eso me attā’”ti? ",
  "sn22.59:6.18": "“No hetaṁ, bhante”. ",
  "sn22.59:7.1": "“Tasmātiha, bhikkhave, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.59:8.1": "Yā kāci vedanā atītānāgatapaccuppannā ajjhattā vā bahiddhā vā …pe… yā dūre santike vā, sabbā vedanā: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.59:9.1": "Yā kāci saññā …pe… ",
  "sn22.59:9.2": "ye keci saṅkhārā atītānāgatapaccuppannā ajjhattaṁ vā bahiddhā vā …pe… ye dūre santike vā, sabbe saṅkhārā: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.59:10.1": "Yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ: ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.59:11.1": "Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. ",
  "sn22.59:11.2": "Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ",
  "sn22.59:11.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn22.59:12.1": "Idamavoca bhagavā. ",
  "sn22.59:12.2": "Attamanā pañcavaggiyā bhikkhū bhagavato bhāsitaṁ abhinanduṁ. ",
  "sn22.59:12.3": "Imasmiñca pana veyyākaraṇasmiṁ bhaññamāne pañcavaggiyānaṁ bhikkhūnaṁ anupādāya āsavehi cittāni vimucciṁsūti. ",
  "sn22.59:12.4": "Sattamaṁ. "
}