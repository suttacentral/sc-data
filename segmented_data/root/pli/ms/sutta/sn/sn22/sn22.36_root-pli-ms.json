{
  "sn22.36:0.1": "Saṁyutta Nikāya 22 ",
  "sn22.36:0.2": "4. Natumhākavagga ",
  "sn22.36:0.3": "36. Dutiyaaññatarabhikkhusutta ",
  "sn22.36:1.1": "Sāvatthinidānaṁ. ",
  "sn22.36:1.2": "Atha kho aññataro bhikkhu yena bhagavā …pe… ekamantaṁ nisinno kho so bhikkhu bhagavantaṁ etadavoca: ",
  "sn22.36:1.3": "“sādhu me, bhante, bhagavā saṅkhittena dhammaṁ desetu yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. ",
  "sn22.36:1.4": "“Yaṁ kho, bhikkhu, anuseti taṁ anumīyati; ",
  "sn22.36:1.5": "yaṁ anumīyati tena saṅkhaṁ gacchati. ",
  "sn22.36:1.6": "Yaṁ nānuseti na taṁ anumīyati; ",
  "sn22.36:1.7": "yaṁ nānumīyati na tena saṅkhaṁ gacchatī”ti. ",
  "sn22.36:1.8": "“Aññātaṁ, bhagavā, aññātaṁ, sugatā”ti. ",
  "sn22.36:2.1": "“Yathā kathaṁ pana tvaṁ, bhikkhu, mayā saṅkhittena bhāsitassa vitthārena atthaṁ ājānāsī”ti? ",
  "sn22.36:2.2": "“Rūpañce, bhante, anuseti taṁ anumīyati; ",
  "sn22.36:2.3": "yaṁ anumīyati tena saṅkhaṁ gacchati. ",
  "sn22.36:2.4": "Vedanañce anuseti … ",
  "sn22.36:2.5": "saññañce anuseti … ",
  "sn22.36:2.6": "saṅkhāre ce anuseti … ",
  "sn22.36:2.7": "viññāṇañce anuseti taṁ anumīyati; ",
  "sn22.36:2.8": "yaṁ anumīyati tena saṅkhaṁ gacchati. ",
  "sn22.36:2.9": "Rūpañce, bhante, nānuseti na taṁ anumīyati; ",
  "sn22.36:2.10": "yaṁ nānumīyati na tena saṅkhaṁ gacchati. ",
  "sn22.36:2.11": "Vedanañce nānuseti … ",
  "sn22.36:2.12": "saññañce nānuseti … ",
  "sn22.36:2.13": "saṅkhāre ce nānuseti … ",
  "sn22.36:2.14": "viññāṇañce nānuseti na taṁ anumīyati; ",
  "sn22.36:2.15": "yaṁ nānumīyati na tena saṅkhaṁ gacchati. ",
  "sn22.36:2.16": "Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti. ",
  "sn22.36:3.1": "“Sādhu sādhu, bhikkhu. ",
  "sn22.36:3.2": "Sādhu kho tvaṁ, bhikkhu, mayā saṅkhittena bhāsitassa vitthārena atthaṁ ājānāsi. ",
  "sn22.36:3.3": "Rūpañce, bhikkhu, anuseti taṁ anumīyati; ",
  "sn22.36:3.4": "yaṁ anumīyati tena saṅkhaṁ gacchati. ",
  "sn22.36:3.5": "Vedanañce, bhikkhu … ",
  "sn22.36:3.6": "saññañce, bhikkhu … ",
  "sn22.36:3.7": "saṅkhāre ce, bhikkhu … ",
  "sn22.36:3.8": "viññāṇañce, bhikkhu, anuseti taṁ anumīyati; ",
  "sn22.36:3.9": "yaṁ anumīyati tena saṅkhaṁ gacchati. ",
  "sn22.36:3.10": "Rūpañce, bhikkhu, nānuseti na taṁ anumīyati; ",
  "sn22.36:3.11": "yaṁ nānumīyati na tena saṅkhaṁ gacchati. ",
  "sn22.36:3.12": "Vedanañce nānuseti … ",
  "sn22.36:3.13": "saññañce nānuseti … ",
  "sn22.36:3.14": "saṅkhāre ce nānuseti … ",
  "sn22.36:3.15": "viññāṇañce nānuseti na taṁ anumīyati; ",
  "sn22.36:3.16": "yaṁ nānumīyati na tena saṅkhaṁ gacchati. ",
  "sn22.36:3.17": "Imassa kho, bhikkhu, mayā saṅkhittena bhāsitassa evaṁ vitthārena attho daṭṭhabbo”ti …pe… ",
  "sn22.36:3.18": "aññataro ca pana so bhikkhu arahataṁ ahosīti. ",
  "sn22.36:3.19": "Catutthaṁ. "
}