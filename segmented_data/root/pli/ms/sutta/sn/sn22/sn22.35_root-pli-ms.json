{
  "sn22.35:0.1": "Saṁyutta Nikāya 22 ",
  "sn22.35:0.2": "4. Natumhākavagga ",
  "sn22.35:0.3": "35. Aññatarabhikkhusutta ",
  "sn22.35:1.1": "Sāvatthinidānaṁ. ",
  "sn22.35:1.2": "Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca: ",
  "sn22.35:1.3": "“sādhu me, bhante, bhagavā saṅkhittena dhammaṁ desetu; ",
  "sn22.35:1.4": "yamahaṁ bhagavato dhammaṁ sutvā eko vūpakaṭṭho, appamatto ātāpī pahitatto vihareyyan”ti. ",
  "sn22.35:1.5": "“Yaṁ kho, bhikkhu, anuseti, tena saṅkhaṁ gacchati; ",
  "sn22.35:1.6": "yaṁ nānuseti, na tena saṅkhaṁ gacchatī”ti. ",
  "sn22.35:1.7": "“Aññātaṁ, bhagavā, aññātaṁ, sugatā”ti. ",
  "sn22.35:2.1": "“Yathā kathaṁ pana tvaṁ, bhikkhu, mayā saṅkhittena bhāsitassa vitthārena atthaṁ ājānāsī”ti? ",
  "sn22.35:2.2": "“Rūpañce, bhante, anuseti tena saṅkhaṁ gacchati. ",
  "sn22.35:2.3": "Vedanañce anuseti tena saṅkhaṁ gacchati. ",
  "sn22.35:2.4": "Saññañce anuseti tena saṅkhaṁ gacchati. ",
  "sn22.35:2.5": "Saṅkhāre ce anuseti tena saṅkhaṁ gacchati. ",
  "sn22.35:2.6": "Viññāṇañce anuseti tena saṅkhaṁ gacchati. ",
  "sn22.35:2.7": "Rūpañce, bhante, nānuseti na tena saṅkhaṁ gacchati. ",
  "sn22.35:2.8": "Vedanañce … ",
  "sn22.35:2.9": "saññañce … ",
  "sn22.35:2.10": "saṅkhāre ce … ",
  "sn22.35:2.11": "viññāṇañce nānuseti na tena saṅkhaṁ gacchati. ",
  "sn22.35:2.12": "Imassa khvāhaṁ, bhante, bhagavatā saṅkhittena bhāsitassa evaṁ vitthārena atthaṁ ājānāmī”ti. ",
  "sn22.35:3.1": "“Sādhu sādhu, bhikkhu. ",
  "sn22.35:3.2": "Sādhu kho tvaṁ, bhikkhu, mayā saṅkhittena bhāsitassa vitthārena atthaṁ ājānāsi. ",
  "sn22.35:3.3": "Rūpañce, bhikkhu, anuseti tena saṅkhaṁ gacchati. ",
  "sn22.35:3.4": "Vedanañce … ",
  "sn22.35:3.5": "saññañce … ",
  "sn22.35:3.6": "saṅkhāre ce … ",
  "sn22.35:3.7": "viññāṇañce anuseti tena saṅkhaṁ gacchati. ",
  "sn22.35:3.8": "Rūpañce, bhikkhu, nānuseti na tena saṅkhaṁ gacchati. ",
  "sn22.35:3.9": "Vedanañce … ",
  "sn22.35:3.10": "saññañce … ",
  "sn22.35:3.11": "saṅkhāre ce … ",
  "sn22.35:3.12": "viññāṇañce nānuseti na tena saṅkhaṁ gacchati. ",
  "sn22.35:3.13": "Imassa kho, bhikkhu, mayā saṅkhittena, bhāsitassa evaṁ vitthārena attho daṭṭhabbo”ti. ",
  "sn22.35:4.1": "Atha kho so bhikkhu bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "sn22.35:5.1": "Atha kho so bhikkhu eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "sn22.35:5.2": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "sn22.35:5.3": "Aññataro ca pana so bhikkhu arahataṁ ahosīti. ",
  "sn22.35:5.4": "Tatiyaṁ. "
}