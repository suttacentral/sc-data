{
  "sn22.57:0.1": "Saṁyutta Nikāya 22 ",
  "sn22.57:0.2": "6. Upayavagga ",
  "sn22.57:0.3": "57. Sattaṭṭhānasutta ",
  "sn22.57:1.1": "Sāvatthinidānaṁ. ",
  "sn22.57:1.2": "“Sattaṭṭhānakusalo, bhikkhave, bhikkhu tividhūpaparikkhī imasmiṁ dhammavinaye kevalī vusitavā uttamapurisoti vuccati. ",
  "sn22.57:1.3": "Kathañca, bhikkhave, bhikkhu sattaṭṭhānakusalo hoti? ",
  "sn22.57:1.4": "Idha, bhikkhave, bhikkhu rūpaṁ pajānāti, rūpasamudayaṁ pajānāti, rūpanirodhaṁ pajānāti, rūpanirodhagāminiṁ paṭipadaṁ pajānāti; ",
  "sn22.57:1.5": "rūpassa assādaṁ pajānāti, rūpassa ādīnavaṁ pajānāti, rūpassa nissaraṇaṁ pajānāti; ",
  "sn22.57:1.6": "vedanaṁ pajānāti … ",
  "sn22.57:1.7": "saññaṁ … ",
  "sn22.57:1.8": "saṅkhāre … ",
  "sn22.57:1.9": "viññāṇaṁ pajānāti, viññāṇasamudayaṁ pajānāti, viññāṇanirodhaṁ pajānāti, viññāṇanirodhagāminiṁ paṭipadaṁ pajānāti; ",
  "sn22.57:1.10": "viññāṇassa assādaṁ pajānāti, viññāṇassa ādīnavaṁ pajānāti, viññāṇassa nissaraṇaṁ pajānāti. ",
  "sn22.57:2.1": "Katamañca, bhikkhave, rūpaṁ? ",
  "sn22.57:2.2": "Cattāro ca mahābhūtā, catunnañca mahābhūtānaṁ upādāya rūpaṁ. ",
  "sn22.57:2.3": "Idaṁ vuccati, bhikkhave, rūpaṁ. ",
  "sn22.57:2.4": "Āhārasamudayā rūpasamudayo; ",
  "sn22.57:2.5": "āhāranirodhā rūpanirodho. ",
  "sn22.57:2.6": "Ayameva ariyo aṭṭhaṅgiko maggo rūpanirodhagāminī paṭipadā, seyyathidaṁ—",
  "sn22.57:2.7": "sammādiṭṭhi …pe… sammāsamādhi. ",
  "sn22.57:3.1": "Yaṁ rūpaṁ paṭicca uppajjati sukhaṁ somanassaṁ—",
  "sn22.57:3.2": "ayaṁ rūpassa assādo. ",
  "sn22.57:3.3": "Yaṁ rūpaṁ aniccaṁ dukkhaṁ vipariṇāmadhammaṁ—",
  "sn22.57:3.4": "ayaṁ rūpassa ādīnavo. ",
  "sn22.57:3.5": "Yo rūpasmiṁ chandarāgavinayo chandarāgappahānaṁ—",
  "sn22.57:3.6": "idaṁ rūpassa nissaraṇaṁ. ",
  "sn22.57:4.1": "Ye hi keci, bhikkhave, samaṇā vā brāhmaṇā vā evaṁ rūpaṁ abhiññāya, evaṁ rūpasamudayaṁ abhiññāya, evaṁ rūpanirodhaṁ abhiññāya, evaṁ rūpanirodhagāminiṁ paṭipadaṁ abhiññāya; ",
  "sn22.57:4.2": "evaṁ rūpassa assādaṁ abhiññāya, evaṁ rūpassa ādīnavaṁ abhiññāya, evaṁ rūpassa nissaraṇaṁ abhiññāya rūpassa nibbidāya virāgāya nirodhāya paṭipannā, te suppaṭipannā. ",
  "sn22.57:4.3": "Ye suppaṭipannā, te imasmiṁ dhammavinaye gādhanti. ",
  "sn22.57:5.1": "Ye ca kho keci, bhikkhave, samaṇā vā brāhmaṇā vā evaṁ rūpaṁ abhiññāya, evaṁ rūpasamudayaṁ abhiññāya, evaṁ rūpanirodhaṁ abhiññāya, evaṁ rūpanirodhagāminiṁ paṭipadaṁ abhiññāya; ",
  "sn22.57:5.2": "evaṁ rūpassa assādaṁ abhiññāya, evaṁ rūpassa ādīnavaṁ abhiññāya, evaṁ rūpassa nissaraṇaṁ abhiññāya rūpassa nibbidā virāgā nirodhā anupādā vimuttā, te suvimuttā. ",
  "sn22.57:5.3": "Ye suvimuttā, te kevalino. ",
  "sn22.57:5.4": "Ye kevalino vaṭṭaṁ tesaṁ natthi paññāpanāya. ",
  "sn22.57:6.1": "Katamā ca, bhikkhave, vedanā? ",
  "sn22.57:6.2": "Chayime, bhikkhave, vedanākāyā—",
  "sn22.57:6.3": "cakkhusamphassajā vedanā …pe… ",
  "sn22.57:6.4": "manosamphassajā vedanā. ",
  "sn22.57:6.5": "Ayaṁ vuccati, bhikkhave, vedanā. ",
  "sn22.57:6.6": "Phassasamudayā vedanāsamudayo; ",
  "sn22.57:6.7": "phassanirodhā vedanānirodho. ",
  "sn22.57:6.8": "Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—",
  "sn22.57:6.9": "sammādiṭṭhi …pe… sammāsamādhi. ",
  "sn22.57:7.1": "Yaṁ vedanaṁ paṭicca uppajjati sukhaṁ somanassaṁ—",
  "sn22.57:7.2": "ayaṁ vedanāya assādo. ",
  "sn22.57:7.3": "Yā vedanā aniccā dukkhā vipariṇāmadhammā—",
  "sn22.57:7.4": "ayaṁ vedanāya ādīnavo. ",
  "sn22.57:7.5": "Yo vedanāya chandarāgavinayo chandarāgappahānaṁ—",
  "sn22.57:7.6": "idaṁ vedanāya nissaraṇaṁ. ",
  "sn22.57:8.1": "Ye hi, keci, bhikkhave, samaṇā vā brāhmaṇā vā evaṁ vedanaṁ abhiññāya, evaṁ vedanāsamudayaṁ abhiññāya, evaṁ vedanānirodhaṁ abhiññāya, evaṁ vedanānirodhagāminiṁ paṭipadaṁ abhiññāya; ",
  "sn22.57:8.2": "evaṁ vedanāya assādaṁ abhiññāya, evaṁ vedanāya ādīnavaṁ abhiññāya, evaṁ vedanāya nissaraṇaṁ abhiññāya vedanāya nibbidāya virāgāya nirodhāya paṭipannā, te suppaṭipannā. ",
  "sn22.57:8.3": "Ye suppaṭipannā, te imasmiṁ dhammavinaye gādhanti. ",
  "sn22.57:9.1": "Ye ca kho keci, bhikkhave, samaṇā vā brāhmaṇā vā evaṁ vedanaṁ abhiññāya …pe… ",
  "sn22.57:9.2": "vaṭṭaṁ tesaṁ natthi paññāpanāya. ",
  "sn22.57:10.1": "Katamā ca, bhikkhave, saññā? ",
  "sn22.57:10.2": "Chayime, bhikkhave, saññākāyā—",
  "sn22.57:10.3": "rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. ",
  "sn22.57:10.4": "Ayaṁ vuccati, bhikkhave, saññā. ",
  "sn22.57:10.5": "Phassasamudayā saññāsamudayo; ",
  "sn22.57:10.6": "phassanirodhā saññānirodho. ",
  "sn22.57:10.7": "Ayameva ariyo aṭṭhaṅgiko maggo saññānirodhagāminī paṭipadā, seyyathidaṁ—",
  "sn22.57:10.8": "sammādiṭṭhi …pe… sammāsamādhi …pe… ",
  "sn22.57:10.9": "vaṭṭaṁ tesaṁ natthi paññāpanāya. ",
  "sn22.57:11.1": "Katame ca, bhikkhave, saṅkhārā? ",
  "sn22.57:11.2": "Chayime, bhikkhave, cetanākāyā—",
  "sn22.57:11.3": "rūpasañcetanā …pe… ",
  "sn22.57:11.4": "dhammasañcetanā. ",
  "sn22.57:11.5": "Ime vuccanti, bhikkhave, saṅkhārā. ",
  "sn22.57:11.6": "Phassasamudayā saṅkhārasamudayo; ",
  "sn22.57:11.7": "phassanirodhā saṅkhāranirodho. ",
  "sn22.57:11.8": "Ayameva ariyo aṭṭhaṅgiko maggo saṅkhāranirodhagāminī paṭipadā, seyyathidaṁ—",
  "sn22.57:11.9": "sammādiṭṭhi …pe… sammāsamādhi. ",
  "sn22.57:12.1": "Yaṁ saṅkhāre paṭicca uppajjati sukhaṁ somanassaṁ—",
  "sn22.57:12.2": "ayaṁ saṅkhārānaṁ assādo. ",
  "sn22.57:12.3": "Ye saṅkhārā aniccā dukkhā vipariṇāmadhammā—",
  "sn22.57:12.4": "ayaṁ saṅkhārānaṁ ādīnavo. ",
  "sn22.57:12.5": "Yo saṅkhāresu chandarāgavinayo chandarāgappahānaṁ—",
  "sn22.57:12.6": "idaṁ saṅkhārānaṁ nissaraṇaṁ. ",
  "sn22.57:13.1": "Ye hi keci, bhikkhave, samaṇā vā brāhmaṇā vā evaṁ saṅkhāre abhiññāya, evaṁ saṅkhārasamudayaṁ abhiññāya, evaṁ saṅkhāranirodhaṁ abhiññāya, evaṁ saṅkhāranirodhagāminiṁ paṭipadaṁ abhiññāya …pe… saṅkhārānaṁ nibbidāya virāgāya nirodhāya paṭipannā te suppaṭipannā. ",
  "sn22.57:13.2": "Ye suppaṭipannā, te imasmiṁ dhammavinaye gādhanti …pe… ",
  "sn22.57:13.3": "vaṭṭaṁ tesaṁ natthi paññāpanāya. ",
  "sn22.57:14.1": "Katamañca, bhikkhave, viññāṇaṁ? ",
  "sn22.57:14.2": "Chayime, bhikkhave, viññāṇakāyā—",
  "sn22.57:14.3": "cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. ",
  "sn22.57:14.4": "Idaṁ vuccati, bhikkhave, viññāṇaṁ. ",
  "sn22.57:14.5": "Nāmarūpasamudayā viññāṇasamudayo; ",
  "sn22.57:14.6": "nāmarūpanirodhā viññāṇanirodho. ",
  "sn22.57:14.7": "Ayameva ariyo aṭṭhaṅgiko maggo viññāṇanirodhagāminī paṭipadā, seyyathidaṁ—",
  "sn22.57:14.8": "sammādiṭṭhi …pe… sammāsamādhi. ",
  "sn22.57:15.1": "Yaṁ viññāṇaṁ paṭicca uppajjati sukhaṁ somanassaṁ—",
  "sn22.57:15.2": "ayaṁ viññāṇassa assādo. ",
  "sn22.57:15.3": "Yaṁ viññāṇaṁ aniccaṁ dukkhaṁ vipariṇāmadhammaṁ—",
  "sn22.57:15.4": "ayaṁ viññāṇassa ādīnavo. ",
  "sn22.57:15.5": "Yo viññāṇasmiṁ chandarāgavinayo chandarāgappahānaṁ—",
  "sn22.57:15.6": "idaṁ viññāṇassa nissaraṇaṁ. ",
  "sn22.57:16.1": "Ye hi keci, bhikkhave, samaṇā vā brāhmaṇā vā evaṁ viññāṇaṁ abhiññāya, evaṁ viññāṇasamudayaṁ abhiññāya, evaṁ viññāṇanirodhaṁ abhiññāya, evaṁ viññāṇanirodhagāminiṁ paṭipadaṁ abhiññāya; ",
  "sn22.57:16.2": "evaṁ viññāṇassa assādaṁ abhiññāya, evaṁ viññāṇassa ādīnavaṁ abhiññāya, evaṁ viññāṇassa nissaraṇaṁ abhiññāya viññāṇassa nibbidāya virāgāya nirodhāya paṭipannā, te suppaṭipannā. ",
  "sn22.57:16.3": "Ye suppaṭipannā, te imasmiṁ dhammavinaye gādhanti. ",
  "sn22.57:17.1": "Ye ca kho keci, bhikkhave, samaṇā vā brāhmaṇā vā evaṁ viññāṇaṁ abhiññāya, evaṁ viññāṇasamudayaṁ abhiññāya, evaṁ viññāṇanirodhaṁ abhiññāya, evaṁ viññāṇanirodhagāminiṁ paṭipadaṁ abhiññāya; ",
  "sn22.57:17.2": "evaṁ viññāṇassa assādaṁ abhiññāya, evaṁ viññāṇassa ādīnavaṁ abhiññāya, evaṁ viññāṇassa nissaraṇaṁ abhiññāya viññāṇassa nibbidā virāgā nirodhā anupādā vimuttā, te suvimuttā. ",
  "sn22.57:17.3": "Ye suvimuttā, te kevalino. ",
  "sn22.57:17.4": "Ye kevalino vaṭṭaṁ tesaṁ natthi paññāpanāya. ",
  "sn22.57:17.5": "Evaṁ kho, bhikkhave, bhikkhu sattaṭṭhānakusalo hoti. ",
  "sn22.57:18.1": "Kathañca, bhikkhave, bhikkhu tividhūpaparikkhī hoti? ",
  "sn22.57:18.2": "Idha, bhikkhave, bhikkhu dhātuso upaparikkhati, āyatanaso upaparikkhati, paṭiccasamuppādaso upaparikkhati. ",
  "sn22.57:18.3": "Evaṁ kho, bhikkhave, bhikkhu tividhūpaparikkhī hoti. ",
  "sn22.57:18.4": "Sattaṭṭhānakusalo, bhikkhave, bhikkhu tividhūpaparikkhī, imasmiṁ dhammavinaye kevalī vusitavā ‘uttamapuriso’ti vuccatī”ti. ",
  "sn22.57:18.5": "Pañcamaṁ. "
}