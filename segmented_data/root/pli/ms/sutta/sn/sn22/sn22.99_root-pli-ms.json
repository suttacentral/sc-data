{
  "sn22.99:0.1": "Saṁyutta Nikāya 22 ",
  "sn22.99:0.2": "10. Pupphavagga ",
  "sn22.99:0.3": "99. Gaddulabaddhasutta ",
  "sn22.99:1.1": "Sāvatthinidānaṁ. ",
  "sn22.99:1.2": "“Anamataggoyaṁ, bhikkhave, saṁsāro. ",
  "sn22.99:1.3": "Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn22.99:1.4": "Hoti so, bhikkhave, samayo yaṁ mahāsamuddo ussussati visussati na bhavati; ",
  "sn22.99:1.5": "na tvevāhaṁ, bhikkhave, avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ dukkhassa antakiriyaṁ vadāmi. ",
  "sn22.99:1.6": "Hoti so, bhikkhave, samayo yaṁ sineru pabbatarājā ḍayhati vinassati na bhavati; ",
  "sn22.99:1.7": "na tvevāhaṁ, bhikkhave, avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ dukkhassa antakiriyaṁ vadāmi. ",
  "sn22.99:1.8": "Hoti so, bhikkhave, samayo yaṁ mahāpathavī ḍayhati vinassati na bhavati; ",
  "sn22.99:1.9": "na tvevāhaṁ, bhikkhave, avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ dukkhassa antakiriyaṁ vadāmi. ",
  "sn22.99:2.1": "Seyyathāpi, bhikkhave, sā gaddulabaddho daḷhe khīle vā thambhe vā upanibaddho tameva khīlaṁ vā thambhaṁ vā anuparidhāvati anuparivattati; ",
  "sn22.99:2.2": "evameva kho, bhikkhave, assutavā puthujjano ariyānaṁ adassāvī …pe… ",
  "sn22.99:2.3": "sappurisadhamme avinīto rūpaṁ attato samanupassati …pe… ",
  "sn22.99:2.4": "vedanaṁ attato samanupassati … ",
  "sn22.99:2.5": "saññaṁ attato samanupassati … ",
  "sn22.99:2.6": "saṅkhāre attato samanupassati … ",
  "sn22.99:2.7": "viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.99:2.8": "So rūpaññeva anuparidhāvati anuparivattati, vedanaññeva …pe… saññaññeva … saṅkhāreyeva … viññāṇaññeva anuparidhāvati anuparivattati. ",
  "sn22.99:2.9": "So rūpaṁ anuparidhāvaṁ anuparivattaṁ, vedanaṁ …pe… saññaṁ … saṅkhāre … viññāṇaṁ anuparidhāvaṁ anuparivattaṁ, na parimuccati rūpamhā, na parimuccati vedanāya, na parimuccati saññāya, na parimuccati saṅkhārehi, na parimuccati viññāṇamhā, na parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn22.99:2.10": "‘Na parimuccati dukkhasmā’ti vadāmi. ",
  "sn22.99:3.1": "Sutavā ca kho, bhikkhave, ariyasāvako ariyānaṁ dassāvī …pe… sappurisadhamme suvinīto, ",
  "sn22.99:3.2": "na rūpaṁ attato samanupassati …pe… ",
  "sn22.99:3.3": "na vedanaṁ … ",
  "sn22.99:3.4": "na saññaṁ … ",
  "sn22.99:3.5": "na saṅkhāre … ",
  "sn22.99:3.6": "na viññāṇaṁ attato samanupassati, na viññāṇavantaṁ vā attānaṁ; na attani vā viññāṇaṁ, na viññāṇasmiṁ vā attānaṁ. ",
  "sn22.99:3.7": "So rūpaṁ nānuparidhāvati nānuparivattati, vedanaṁ … saññaṁ … saṅkhāre … viññāṇaṁ nānuparidhāvati nānuparivattati. ",
  "sn22.99:3.8": "So rūpaṁ ananuparidhāvaṁ ananuparivattaṁ, vedanaṁ … saññaṁ … saṅkhāre … viññāṇaṁ ananuparidhāvaṁ ananuparivattaṁ; parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāmaraṇena sokehi paridevehi dukkhehi domanassehi upāyāsehi. ",
  "sn22.99:3.9": "‘Parimuccati dukkhasmā’ti vadāmī”ti. ",
  "sn22.99:3.10": "Sattamaṁ. "
}