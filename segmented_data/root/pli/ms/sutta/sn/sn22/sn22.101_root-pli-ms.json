{
  "sn22.101:0.1": "Saṁyutta Nikāya 22 ",
  "sn22.101:0.2": "10. Pupphavagga ",
  "sn22.101:0.3": "101. Vāsijaṭasutta ",
  "sn22.101:1.1": "Sāvatthinidānaṁ. ",
  "sn22.101:1.2": "“Jānato ahaṁ, bhikkhave, passato āsavānaṁ khayaṁ vadāmi, no ajānato no apassato. ",
  "sn22.101:1.3": "Kiñca, bhikkhave, jānato kiṁ passato āsavānaṁ khayo hoti? ",
  "sn22.101:1.4": "‘Iti rūpaṁ, iti rūpassa samudayo, iti rūpassa atthaṅgamo; ",
  "sn22.101:1.5": "iti vedanā … ",
  "sn22.101:1.6": "iti saññā … ",
  "sn22.101:1.7": "iti saṅkhārā … ",
  "sn22.101:1.8": "iti viññāṇaṁ, iti viññāṇassa samudayo, iti viññāṇassa atthaṅgamo’ti—",
  "sn22.101:1.9": "evaṁ kho, bhikkhave, jānato evaṁ passato āsavānaṁ khayo hoti. ",
  "sn22.101:2.1": "Bhāvanānuyogaṁ ananuyuttassa, bhikkhave, bhikkhuno viharato kiñcāpi evaṁ icchā uppajjeyya: ",
  "sn22.101:2.2": "‘aho vata me anupādāya āsavehi cittaṁ vimucceyyā’ti, atha khvassa neva anupādāya āsavehi cittaṁ vimuccati. ",
  "sn22.101:2.3": "Taṁ kissa hetu? ",
  "sn22.101:2.4": "‘Abhāvitattā’ tissa vacanīyaṁ. ",
  "sn22.101:2.5": "Kissa abhāvitattā? ",
  "sn22.101:2.6": "Abhāvitattā catunnaṁ satipaṭṭhānānaṁ, abhāvitattā catunnaṁ sammappadhānānaṁ, abhāvitattā catunnaṁ iddhipādānaṁ, abhāvitattā pañcannaṁ indriyānaṁ, abhāvitattā pañcannaṁ balānaṁ, abhāvitattā sattannaṁ bojjhaṅgānaṁ, abhāvitattā ariyassa aṭṭhaṅgikassa maggassa. ",
  "sn22.101:3.1": "Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. ",
  "sn22.101:3.2": "Tānassu kukkuṭiyā na sammā adhisayitāni, na sammā pariseditāni, na sammā paribhāvitāni. ",
  "sn22.101:3.3": "Kiñcāpi tassā kukkuṭiyā evaṁ icchā uppajjeyya: ",
  "sn22.101:3.4": "‘aho vata me kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjeyyun’ti, ",
  "sn22.101:3.5": "atha kho abhabbāva te kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjituṁ. ",
  "sn22.101:3.6": "Taṁ kissa hetu? ",
  "sn22.101:3.7": "Tathā hi pana, bhikkhave, kukkuṭiyā aṇḍāni aṭṭha vā dasa vā dvādasa vā; ",
  "sn22.101:3.8": "tāni kukkuṭiyā na sammā adhisayitāni, na sammā pariseditāni, na sammā paribhāvitāni. ",
  "sn22.101:3.9": "Evameva kho, bhikkhave, bhāvanānuyogaṁ ananuyuttassa bhikkhuno viharato kiñcāpi evaṁ icchā uppajjeyya: ",
  "sn22.101:3.10": "‘aho vata me anupādāya āsavehi cittaṁ vimucceyyā’ti, atha khvassa neva anupādāya āsavehi cittaṁ vimuccati. ",
  "sn22.101:3.11": "Taṁ kissa hetu? ",
  "sn22.101:3.12": "‘Abhāvitattā’tissa vacanīyaṁ. ",
  "sn22.101:3.13": "Kissa abhāvitattā? ",
  "sn22.101:3.14": "Abhāvitattā catunnaṁ satipaṭṭhānānaṁ …pe… aṭṭhaṅgikassa maggassa. ",
  "sn22.101:4.1": "Bhāvanānuyogaṁ anuyuttassa, bhikkhave, bhikkhuno viharato kiñcāpi na evaṁ icchā uppajjeyya: ",
  "sn22.101:4.2": "‘aho vata me anupādāya āsavehi cittaṁ vimucceyyā’ti, atha khvassa anupādāya āsavehi cittaṁ vimuccati. ",
  "sn22.101:4.3": "Taṁ kissa hetu? ",
  "sn22.101:4.4": "‘Bhāvitattā’tissa vacanīyaṁ. ",
  "sn22.101:4.5": "Kissa bhāvitattā? ",
  "sn22.101:4.6": "Bhāvitattā catunnaṁ satipaṭṭhānānaṁ, bhāvitattā catunnaṁ sammappadhānānaṁ, bhāvitattā catunnaṁ iddhipādānaṁ, bhāvitattā pañcannaṁ indriyānaṁ, bhāvitattā pañcannaṁ balānaṁ, bhāvitattā sattannaṁ bojjhaṅgānaṁ, bhāvitattā ariyassa aṭṭhaṅgikassa maggassa. ",
  "sn22.101:5.1": "Seyyathāpi, bhikkhave, kukkuṭiyā aṇḍāni aṭṭha vā dasa vā dvādasa vā. ",
  "sn22.101:5.2": "Tānassu kukkuṭiyā sammā adhisayitāni, sammā pariseditāni, sammā paribhāvitāni. ",
  "sn22.101:5.3": "Kiñcāpi tassā kukkuṭiyā na evaṁ icchā uppajjeyya: ",
  "sn22.101:5.4": "‘aho vata me kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjeyyun’ti, ",
  "sn22.101:5.5": "atha kho bhabbāva te kukkuṭapotakā pādanakhasikhāya vā mukhatuṇḍakena vā aṇḍakosaṁ padāletvā sotthinā abhinibbhijjituṁ. ",
  "sn22.101:5.6": "Taṁ kissa hetu? ",
  "sn22.101:5.7": "Tathā hi pana, bhikkhave, kukkuṭiyā aṇḍāni aṭṭha vā dasa vā dvādasa vā; ",
  "sn22.101:5.8": "tānassu kukkuṭiyā sammā adhisayitāni, sammā pariseditāni, sammā paribhāvitāni. ",
  "sn22.101:5.9": "Evameva kho, bhikkhave, bhāvanānuyogaṁ anuyuttassa bhikkhuno viharato kiñcāpi na evaṁ icchā uppajjeyya: ",
  "sn22.101:5.10": "‘aho vata me anupādāya āsavehi cittaṁ vimucceyyā’ti, atha khvassa anupādāya āsavehi cittaṁ vimuccati. ",
  "sn22.101:5.11": "Taṁ kissa hetu? ",
  "sn22.101:5.12": "‘Bhāvitattā’tissa vacanīyaṁ. ",
  "sn22.101:5.13": "Kissa bhāvitattā? ",
  "sn22.101:5.14": "Bhāvitattā catunnaṁ satipaṭṭhānānaṁ …pe… bhāvitattā ariyassa aṭṭhaṅgikassa maggassa. ",
  "sn22.101:6.1": "Seyyathāpi, bhikkhave, palagaṇḍassa vā palagaṇḍantevāsissa vā vāsijaṭe dissanteva aṅgulipadāni dissati aṅguṭṭhapadaṁ. ",
  "sn22.101:6.2": "No ca khvassa evaṁ ñāṇaṁ hoti: ",
  "sn22.101:6.3": "‘ettakaṁ vata me ajja vāsijaṭassa khīṇaṁ, ettakaṁ hiyyo, ettakaṁ pare’ti. ",
  "sn22.101:6.4": "Atha khvassa khīṇe khīṇantveva ñāṇaṁ hoti. ",
  "sn22.101:6.5": "Evameva kho, bhikkhave, bhāvanānuyogaṁ anuyuttassa bhikkhuno viharato kiñcāpi na evaṁ ñāṇaṁ hoti: ",
  "sn22.101:6.6": "‘ettakaṁ vata me ajja āsavānaṁ khīṇaṁ, ettakaṁ hiyyo, ettakaṁ pare’ti, atha khvassa khīṇe khīṇantveva ñāṇaṁ hoti. ",
  "sn22.101:6.7": "Seyyathāpi, bhikkhave, sāmuddikāya nāvāya vettabandhanabaddhāya vassamāsāni udake pariyādāya hemantikena thalaṁ ukkhittāya vātātapaparetāni vettabandhanāni. Tāni pāvusakena meghena abhippavuṭṭhāni appakasireneva paṭippassambhanti pūtikāni bhavanti; ",
  "sn22.101:6.8": "evameva kho, bhikkhave, bhāvanānuyogaṁ anuyuttassa bhikkhuno viharato appakasireneva saṁyojanāni paṭippassambhanti pūtikāni bhavantī”ti. ",
  "sn22.101:6.9": "Navamaṁ. "
}