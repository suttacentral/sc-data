{
  "sn22.5:0.1": "Saṁyutta Nikāya 22 ",
  "sn22.5:0.2": "1. Nakulapituvagga ",
  "sn22.5:0.3": "5. Samādhisutta ",
  "sn22.5:1.1": "Evaṁ me sutaṁ—",
  "sn22.5:1.2": "…pe… sāvatthiyaṁ … ",
  "sn22.5:1.3": "tatra kho …pe… etadavoca: ",
  "sn22.5:1.4": "“samādhiṁ, bhikkhave, bhāvetha; ",
  "sn22.5:1.5": "samāhito, bhikkhave, bhikkhu yathābhūtaṁ pajānāti. ",
  "sn22.5:1.6": "Kiñca yathābhūtaṁ pajānāti? ",
  "sn22.5:1.7": "Rūpassa samudayañca atthaṅgamañca, vedanāya samudayañca atthaṅgamañca, saññāya samudayañca atthaṅgamañca, saṅkhārānaṁ samudayañca atthaṅgamañca, viññāṇassa samudayañca atthaṅgamañca. ",
  "sn22.5:2.1": "Ko ca, bhikkhave, rūpassa samudayo, ko vedanāya samudayo, ko saññāya samudayo, ko saṅkhārānaṁ samudayo, ko viññāṇassa samudayo? ",
  "sn22.5:2.2": "Idha, bhikkhave, bhikkhu abhinandati abhivadati ajjhosāya tiṭṭhati. ",
  "sn22.5:3.1": "Kiñca abhinandati abhivadati ajjhosāya tiṭṭhati? ",
  "sn22.5:3.2": "Rūpaṁ abhinandati abhivadati ajjhosāya tiṭṭhati. ",
  "sn22.5:3.3": "Tassa rūpaṁ abhinandato abhivadato ajjhosāya tiṭṭhato uppajjati nandī. ",
  "sn22.5:3.4": "Yā rūpe nandī tadupādānaṁ. ",
  "sn22.5:3.5": "Tassupādānapaccayā bhavo; ",
  "sn22.5:3.6": "bhavapaccayā jāti; ",
  "sn22.5:3.7": "jātipaccayā jarāmaraṇaṁ sokaparidevadukkhadomanassupāyāsā sambhavanti. ",
  "sn22.5:3.8": "Evametassa kevalassa dukkhakkhandhassa samudayo hoti. ",
  "sn22.5:4.1": "Vedanaṁ abhinandati …pe… ",
  "sn22.5:4.2": "saññaṁ abhinandati … ",
  "sn22.5:4.3": "saṅkhāre abhinandati … ",
  "sn22.5:4.4": "viññāṇaṁ abhinandati abhivadati ajjhosāya tiṭṭhati. ",
  "sn22.5:4.5": "Tassa viññāṇaṁ abhinandato abhivadato ajjhosāya tiṭṭhato uppajjati nandī. ",
  "sn22.5:4.6": "Yā viññāṇe nandī tadupādānaṁ. ",
  "sn22.5:4.7": "Tassupādānapaccayā bhavo; ",
  "sn22.5:4.8": "bhavapaccayā jāti; ",
  "sn22.5:4.9": "jātipaccayā …pe… ",
  "sn22.5:4.10": "evametassa kevalassa dukkhakkhandhassa samudayo hoti. ",
  "sn22.5:5.1": "Ayaṁ, bhikkhave, rūpassa samudayo; ",
  "sn22.5:5.2": "ayaṁ vedanāya samudayo; ",
  "sn22.5:5.3": "ayaṁ saññāya samudayo; ",
  "sn22.5:5.4": "ayaṁ saṅkhārānaṁ samudayo; ",
  "sn22.5:5.5": "ayaṁ viññāṇassa samudayo. ",
  "sn22.5:6.1": "Ko ca, bhikkhave, rūpassa atthaṅgamo, ko vedanāya … ",
  "sn22.5:6.2": "ko saññāya … ",
  "sn22.5:6.3": "ko saṅkhārānaṁ … ",
  "sn22.5:6.4": "ko viññāṇassa atthaṅgamo? ",
  "sn22.5:7.1": "Idha, bhikkhave, nābhinandati nābhivadati nājjhosāya tiṭṭhati. ",
  "sn22.5:8.1": "Kiñca nābhinandati nābhivadati nājjhosāya tiṭṭhati? ",
  "sn22.5:8.2": "Rūpaṁ nābhinandati nābhivadati nājjhosāya tiṭṭhati. ",
  "sn22.5:8.3": "Tassa rūpaṁ anabhinandato anabhivadato anajjhosāya tiṭṭhato yā rūpe nandī sā nirujjhati. ",
  "sn22.5:8.4": "Tassa nandīnirodhā upādānanirodho; ",
  "sn22.5:8.5": "upādānanirodhā bhavanirodho …pe… ",
  "sn22.5:8.6": "evametassa kevalassa dukkhakkhandhassa nirodho hoti. ",
  "sn22.5:9.1": "Vedanaṁ nābhinandati nābhivadati nājjhosāya tiṭṭhati. ",
  "sn22.5:9.2": "Tassa vedanaṁ anabhinandato anabhivadato anajjhosāya tiṭṭhato yā vedanāya nandī sā nirujjhati. ",
  "sn22.5:9.3": "Tassa nandīnirodhā upādānanirodho; ",
  "sn22.5:9.4": "upādānanirodhā bhavanirodho …pe… ",
  "sn22.5:9.5": "evametassa kevalassa dukkhakkhandhassa nirodho hoti. ",
  "sn22.5:10.1": "Saññaṁ nābhinandati …pe… ",
  "sn22.5:10.2": "saṅkhāre nābhinandati nābhivadati nājjhosāya tiṭṭhati. ",
  "sn22.5:10.3": "Tassa saṅkhāre anabhinandato anabhivadato anajjhosāya tiṭṭhato yā saṅkhāresu nandī sā nirujjhati. ",
  "sn22.5:10.4": "Tassa nandīnirodhā upādānanirodho; ",
  "sn22.5:10.5": "upādānanirodhā bhavanirodho …pe… ",
  "sn22.5:10.6": "evametassa kevalassa dukkhakkhandhassa nirodho hoti. ",
  "sn22.5:11.1": "Viññāṇaṁ nābhinandati nābhivadati nājjhosāya tiṭṭhati. ",
  "sn22.5:11.2": "Tassa viññāṇaṁ anabhinandato anabhivadato anajjhosāya tiṭṭhato yā viññāṇe nandī sā nirujjhati. ",
  "sn22.5:11.3": "Tassa nandīnirodhā upādānanirodho …pe… ",
  "sn22.5:11.4": "evametassa kevalassa dukkhakkhandhassa nirodho hoti. ",
  "sn22.5:12.1": "Ayaṁ, bhikkhave, rūpassa atthaṅgamo, ayaṁ vedanāya atthaṅgamo, ayaṁ saññāya atthaṅgamo, ayaṁ saṅkhārānaṁ atthaṅgamo, ayaṁ viññāṇassa atthaṅgamo”ti. ",
  "sn22.5:12.2": "Pañcamaṁ. "
}