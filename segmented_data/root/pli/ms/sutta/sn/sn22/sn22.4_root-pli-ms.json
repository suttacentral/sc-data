{
  "sn22.4:0.1": "Saṁyutta Nikāya 22 ",
  "sn22.4:0.2": "1. Nakulapituvagga ",
  "sn22.4:0.3": "4. Dutiyahāliddikānisutta ",
  "sn22.4:1.1": "Evaṁ me sutaṁ—",
  "sn22.4:1.2": "ekaṁ samayaṁ āyasmā mahākaccāno avantīsu viharati kuraraghare papāte pabbate. ",
  "sn22.4:1.3": "Atha kho hāliddikāni gahapati yenāyasmā mahākaccāno …pe… ekamantaṁ nisinno kho hāliddikāni gahapati āyasmantaṁ mahākaccānaṁ etadavoca: ",
  "sn22.4:1.4": "“vuttamidaṁ, bhante, bhagavatā sakkapañhe: ",
  "sn22.4:1.5": "‘ye te samaṇabrāhmaṇā taṇhāsaṅkhayavimuttā, te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti. ",
  "sn22.4:2.1": "Imassa nu kho, bhante, bhagavatā saṅkhittena bhāsitassa kathaṁ vitthārena attho daṭṭhabbo”ti? ",
  "sn22.4:3.1": "“Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, tesaṁ khayā virāgā nirodhā cāgā paṭinissaggā ‘cittaṁ suvimuttanti’ vuccati. ",
  "sn22.4:4.1": "Vedanādhātuyā kho, gahapati … ",
  "sn22.4:4.2": "saññādhātuyā kho, gahapati … ",
  "sn22.4:4.3": "saṅkhāradhātuyā kho, gahapati … ",
  "sn22.4:4.4": "viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, tesaṁ khayā virāgā nirodhā cāgā paṭinissaggā ‘cittaṁ suvimuttanti’ vuccati. ",
  "sn22.4:5.1": "Iti kho, gahapati, yaṁ taṁ vuttaṁ bhagavatā sakkapañhe: ",
  "sn22.4:5.2": "‘ye te samaṇabrāhmaṇā taṇhāsaṅkhayavimuttā te accantaniṭṭhā accantayogakkhemino accantabrahmacārino accantapariyosānā seṭṭhā devamanussānan’ti. ",
  "sn22.4:6.1": "Imassa kho, gahapati, bhagavatā saṅkhittena bhāsitassa evaṁ vitthārena attho daṭṭhabbo”ti. ",
  "sn22.4:6.2": "Catutthaṁ. "
}