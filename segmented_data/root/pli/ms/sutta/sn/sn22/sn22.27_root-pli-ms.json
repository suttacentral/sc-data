{
  "sn22.27:0.1": "Saṁyutta Nikāya 22 ",
  "sn22.27:0.2": "3. Bhāravagga ",
  "sn22.27:0.3": "27. Dutiyaassādasutta ",
  "sn22.27:1.1": "Sāvatthinidānaṁ. ",
  "sn22.27:1.2": "“Rūpassāhaṁ, bhikkhave, assādapariyesanaṁ acariṁ. ",
  "sn22.27:1.3": "Yo rūpassa assādo tadajjhagamaṁ. ",
  "sn22.27:1.4": "Yāvatā rūpassa assādo paññāya me so sudiṭṭho. ",
  "sn22.27:1.5": "Rūpassāhaṁ, bhikkhave, ādīnavapariyesanaṁ acariṁ. ",
  "sn22.27:1.6": "Yo rūpassa ādīnavo tadajjhagamaṁ. ",
  "sn22.27:1.7": "Yāvatā rūpassa ādīnavo paññāya me so sudiṭṭho. ",
  "sn22.27:1.8": "Rūpassāhaṁ, bhikkhave, nissaraṇapariyesanaṁ acariṁ. ",
  "sn22.27:1.9": "Yaṁ rūpassa nissaraṇaṁ tadajjhagamaṁ. ",
  "sn22.27:1.10": "Yāvatā rūpassa nissaraṇaṁ paññāya me taṁ sudiṭṭhaṁ. ",
  "sn22.27:1.11": "Vedanāyāhaṁ, bhikkhave … ",
  "sn22.27:1.12": "saññāyāhaṁ, bhikkhave … ",
  "sn22.27:1.13": "saṅkhārānāhaṁ, bhikkhave … ",
  "sn22.27:1.14": "viññāṇassāhaṁ, bhikkhave, assādapariyesanaṁ acariṁ. ",
  "sn22.27:1.15": "Yo viññāṇassa assādo tadajjhagamaṁ. ",
  "sn22.27:1.16": "Yāvatā viññāṇassa assādo paññāya me so sudiṭṭho. ",
  "sn22.27:1.17": "Viññāṇassāhaṁ, bhikkhave, ādīnavapariyesanaṁ acariṁ. ",
  "sn22.27:1.18": "Yo viññāṇassa ādīnavo tadajjhagamaṁ. ",
  "sn22.27:1.19": "Yāvatā viññāṇassa ādīnavo paññāya me so sudiṭṭho. ",
  "sn22.27:1.20": "Viññāṇassāhaṁ, bhikkhave, nissaraṇapariyesanaṁ acariṁ. ",
  "sn22.27:1.21": "Yaṁ viññāṇassa nissaraṇaṁ tadajjhagamaṁ. ",
  "sn22.27:1.22": "Yāvatā viññāṇassa nissaraṇaṁ paññāya me taṁ sudiṭṭhaṁ. ",
  "sn22.27:1.23": "Yāvakīvañcāhaṁ, bhikkhave, imesaṁ pañcannaṁ upādānakkhandhānaṁ assādañca assādato ādīnavañca ādīnavato nissaraṇañca nissaraṇato yathābhūtaṁ nābbhaññāsiṁ …pe… ",
  "sn22.27:1.24": "abbhaññāsiṁ. ",
  "sn22.27:1.25": "Ñāṇañca pana me dassanaṁ udapādi: ",
  "sn22.27:1.26": "‘akuppā me vimutti; ayamantimā jāti; natthi dāni punabbhavo’”ti. ",
  "sn22.27:1.27": "Chaṭṭhaṁ. "
}