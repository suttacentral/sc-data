{
  "sn22.116:0.1": "Saṁyutta Nikāya 22 ",
  "sn22.116:0.2": "12. Dhammakathikavagga ",
  "sn22.116:0.3": "116. Dutiyadhammakathikasutta ",
  "sn22.116:1.1": "Sāvatthinidānaṁ. ",
  "sn22.116:1.2": "Ekamantaṁ nisinno kho so bhikkhu bhagavantaṁ etadavoca: ",
  "sn22.116:1.3": "“‘dhammakathiko, dhammakathiko’ti, bhante, vuccati; ",
  "sn22.116:1.4": "kittāvatā nu kho, bhante, dhammakathiko hoti; ",
  "sn22.116:1.5": "kittāvatā dhammānudhammappaṭipanno hoti, kittāvatā diṭṭhadhammanibbānappatto hotī”ti? ",
  "sn22.116:1.6": "“Rūpassa ce, bhikkhu, nibbidāya virāgāya nirodhāya dhammaṁ deseti, ‘dhammakathiko bhikkhū’ti alaṁvacanāya. ",
  "sn22.116:1.7": "Rūpassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṁvacanāya. ",
  "sn22.116:1.8": "Rūpassa ce, bhikkhu, nibbidā virāgā nirodhā anupādāvimutto hoti, ‘diṭṭhadhammanibbānappatto bhikkhū’ti alaṁvacanāya. ",
  "sn22.116:1.9": "Vedanāya ce, bhikkhu …pe… ",
  "sn22.116:1.10": "saññāya ce, bhikkhu … ",
  "sn22.116:1.11": "saṅkhārānañce, bhikkhu … ",
  "sn22.116:1.12": "viññāṇassa ce, bhikkhu, nibbidāya virāgāya nirodhāya dhammaṁ deseti, ‘dhammakathiko bhikkhū’ti alaṁvacanāya. ",
  "sn22.116:1.13": "Viññāṇassa ce, bhikkhu, nibbidāya virāgāya nirodhāya paṭipanno hoti, ‘dhammānudhammappaṭipanno bhikkhū’ti alaṁvacanāya. ",
  "sn22.116:1.14": "Viññāṇassa ce, bhikkhu, nibbidā virāgā nirodhā anupādāvimutto hoti, ‘diṭṭhadhammanibbānappatto bhikkhū’ti alaṁvacanāyā”ti. ",
  "sn22.116:1.15": "Catutthaṁ. "
}