{
  "sn22.56:0.1": "Saṁyutta Nikāya 22 ",
  "sn22.56:0.2": "6. Upayavagga ",
  "sn22.56:0.3": "56. Upādānaparipavattasutta ",
  "sn22.56:1.1": "Sāvatthinidānaṁ. ",
  "sn22.56:1.2": "“Pañcime, bhikkhave, upādānakkhandhā. ",
  "sn22.56:1.3": "Katame pañca? ",
  "sn22.56:1.4": "Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. ",
  "sn22.56:1.5": "Yāvakīvañcāhaṁ, bhikkhave, ime pañcupādānakkhandhe catuparivaṭṭaṁ yathābhūtaṁ nābbhaññāsiṁ, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya anuttaraṁ sammāsambodhiṁ abhisambuddhoti paccaññāsiṁ. ",
  "sn22.56:1.6": "Yato ca khvāhaṁ, bhikkhave, ime pañcupādānakkhandhe catuparivaṭṭaṁ yathābhūtaṁ abbhaññāsiṁ, athāhaṁ, bhikkhave, sadevake loke …pe… ",
  "sn22.56:1.7": "sadevamanussāya anuttaraṁ sammāsambodhiṁ abhisambuddhoti paccaññāsiṁ. ",
  "sn22.56:2.1": "Kathañca catuparivaṭṭaṁ? ",
  "sn22.56:2.2": "Rūpaṁ abbhaññāsiṁ, rūpasamudayaṁ abbhaññāsiṁ, rūpanirodhaṁ abbhaññāsiṁ, rūpanirodhagāminiṁ paṭipadaṁ abbhaññāsiṁ; ",
  "sn22.56:2.3": "vedanaṁ … ",
  "sn22.56:2.4": "saññaṁ … ",
  "sn22.56:2.5": "saṅkhāre … ",
  "sn22.56:2.6": "viññāṇaṁ abbhaññāsiṁ, viññāṇasamudayaṁ abbhaññāsiṁ, viññāṇanirodhaṁ abbhaññāsiṁ, viññāṇanirodhagāminiṁ paṭipadaṁ abbhaññāsiṁ. ",
  "sn22.56:3.1": "Katamañca, bhikkhave, rūpaṁ? ",
  "sn22.56:3.2": "Cattāro ca mahābhūtā catunnañca mahābhūtānaṁ upādāya rūpaṁ. ",
  "sn22.56:3.3": "Idaṁ vuccati, bhikkhave, rūpaṁ. ",
  "sn22.56:3.4": "Āhārasamudayā rūpasamudayo; ",
  "sn22.56:3.5": "āhāranirodhā rūpanirodho. ",
  "sn22.56:3.6": "Ayameva ariyo aṭṭhaṅgiko maggo rūpanirodhagāminī paṭipadā, seyyathidaṁ—",
  "sn22.56:3.7": "sammādiṭṭhi …pe… sammāsamādhi. ",
  "sn22.56:4.1": "Ye hi keci, bhikkhave, samaṇā vā brāhmaṇā vā evaṁ rūpaṁ abhiññāya, evaṁ rūpasamudayaṁ abhiññāya, evaṁ rūpanirodhaṁ abhiññāya, evaṁ rūpanirodhagāminiṁ paṭipadaṁ abhiññāya rūpassa nibbidāya virāgāya nirodhāya paṭipannā, te suppaṭipannā. ",
  "sn22.56:4.2": "Ye suppaṭipannā, te imasmiṁ dhammavinaye gādhanti. ",
  "sn22.56:5.1": "Ye ca kho keci, bhikkhave, samaṇā vā brāhmaṇā vā evaṁ rūpaṁ abhiññāya …pe… evaṁ rūpanirodhagāminiṁ paṭipadaṁ abhiññāya, rūpassa nibbidā virāgā nirodhā anupādā vimuttā te suvimuttā. ",
  "sn22.56:5.2": "Ye suvimuttā te kevalino. ",
  "sn22.56:5.3": "Ye kevalino vaṭṭaṁ tesaṁ natthi paññāpanāya. ",
  "sn22.56:6.1": "Katamā ca, bhikkhave, vedanā? ",
  "sn22.56:6.2": "Chayime, bhikkhave, vedanākāyā—",
  "sn22.56:6.3": "cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. ",
  "sn22.56:6.4": "Ayaṁ vuccati, bhikkhave, vedanā. ",
  "sn22.56:6.5": "Phassasamudayā vedanāsamudayo; ",
  "sn22.56:6.6": "phassanirodhā vedanānirodho. ",
  "sn22.56:6.7": "Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—",
  "sn22.56:6.8": "sammādiṭṭhi …pe… sammāsamādhi. ",
  "sn22.56:7.1": "Ye hi keci, bhikkhave, samaṇā vā brāhmaṇā vā evaṁ vedanaṁ abhiññāya, evaṁ vedanāsamudayaṁ abhiññāya, evaṁ vedanānirodhaṁ abhiññāya, evaṁ vedanānirodhagāminiṁ paṭipadaṁ abhiññāya vedanāya nibbidāya virāgāya nirodhāya paṭipannā, te suppaṭipannā. ",
  "sn22.56:7.2": "Ye suppaṭipannā, te imasmiṁ dhammavinaye gādhanti. ",
  "sn22.56:8.1": "Ye ca kho keci, bhikkhave, samaṇā vā brāhmaṇā vā evaṁ vedanaṁ abhiññāya …pe… evaṁ vedanānirodhagāminiṁ paṭipadaṁ abhiññāya …pe… ",
  "sn22.56:8.2": "vaṭṭaṁ tesaṁ natthi paññāpanāya. ",
  "sn22.56:9.1": "Katamā ca, bhikkhave, saññā? ",
  "sn22.56:9.2": "Chayime, bhikkhave, saññākāyā—",
  "sn22.56:9.3": "rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. ",
  "sn22.56:9.4": "Ayaṁ vuccati, bhikkhave, saññā. ",
  "sn22.56:9.5": "Phassasamudayā saññāsamudayo; ",
  "sn22.56:9.6": "phassanirodhā saññānirodho. ",
  "sn22.56:9.7": "Ayameva ariyo aṭṭhaṅgiko maggo saññānirodhagāminī paṭipadā, seyyathidaṁ—",
  "sn22.56:9.8": "sammādiṭṭhi …pe… sammāsamādhi …pe… ",
  "sn22.56:9.9": "vaṭṭaṁ tesaṁ natthi paññāpanāya. ",
  "sn22.56:10.1": "Katame ca, bhikkhave, saṅkhārā? ",
  "sn22.56:10.2": "Chayime, bhikkhave, cetanākāyā—",
  "sn22.56:10.3": "rūpasañcetanā, saddasañcetanā, gandhasañcetanā, rasasañcetanā, phoṭṭhabbasañcetanā, dhammasañcetanā. ",
  "sn22.56:10.4": "Ime vuccanti, bhikkhave, saṅkhārā. ",
  "sn22.56:10.5": "Phassasamudayā saṅkhārasamudayo; ",
  "sn22.56:10.6": "phassanirodhā saṅkhāranirodho. ",
  "sn22.56:10.7": "Ayameva ariyo aṭṭhaṅgiko maggo saṅkhāranirodhagāminī paṭipadā, seyyathidaṁ—",
  "sn22.56:10.8": "sammādiṭṭhi …pe… sammāsamādhi. ",
  "sn22.56:11.1": "Ye hi keci, bhikkhave, samaṇā vā brāhmaṇā vā evaṁ saṅkhāre abhiññāya, evaṁ saṅkhārasamudayaṁ abhiññāya, evaṁ saṅkhāranirodhaṁ abhiññāya, evaṁ saṅkhāranirodhagāminiṁ paṭipadaṁ abhiññāya saṅkhārānaṁ nibbidāya virāgāya nirodhāya paṭipannā, te suppaṭipannā. ",
  "sn22.56:11.2": "Ye suppaṭipannā, te imasmiṁ dhammavinaye gādhanti. ",
  "sn22.56:12.1": "Ye ca kho keci, bhikkhave, samaṇā vā brāhmaṇā vā evaṁ saṅkhāre abhiññāya, evaṁ saṅkhārasamudayaṁ abhiññāya, evaṁ saṅkhāranirodhaṁ abhiññāya, evaṁ saṅkhāranirodhagāminiṁ paṭipadaṁ abhiññāya saṅkhārānaṁ nibbidā virāgā nirodhā anupādā vimuttā, te suvimuttā. ",
  "sn22.56:12.2": "Ye suvimuttā, te kevalino. ",
  "sn22.56:12.3": "Ye kevalino vaṭṭaṁ tesaṁ natthi paññāpanāya. ",
  "sn22.56:13.1": "Katamañca, bhikkhave, viññāṇaṁ? ",
  "sn22.56:13.2": "Chayime, bhikkhave, viññāṇakāyā—",
  "sn22.56:13.3": "cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. ",
  "sn22.56:13.4": "Idaṁ vuccati, bhikkhave, viññāṇaṁ. ",
  "sn22.56:13.5": "Nāmarūpasamudayā viññāṇasamudayo; ",
  "sn22.56:13.6": "nāmarūpanirodhā viññāṇanirodho. ",
  "sn22.56:13.7": "Ayameva ariyo aṭṭhaṅgiko maggo viññāṇanirodhagāminī paṭipadā, seyyathidaṁ—",
  "sn22.56:13.8": "sammādiṭṭhi …pe… sammāsamādhi. ",
  "sn22.56:14.1": "Ye hi keci, bhikkhave, samaṇā vā brāhmaṇā vā evaṁ viññāṇaṁ abhiññāya, evaṁ viññāṇasamudayaṁ abhiññāya, evaṁ viññāṇanirodhaṁ abhiññāya, evaṁ viññāṇanirodhagāminiṁ paṭipadaṁ abhiññāya viññāṇassa nibbidāya virāgāya nirodhāya paṭipannā, te suppaṭipannā. ",
  "sn22.56:14.2": "Ye suppaṭipannā, te imasmiṁ dhammavinaye gādhanti. ",
  "sn22.56:15.1": "Ye ca kho keci, bhikkhave, samaṇā vā brāhmaṇā vā evaṁ viññāṇaṁ abhiññāya, evaṁ viññāṇasamudayaṁ abhiññāya, evaṁ viññāṇanirodhaṁ abhiññāya, evaṁ viññāṇanirodhagāminiṁ paṭipadaṁ abhiññāya viññāṇassa nibbidā virāgā nirodhā anupādā vimuttā, te suvimuttā. ",
  "sn22.56:15.2": "Ye suvimuttā, te kevalino. ",
  "sn22.56:15.3": "Ye kevalino vaṭṭaṁ tesaṁ natthi paññāpanāyā”ti. ",
  "sn22.56:15.4": "Catutthaṁ. "
}