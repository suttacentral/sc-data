{
  "sn22.117:0.1": "Saṁyutta Nikāya 22 ",
  "sn22.117:0.2": "12. Dhammakathikavagga ",
  "sn22.117:0.3": "117. Bandhanasutta ",
  "sn22.117:1.1": "Sāvatthinidānaṁ. ",
  "sn22.117:1.2": "“Idha, bhikkhave, assutavā puthujjano ariyānaṁ adassāvī …pe… sappurisadhamme avinīto ",
  "sn22.117:1.3": "rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. ",
  "sn22.117:1.4": "Ayaṁ vuccati, bhikkhave, assutavā puthujjano rūpabandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. ",
  "sn22.117:1.5": "Vedanaṁ attato samanupassati …pe… vedanāya vā attānaṁ. ",
  "sn22.117:1.6": "Ayaṁ vuccati, bhikkhave, assutavā puthujjano vedanābandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. ",
  "sn22.117:1.7": "Saññaṁ … ",
  "sn22.117:1.8": "saṅkhāre … ",
  "sn22.117:1.9": "viññāṇaṁ attato samanupassati …pe… ",
  "sn22.117:1.10": "ayaṁ vuccati, bhikkhave, assutavā puthujjano viññāṇabandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. ",
  "sn22.117:2.1": "Sutavā ca kho, bhikkhave, ariyasāvako ariyānaṁ dassāvī …pe… sappurisadhamme suvinīto ",
  "sn22.117:2.2": "na rūpaṁ attato samanupassati, na rūpavantaṁ vā attānaṁ; na attani vā rūpaṁ, na rūpasmiṁ vā attānaṁ. ",
  "sn22.117:2.3": "Ayaṁ vuccati, bhikkhave, sutavā ariyasāvako na rūpabandhanabaddho, na santarabāhirabandhanabaddho, tīradassī, pāradassī; ‘parimutto so dukkhasmā’ti vadāmi. ",
  "sn22.117:2.4": "Na vedanaṁ attato …pe… ",
  "sn22.117:2.5": "na saññaṁ attato …pe… ",
  "sn22.117:2.6": "na saṅkhāre attato …pe… ",
  "sn22.117:2.7": "na viññāṇaṁ attato samanupassati …pe… ",
  "sn22.117:2.8": "ayaṁ vuccati, bhikkhave, sutavā ariyasāvako na viññāṇabandhanabaddho, na santarabāhirabandhanabaddho, tīradassī, pāradassī, ‘parimutto so dukkhasmā’ti vadāmī”ti. ",
  "sn22.117:2.9": "Pañcamaṁ. "
}