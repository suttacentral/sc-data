{
  "sn22.85:0.1": "Saṁyutta Nikāya 22 ",
  "sn22.85:0.2": "9. Theravagga ",
  "sn22.85:0.3": "85. Yamakasutta ",
  "sn22.85:1.1": "Ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme. ",
  "sn22.85:1.2": "Tena kho pana samayena yamakassa nāma bhikkhuno evarūpaṁ pāpakaṁ diṭṭhigataṁ uppannaṁ hoti: ",
  "sn22.85:1.3": "“tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā”ti. ",
  "sn22.85:2.1": "Assosuṁ kho sambahulā bhikkhū yamakassa kira nāma bhikkhuno evarūpaṁ pāpakaṁ diṭṭhigataṁ uppannaṁ hoti: ",
  "sn22.85:2.2": "“tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā”ti. ",
  "sn22.85:2.3": "Atha kho te bhikkhū yenāyasmā yamako tenupasaṅkamiṁsu; upasaṅkamitvā āyasmatā yamakena saddhiṁ sammodiṁsu. ",
  "sn22.85:2.4": "Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te bhikkhū āyasmantaṁ yamakaṁ etadavocuṁ: ",
  "sn22.85:3.1": "“Saccaṁ kira te, āvuso yamaka, evarūpaṁ pāpakaṁ diṭṭhigataṁ uppannaṁ: ",
  "sn22.85:3.2": "‘tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā’”ti? ",
  "sn22.85:3.3": "“Evaṁ khvāhaṁ, āvuso, bhagavatā dhammaṁ desitaṁ ājānāmi: ",
  "sn22.85:3.4": "‘khīṇāsavo bhikkhu kāyassa bhedā ucchijjati vinassati, na hoti paraṁ maraṇā’”ti. ",
  "sn22.85:4.1": "“Mā, āvuso yamaka, evaṁ avaca, mā bhagavantaṁ abbhācikkhi. Na hi sādhu bhagavato abbhācikkhanaṁ. Na hi bhagavā evaṁ vadeyya: ",
  "sn22.85:4.2": "‘khīṇāsavo bhikkhu kāyassa bhedā ucchijjati vinassati, na hoti paraṁ maraṇā’”ti. ",
  "sn22.85:4.3": "Evampi kho āyasmā yamako tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati: ",
  "sn22.85:4.4": "“tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā”ti. ",
  "sn22.85:5.1": "Yato kho te bhikkhū nāsakkhiṁsu āyasmantaṁ yamakaṁ etasmā pāpakā diṭṭhigatā vivecetuṁ, atha kho te bhikkhū uṭṭhāyāsanā yenāyasmā sāriputto tenupasaṅkamiṁsu; upasaṅkamitvā āyasmantaṁ sāriputtaṁ etadavocuṁ: ",
  "sn22.85:5.2": "“yamakassa nāma, āvuso sāriputta, bhikkhuno evarūpaṁ pāpakaṁ diṭṭhigataṁ uppannaṁ: ",
  "sn22.85:5.3": "‘tathāhaṁ bhagavatā dhammaṁ desitaṁ ājānāmi yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā’ti. ",
  "sn22.85:5.4": "Sādhāyasmā sāriputto yena yamako bhikkhu tenupasaṅkamatu anukampaṁ upādāyā”ti. ",
  "sn22.85:5.5": "Adhivāsesi kho āyasmā sāriputto tuṇhībhāvena. ",
  "sn22.85:5.6": "Atha kho āyasmā sāriputto sāyanhasamayaṁ paṭisallānā vuṭṭhito yenāyasmā yamako tenupasaṅkami; upasaṅkamitvā āyasmatā yamakena saddhiṁ sammodi …pe… ekamantaṁ nisinno kho āyasmā sāriputto āyasmantaṁ yamakaṁ etadavoca: ",
  "sn22.85:6.1": "“Saccaṁ kira te, āvuso yamaka, evarūpaṁ pāpakaṁ diṭṭhigataṁ uppannaṁ: ",
  "sn22.85:6.2": "‘tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā’”ti? ",
  "sn22.85:6.3": "“Evaṁ khvāhaṁ, āvuso, bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā”ti. ",
  "sn22.85:7.1": "“Taṁ kiṁ maññasi, āvuso yamaka, ",
  "sn22.85:7.2": "rūpaṁ niccaṁ vā aniccaṁ vā”ti? ",
  "sn22.85:7.3": "“Aniccaṁ, āvuso”. ",
  "sn22.85:7.4": "“Vedanā niccā … ",
  "sn22.85:7.5": "saññā … ",
  "sn22.85:7.6": "saṅkhārā … ",
  "sn22.85:7.7": "viññāṇaṁ niccaṁ vā aniccaṁ vā”ti? ",
  "sn22.85:7.8": "“Aniccaṁ, āvuso”. ",
  "sn22.85:7.9": "“Tasmātiha …pe… ",
  "sn22.85:7.10": "evaṁ passaṁ …pe… ",
  "sn22.85:7.11": "nāparaṁ itthattāyāti pajānāti. ",
  "sn22.85:8.1": "Taṁ kiṁ maññasi, āvuso yamaka, ",
  "sn22.85:8.2": "rūpaṁ tathāgatoti samanupassasī”ti? ",
  "sn22.85:8.3": "“No hetaṁ, āvuso” … ",
  "sn22.85:8.4": "“vedanaṁ tathāgatoti samanupassasī”ti? ",
  "sn22.85:8.5": "“No hetaṁ, āvuso” … ",
  "sn22.85:8.6": "“saññaṁ … ",
  "sn22.85:8.7": "saṅkhāre … ",
  "sn22.85:8.8": "viññāṇaṁ tathāgatoti samanupassasī”ti? ",
  "sn22.85:8.9": "“No hetaṁ, āvuso”. ",
  "sn22.85:9.1": "“Taṁ kiṁ maññasi, āvuso yamaka, ",
  "sn22.85:9.2": "rūpasmiṁ tathāgatoti samanupassasī”ti? ",
  "sn22.85:9.3": "“No hetaṁ, āvuso”. ",
  "sn22.85:9.4": "“Aññatra rūpā tathāgatoti samanupassasī”ti? ",
  "sn22.85:9.5": "“No hetaṁ, āvuso”. ",
  "sn22.85:9.6": "“Vedanāya … ",
  "sn22.85:9.7": "aññatra vedanāya …pe… ",
  "sn22.85:9.8": "saññāya … ",
  "sn22.85:9.9": "aññatra saññāya … ",
  "sn22.85:9.10": "saṅkhāresu … ",
  "sn22.85:9.11": "aññatra saṅkhārehi … ",
  "sn22.85:9.12": "viññāṇasmiṁ tathāgatoti samanupassasī”ti? ",
  "sn22.85:9.13": "“No hetaṁ, āvuso”. ",
  "sn22.85:9.14": "“Aññatra viññāṇā tathāgatoti samanupassasī”ti? ",
  "sn22.85:9.15": "“No hetaṁ, āvuso”. ",
  "sn22.85:10.1": "“Taṁ kiṁ maññasi, āvuso yamaka, ",
  "sn22.85:10.2": "rūpaṁ … vedanaṁ … saññaṁ … saṅkhāre … viññāṇaṁ tathāgatoti samanupassasī”ti? ",
  "sn22.85:10.3": "“No hetaṁ, āvuso”. ",
  "sn22.85:11.1": "“Taṁ kiṁ maññasi, āvuso yamaka, ",
  "sn22.85:11.2": "ayaṁ so arūpī … avedano … asaññī … asaṅkhāro … aviññāṇo tathāgatoti samanupassasī”ti? ",
  "sn22.85:11.3": "“No hetaṁ, āvuso”. ",
  "sn22.85:11.4": "“Ettha ca te, āvuso yamaka, diṭṭheva dhamme saccato thetato tathāgate anupalabbhiyamāne, kallaṁ nu te taṁ veyyākaraṇaṁ: ",
  "sn22.85:11.5": "‘tathāhaṁ bhagavatā dhammaṁ desitaṁ ājānāmi, yathā khīṇāsavo bhikkhu kāyassa bhedā ucchijjati vinassati, na hoti paraṁ maraṇā’”ti? ",
  "sn22.85:12.1": "“Ahu kho me taṁ, āvuso sāriputta, pubbe aviddasuno pāpakaṁ diṭṭhigataṁ; ",
  "sn22.85:12.2": "idañca panāyasmato sāriputtassa dhammadesanaṁ sutvā tañceva pāpakaṁ diṭṭhigataṁ pahīnaṁ, dhammo ca me abhisamito”ti. ",
  "sn22.85:13.1": "“Sace taṁ, āvuso yamaka, evaṁ puccheyyuṁ: ",
  "sn22.85:13.2": "‘yo so, āvuso yamaka, bhikkhu arahaṁ khīṇāsavo so kāyassa bhedā paraṁ maraṇā kiṁ hotī’ti? ",
  "sn22.85:13.3": "Evaṁ puṭṭho tvaṁ, āvuso yamaka, kinti byākareyyāsī”ti? ",
  "sn22.85:13.4": "“Sace maṁ, āvuso, evaṁ puccheyyuṁ: ",
  "sn22.85:13.5": "‘yo so, āvuso yamaka, bhikkhu arahaṁ khīṇāsavo so kāyassa bhedā paraṁ maraṇā kiṁ hotī’ti? ",
  "sn22.85:13.6": "Evaṁ puṭṭhohaṁ, āvuso, evaṁ byākareyyaṁ: ",
  "sn22.85:13.7": "‘rūpaṁ kho, āvuso, aniccaṁ. ",
  "sn22.85:13.8": "Yadaniccaṁ taṁ dukkhaṁ; ",
  "sn22.85:13.9": "yaṁ dukkhaṁ taṁ niruddhaṁ tadatthaṅgataṁ. ",
  "sn22.85:13.10": "Vedanā … ",
  "sn22.85:13.11": "saññā … ",
  "sn22.85:13.12": "saṅkhārā … ",
  "sn22.85:13.13": "viññāṇaṁ aniccaṁ. ",
  "sn22.85:13.14": "Yadaniccaṁ taṁ dukkhaṁ; ",
  "sn22.85:13.15": "yaṁ dukkhaṁ taṁ niruddhaṁ tadatthaṅgatan’ti. ",
  "sn22.85:13.16": "Evaṁ puṭṭhohaṁ, āvuso, evaṁ byākareyyan”ti. ",
  "sn22.85:14.1": "“Sādhu sādhu, āvuso yamaka. ",
  "sn22.85:14.2": "Tena hāvuso yamaka, upamaṁ te karissāmi etasseva atthassa bhiyyoso mattāya ñāṇāya. ",
  "sn22.85:14.3": "Seyyathāpi, āvuso yamaka, gahapati vā gahapatiputto vā aḍḍho mahaddhano mahābhogo; ",
  "sn22.85:14.4": "so ca ārakkhasampanno. ",
  "sn22.85:14.5": "Tassa kocideva puriso uppajjeyya anatthakāmo ahitakāmo ayogakkhemakāmo jīvitā voropetukāmo. ",
  "sn22.85:14.6": "Tassa evamassa: ",
  "sn22.85:14.7": "‘ayaṁ kho gahapati vā gahapatiputto vā aḍḍho mahaddhano mahābhogo; ",
  "sn22.85:14.8": "so ca ārakkhasampanno; ",
  "sn22.85:14.9": "nāyaṁ sukaro pasayha jīvitā voropetuṁ. ",
  "sn22.85:14.10": "Yannūnāhaṁ anupakhajja jīvitā voropeyyan’ti. ",
  "sn22.85:14.11": "So taṁ gahapatiṁ vā gahapatiputtaṁ vā upasaṅkamitvā evaṁ vadeyya: ",
  "sn22.85:14.12": "‘upaṭṭhaheyyaṁ taṁ, bhante’ti. ",
  "sn22.85:14.13": "Tamenaṁ so gahapati vā gahapatiputto vā upaṭṭhāpeyya. ",
  "sn22.85:14.14": "So upaṭṭhaheyya pubbuṭṭhāyī pacchānipātī kiṅkārapaṭissāvī manāpacārī piyavādī. ",
  "sn22.85:14.15": "Tassa so gahapati vā gahapatiputto vā mittatopi naṁ saddaheyya; ",
  "sn22.85:14.16": "suhajjatopi naṁ saddaheyya; ",
  "sn22.85:14.17": "tasmiñca vissāsaṁ āpajjeyya. ",
  "sn22.85:14.18": "Yadā kho, āvuso, tassa purisassa evamassa: ",
  "sn22.85:14.19": "‘saṁvissattho kho myāyaṁ gahapati vā gahapatiputto vā’ti, atha naṁ rahogataṁ viditvā tiṇhena satthena jīvitā voropeyya. ",
  "sn22.85:15.1": "Taṁ kiṁ maññasi, āvuso yamaka, ",
  "sn22.85:15.2": "yadā hi so puriso amuṁ gahapatiṁ vā gahapatiputtaṁ vā upasaṅkamitvā evaṁ āha: ",
  "sn22.85:15.3": "‘upaṭṭhaheyyaṁ taṁ, bhante’ti, tadāpi so vadhakova. ",
  "sn22.85:15.4": "Vadhakañca pana santaṁ na aññāsi: ",
  "sn22.85:15.5": "‘vadhako me’ti. ",
  "sn22.85:15.6": "Yadāpi so upaṭṭhahati pubbuṭṭhāyī pacchānipātī kiṅkārapaṭissāvī manāpacārī piyavādī, tadāpi so vadhakova. ",
  "sn22.85:15.7": "Vadhakañca pana santaṁ na aññāsi: ",
  "sn22.85:15.8": "‘vadhako me’ti. ",
  "sn22.85:15.9": "Yadāpi naṁ rahogataṁ viditvā tiṇhena satthena jīvitā voropeti, tadāpi so vadhakova. ",
  "sn22.85:15.10": "Vadhakañca pana santaṁ na aññāsi: ",
  "sn22.85:15.11": "‘vadhako me’”ti. ",
  "sn22.85:15.12": "“Evamāvuso”ti. ",
  "sn22.85:15.13": "“Evameva kho, āvuso, assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto ",
  "sn22.85:15.14": "rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. ",
  "sn22.85:15.15": "Vedanaṁ … ",
  "sn22.85:15.16": "saññaṁ … ",
  "sn22.85:15.17": "saṅkhāre … ",
  "sn22.85:15.18": "viññāṇaṁ attato samanupassati, viññāṇavantaṁ vā attānaṁ; attani vā viññāṇaṁ, viññāṇasmiṁ vā attānaṁ. ",
  "sn22.85:16.1": "So aniccaṁ rūpaṁ ‘aniccaṁ rūpan’ti yathābhūtaṁ nappajānāti. ",
  "sn22.85:16.2": "Aniccaṁ vedanaṁ ‘aniccā vedanā’ti yathābhūtaṁ nappajānāti. ",
  "sn22.85:16.3": "Aniccaṁ saññaṁ ‘aniccā saññā’ti yathābhūtaṁ nappajānāti. ",
  "sn22.85:16.4": "Anicce saṅkhāre ‘aniccā saṅkhārā’ti yathābhūtaṁ nappajānāti. ",
  "sn22.85:16.5": "Aniccaṁ viññāṇaṁ ‘aniccaṁ viññāṇan’ti yathābhūtaṁ nappajānāti. ",
  "sn22.85:17.1": "Dukkhaṁ rūpaṁ ‘dukkhaṁ rūpan’ti yathābhūtaṁ nappajānāti. ",
  "sn22.85:17.2": "Dukkhaṁ vedanaṁ … ",
  "sn22.85:17.3": "dukkhaṁ saññaṁ … ",
  "sn22.85:17.4": "dukkhe saṅkhāre … ",
  "sn22.85:17.5": "dukkhaṁ viññāṇaṁ ‘dukkhaṁ viññāṇan’ti yathābhūtaṁ nappajānāti. ",
  "sn22.85:18.1": "Anattaṁ rūpaṁ ‘anattā rūpan’ti yathābhūtaṁ nappajānāti. ",
  "sn22.85:18.2": "Anattaṁ vedanaṁ … ",
  "sn22.85:18.3": "anattaṁ saññaṁ … ",
  "sn22.85:18.4": "anatte saṅkhāre … ",
  "sn22.85:18.5": "anattaṁ viññāṇaṁ ‘anattaṁ viññāṇan’ti yathābhūtaṁ nappajānāti. ",
  "sn22.85:19.1": "Saṅkhataṁ rūpaṁ ‘saṅkhataṁ rūpan’ti yathābhūtaṁ nappajānāti. ",
  "sn22.85:19.2": "Saṅkhataṁ vedanaṁ … ",
  "sn22.85:19.3": "saṅkhataṁ saññaṁ … ",
  "sn22.85:19.4": "saṅkhate saṅkhāre … ",
  "sn22.85:19.5": "saṅkhataṁ viññāṇaṁ ‘saṅkhataṁ viññāṇan’ti yathābhūtaṁ nappajānāti. ",
  "sn22.85:20.1": "Vadhakaṁ rūpaṁ ‘vadhakaṁ rūpan’ti yathābhūtaṁ nappajānāti. ",
  "sn22.85:20.2": "Vadhakaṁ vedanaṁ ‘vadhakā vedanā’ti … ",
  "sn22.85:20.3": "vadhakaṁ saññaṁ ‘vadhakā saññā’ti … ",
  "sn22.85:20.4": "vadhake saṅkhāre ‘vadhakā saṅkhārā’ti yathābhūtaṁ nappajānāti. ",
  "sn22.85:20.5": "Vadhakaṁ viññāṇaṁ ‘vadhakaṁ viññāṇan’ti yathābhūtaṁ nappajānāti. ",
  "sn22.85:21.1": "So rūpaṁ upeti upādiyati adhiṭṭhāti ‘attā me’ti. ",
  "sn22.85:21.2": "Vedanaṁ … ",
  "sn22.85:21.3": "saññaṁ … ",
  "sn22.85:21.4": "saṅkhāre … ",
  "sn22.85:21.5": "viññāṇaṁ upeti upādiyati adhiṭṭhāti ‘attā me’ti. ",
  "sn22.85:21.6": "Tassime pañcupādānakkhandhā upetā upādinnā dīgharattaṁ ahitāya dukkhāya saṁvattanti. ",
  "sn22.85:22.1": "Sutavā ca kho, āvuso, ariyasāvako ariyānaṁ dassāvī …pe… sappurisadhamme suvinīto ",
  "sn22.85:22.2": "na rūpaṁ attato samanupassati, na rūpavantaṁ attānaṁ; na attani rūpaṁ, na rūpasmiṁ attānaṁ. ",
  "sn22.85:22.3": "Na vedanaṁ … ",
  "sn22.85:22.4": "na saññaṁ … ",
  "sn22.85:22.5": "na saṅkhāre … ",
  "sn22.85:22.6": "na viññāṇaṁ attato samanupassati, na viññāṇavantaṁ attānaṁ; ",
  "sn22.85:22.7": "na attani viññāṇaṁ, na viññāṇasmiṁ attānaṁ. ",
  "sn22.85:23.1": "So aniccaṁ rūpaṁ ‘aniccaṁ rūpan’ti yathābhūtaṁ pajānāti. ",
  "sn22.85:23.2": "Aniccaṁ vedanaṁ … ",
  "sn22.85:23.3": "aniccaṁ saññaṁ … ",
  "sn22.85:23.4": "anicce saṅkhāre … ",
  "sn22.85:23.5": "aniccaṁ viññāṇaṁ ‘aniccaṁ viññāṇan’ti yathābhūtaṁ pajānāti. ",
  "sn22.85:24.1": "Dukkhaṁ rūpaṁ ‘dukkhaṁ rūpan’ti yathābhūtaṁ pajānāti. ",
  "sn22.85:24.2": "Dukkhaṁ vedanaṁ … ",
  "sn22.85:24.3": "dukkhaṁ saññaṁ … ",
  "sn22.85:24.4": "dukkhe saṅkhāre … ",
  "sn22.85:24.5": "dukkhaṁ viññāṇaṁ ‘dukkhaṁ viññāṇan’ti yathābhūtaṁ pajānāti. ",
  "sn22.85:25.1": "Anattaṁ rūpaṁ ‘anattā rūpan’ti yathābhūtaṁ pajānāti. ",
  "sn22.85:25.2": "Anattaṁ vedanaṁ … ",
  "sn22.85:25.3": "anattaṁ saññaṁ … ",
  "sn22.85:25.4": "anatte saṅkhāre … ",
  "sn22.85:25.5": "anattaṁ viññāṇaṁ ‘anattā viññāṇan’ti yathābhūtaṁ pajānāti. ",
  "sn22.85:26.1": "Saṅkhataṁ rūpaṁ ‘saṅkhataṁ rūpan’ti yathābhūtaṁ pajānāti. ",
  "sn22.85:26.2": "Saṅkhataṁ vedanaṁ … ",
  "sn22.85:26.3": "saṅkhataṁ saññaṁ … ",
  "sn22.85:26.4": "saṅkhate saṅkhāre … ",
  "sn22.85:26.5": "saṅkhataṁ viññāṇaṁ ‘saṅkhataṁ viññāṇan’ti yathābhūtaṁ pajānāti. ",
  "sn22.85:27.1": "Vadhakaṁ rūpaṁ ‘vadhakaṁ rūpan’ti yathābhūtaṁ pajānāti. ",
  "sn22.85:27.2": "Vadhakaṁ vedanaṁ … ",
  "sn22.85:27.3": "vadhakaṁ saññaṁ … ",
  "sn22.85:27.4": "vadhake saṅkhāre ‘vadhakā saṅkhārā’ti yathābhūtaṁ pajānāti. ",
  "sn22.85:27.5": "Vadhakaṁ viññāṇaṁ ‘vadhakaṁ viññāṇan’ti yathābhūtaṁ pajānāti. ",
  "sn22.85:28.1": "So rūpaṁ na upeti, na upādiyati, nādhiṭṭhāti: ‘attā me’ti. ",
  "sn22.85:28.2": "Vedanaṁ … ",
  "sn22.85:28.3": "saññaṁ … ",
  "sn22.85:28.4": "saṅkhāre … ",
  "sn22.85:28.5": "viññāṇaṁ na upeti, na upādiyati, nādhiṭṭhāti: ‘attā me’ti. ",
  "sn22.85:28.6": "Tassime pañcupādānakkhandhā anupetā anupādinnā dīgharattaṁ hitāya sukhāya saṁvattantī”ti. ",
  "sn22.85:28.7": "“Evametaṁ, āvuso sāriputta, hoti yesaṁ āyasmantānaṁ tādisā sabrahmacārino anukampakā atthakāmā ovādakā anusāsakā. ",
  "sn22.85:28.8": "Idañca pana me āyasmato sāriputtassa dhammadesanaṁ sutvā anupādāya āsavehi cittaṁ vimuttan”ti. ",
  "sn22.85:28.9": "Tatiyaṁ. "
}