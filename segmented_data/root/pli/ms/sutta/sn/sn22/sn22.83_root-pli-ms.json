{
  "sn22.83:0.1": "Saṁyutta Nikāya 22 ",
  "sn22.83:0.2": "9. Theravagga ",
  "sn22.83:0.3": "83. Ānandasutta ",
  "sn22.83:1.1": "Sāvatthinidānaṁ. ",
  "sn22.83:1.2": "Tatra kho āyasmā ānando bhikkhū āmantesi: ",
  "sn22.83:1.3": "“āvuso bhikkhave”ti. ",
  "sn22.83:1.4": "“Āvuso”ti kho te bhikkhū āyasmato ānandassa paccassosuṁ. ",
  "sn22.83:1.5": "Āyasmā ānando etadavoca: ",
  "sn22.83:2.1": "“Puṇṇo nāma, āvuso, āyasmā mantāṇiputto amhākaṁ navakānaṁ sataṁ bahūpakāro hoti. ",
  "sn22.83:2.2": "So amhe iminā ovādena ovadati: ",
  "sn22.83:2.3": "‘upādāya, āvuso ānanda, asmīti hoti, no anupādāya. ",
  "sn22.83:2.4": "Kiñca upādāya asmīti hoti, no anupādāya? ",
  "sn22.83:2.5": "Rūpaṁ upādāya asmīti hoti, no anupādāya. ",
  "sn22.83:2.6": "Vedanaṁ … ",
  "sn22.83:2.7": "saññaṁ … ",
  "sn22.83:2.8": "saṅkhāre … ",
  "sn22.83:2.9": "viññāṇaṁ upādāya asmīti hoti, no anupādāya. ",
  "sn22.83:3.1": "Seyyathāpi, āvuso ānanda, itthī vā puriso vā daharo yuvā maṇḍanakajātiko ādāse vā parisuddhe pariyodāte acche vā udakapatte sakaṁ mukhanimittaṁ paccavekkhamāno upādāya passeyya, no anupādāya; ",
  "sn22.83:3.2": "evameva kho, āvuso ānanda, rūpaṁ upādāya asmīti hoti, no anupādāya. ",
  "sn22.83:3.3": "Vedanaṁ … ",
  "sn22.83:3.4": "saññaṁ … ",
  "sn22.83:3.5": "saṅkhāre … ",
  "sn22.83:3.6": "viññāṇaṁ upādāya asmīti hoti, no anupādāya. ",
  "sn22.83:4.1": "Taṁ kiṁ maññasi, āvuso ānanda, ",
  "sn22.83:4.2": "rūpaṁ niccaṁ vā aniccaṁ vā’ti? ",
  "sn22.83:4.3": "‘Aniccaṁ, āvuso’. ",
  "sn22.83:4.4": "‘Vedanā … ",
  "sn22.83:4.5": "saññā … ",
  "sn22.83:4.6": "saṅkhārā … ",
  "sn22.83:4.7": "viññāṇaṁ niccaṁ vā aniccaṁ vā’ti? ",
  "sn22.83:4.8": "‘Aniccaṁ, āvuso’ …pe…. ",
  "sn22.83:4.9": "Tasmātiha …pe… ",
  "sn22.83:4.10": "evaṁ passaṁ …pe… ",
  "sn22.83:4.11": "nāparaṁ itthattāyāti pajānātīti. ",
  "sn22.83:4.12": "Puṇṇo nāma, āvuso, āyasmā mantāṇiputto amhākaṁ navakānaṁ sataṁ bahūpakāro hoti. ",
  "sn22.83:4.13": "So amhe iminā ovādena ovadati. ",
  "sn22.83:4.14": "Idañca pana me āyasmato puṇṇassa mantāṇiputtassa dhammadesanaṁ sutvā dhammo abhisamito”ti. ",
  "sn22.83:4.15": "Paṭhamaṁ. "
}