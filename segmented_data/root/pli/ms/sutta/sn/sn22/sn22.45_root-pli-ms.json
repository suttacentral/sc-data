{
  "sn22.45:0.1": "Saṁyutta Nikāya 22 ",
  "sn22.45:0.2": "5. Attadīpavagga ",
  "sn22.45:0.3": "45. Aniccasutta ",
  "sn22.45:1.1": "Sāvatthinidānaṁ. ",
  "sn22.45:1.2": "“Rūpaṁ, bhikkhave, aniccaṁ. ",
  "sn22.45:1.3": "Yadaniccaṁ taṁ dukkhaṁ; ",
  "sn22.45:1.4": "yaṁ dukkhaṁ tadanattā; ",
  "sn22.45:1.5": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.45:1.6": "Evametaṁ yathābhūtaṁ sammappaññāya passato cittaṁ virajjati vimuccati anupādāya āsavehi. ",
  "sn22.45:1.7": "Vedanā aniccā … ",
  "sn22.45:1.8": "saññā … ",
  "sn22.45:1.9": "saṅkhārā … ",
  "sn22.45:1.10": "viññāṇaṁ aniccaṁ. ",
  "sn22.45:1.11": "Yadaniccaṁ taṁ dukkhaṁ; ",
  "sn22.45:1.12": "yaṁ dukkhaṁ tadanattā; ",
  "sn22.45:1.13": "yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. ",
  "sn22.45:1.14": "Evametaṁ yathābhūtaṁ sammappaññāya passato cittaṁ virajjati vimuccati anupādāya āsavehi. ",
  "sn22.45:1.15": "Rūpadhātuyā ce, bhikkhave, bhikkhuno cittaṁ virattaṁ vimuttaṁ hoti anupādāya āsavehi, vedanādhātuyā …pe… ",
  "sn22.45:1.16": "saññādhātuyā … ",
  "sn22.45:1.17": "saṅkhāradhātuyā … ",
  "sn22.45:1.18": "viññāṇadhātuyā ce, bhikkhave, bhikkhuno cittaṁ virattaṁ vimuttaṁ hoti anupādāya āsavehi. ",
  "sn22.45:1.19": "Vimuttattā ṭhitaṁ. Ṭhitattā santusitaṁ. Santusitattā na paritassati. Aparitassaṁ paccattaññeva parinibbāyati. ",
  "sn22.45:1.20": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. ",
  "sn22.45:1.21": "Tatiyaṁ. "
}