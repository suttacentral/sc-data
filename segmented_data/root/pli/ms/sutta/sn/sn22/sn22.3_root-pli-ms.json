{
  "sn22.3:0.1": "Saṁyutta Nikāya 22 ",
  "sn22.3:0.2": "1. Nakulapituvagga ",
  "sn22.3:0.3": "3. Hāliddikānisutta ",
  "sn22.3:1.1": "Evaṁ me sutaṁ—",
  "sn22.3:1.2": " ekaṁ samayaṁ āyasmā mahākaccāno avantīsu viharati kuraraghare papāte pabbate. ",
  "sn22.3:1.3": "Atha kho hāliddikāni gahapati yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. Ekamantaṁ nisinno kho hāliddikāni gahapati āyasmantaṁ mahākaccānaṁ etadavoca: ",
  "sn22.3:1.4": "“vuttamidaṁ, bhante, bhagavatā aṭṭhakavaggiye māgaṇḍiyapañhe: ",
  "sn22.3:2.1": "‘Okaṁ pahāya aniketasārī, ",
  "sn22.3:2.2": "Gāme akubbaṁ muni santhavāni; ",
  "sn22.3:2.3": "Kāmehi ritto apurakkharāno, ",
  "sn22.3:2.4": "Kathaṁ na viggayha janena kayirā’ti. ",
  "sn22.3:3.1": "Imassa nu kho, bhante, bhagavatā saṅkhittena bhāsitassa kathaṁ vitthārena attho daṭṭhabbo”ti? ",
  "sn22.3:4.1": "“Rūpadhātu kho, gahapati, viññāṇassa oko. ",
  "sn22.3:4.2": "Rūpadhāturāgavinibandhañca pana viññāṇaṁ ‘okasārī’ti vuccati. ",
  "sn22.3:4.3": "Vedanādhātu kho, gahapati, viññāṇassa oko. ",
  "sn22.3:4.4": "Vedanādhāturāgavinibandhañca pana viññāṇaṁ ‘okasārī’ti vuccati. ",
  "sn22.3:4.5": "Saññādhātu kho, gahapati, viññāṇassa oko. ",
  "sn22.3:4.6": "Saññādhāturāgavinibandhañca pana viññāṇaṁ ‘okasārī’ti vuccati. ",
  "sn22.3:4.7": "Saṅkhāradhātu kho, gahapati, viññāṇassa oko. ",
  "sn22.3:4.8": "Saṅkhāradhāturāgavinibandhañca pana viññāṇaṁ ‘okasārī’ti vuccati. ",
  "sn22.3:4.9": "Evaṁ kho, gahapati, okasārī hoti. ",
  "sn22.3:5.1": "Kathañca, gahapati, anokasārī hoti? ",
  "sn22.3:5.2": "Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn22.3:5.3": "Tasmā tathāgato ‘anokasārī’ti vuccati. ",
  "sn22.3:5.4": "Vedanādhātuyā kho, gahapati … ",
  "sn22.3:5.5": "saññādhātuyā kho, gahapati … ",
  "sn22.3:5.6": "saṅkhāradhātuyā kho, gahapati … ",
  "sn22.3:5.7": "viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn22.3:5.8": "Tasmā tathāgato ‘anokasārī’ti vuccati. ",
  "sn22.3:5.9": "Evaṁ kho, gahapati, anokasārī hoti. ",
  "sn22.3:6.1": "Kathañca, gahapati, niketasārī hoti? ",
  "sn22.3:6.2": "Rūpanimittaniketavisāravinibandhā kho, gahapati, ‘niketasārī’ti vuccati. ",
  "sn22.3:6.3": "Saddanimitta …pe… ",
  "sn22.3:6.4": "gandhanimitta … ",
  "sn22.3:6.5": "rasanimitta … ",
  "sn22.3:6.6": "phoṭṭhabbanimitta … ",
  "sn22.3:6.7": "dhammanimittaniketavisāravinibandhā kho, gahapati, ‘niketasārī’ti vuccati. ",
  "sn22.3:6.8": "Evaṁ kho, gahapati, niketasārī hoti. ",
  "sn22.3:7.1": "Kathañca, gahapati, aniketasārī hoti? ",
  "sn22.3:7.2": "Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn22.3:7.3": "Tasmā tathāgato ‘aniketasārī’ti vuccati. ",
  "sn22.3:7.4": "Saddanimitta … ",
  "sn22.3:7.5": "gandhanimitta … ",
  "sn22.3:7.6": "rasanimitta … ",
  "sn22.3:7.7": "phoṭṭhabbanimitta … ",
  "sn22.3:7.8": "dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṅkatā āyatiṁ anuppādadhammā. ",
  "sn22.3:7.9": "Tasmā tathāgato ‘aniketasārī’ti vuccati. ",
  "sn22.3:7.10": "Evaṁ kho, gahapati, aniketasārī hoti. ",
  "sn22.3:8.1": "Kathañca, gahapati, gāme santhavajāto hoti? ",
  "sn22.3:8.2": "Idha, gahapati, ekacco gihīhi saṁsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṁ āpajjati. ",
  "sn22.3:8.3": "Evaṁ kho, gahapati, gāme santhavajāto hoti. ",
  "sn22.3:9.1": "Kathañca, gahapati, gāme na santhavajāto hoti? ",
  "sn22.3:9.2": "Idha, gahapati, bhikkhu gihīhi asaṁsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kiccakaraṇīyesu na attanā tesu yogaṁ āpajjati. ",
  "sn22.3:9.3": "Evaṁ kho, gahapati, gāme na santhavajāto hoti. ",
  "sn22.3:10.1": "Kathañca, gahapati, kāmehi aritto hoti? ",
  "sn22.3:10.2": "Idha, gahapati, ekacco kāmesu avigatarāgo hoti avigatacchando avigatapemo avigatapipāso avigatapariḷāho avigatataṇho. ",
  "sn22.3:10.3": "Evaṁ kho, gahapati, kāmehi aritto hoti. ",
  "sn22.3:11.1": "Kathañca, gahapati, kāmehi ritto hoti? ",
  "sn22.3:11.2": "Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. ",
  "sn22.3:11.3": "Evaṁ kho, gahapati, kāmehi ritto hoti. ",
  "sn22.3:12.1": "Kathañca, gahapati, purakkharāno hoti? ",
  "sn22.3:12.2": "Idha, gahapati, ekaccassa evaṁ hoti: ",
  "sn22.3:12.3": "‘evaṁrūpo siyaṁ anāgatamaddhānaṁ, evaṁvedano siyaṁ anāgatamaddhānaṁ, evaṁsañño siyaṁ anāgatamaddhānaṁ, evaṁsaṅkhāro siyaṁ anāgatamaddhānaṁ, evaṁviññāṇo siyaṁ anāgatamaddhānan’ti. ",
  "sn22.3:12.4": "Evaṁ kho, gahapati, purakkharāno hoti. ",
  "sn22.3:13.1": "Kathañca, gahapati, apurakkharāno hoti? ",
  "sn22.3:13.2": "Idha, gahapati, ekaccassa na evaṁ hoti: ",
  "sn22.3:13.3": "‘evaṁrūpo siyaṁ anāgatamaddhānaṁ, evaṁvedano siyaṁ anāgatamaddhānaṁ, evaṁsañño siyaṁ anāgatamaddhānaṁ, evaṁsaṅkhāro siyaṁ anāgatamaddhānaṁ, evaṁviññāṇo siyaṁ anāgatamaddhānan’ti. ",
  "sn22.3:13.4": "Evaṁ kho, gahapati, apurakkharāno hoti. ",
  "sn22.3:14.1": "Kathañca, gahapati, kathaṁ viggayha janena kattā hoti? ",
  "sn22.3:14.2": "Idha, gahapati, ekacco evarūpiṁ kathaṁ kattā hoti: ",
  "sn22.3:14.3": "‘na tvaṁ imaṁ dhammavinayaṁ ājānāsi; ahaṁ imaṁ dhammavinayaṁ ājānāmi. Kiṁ tvaṁ imaṁ dhammavinayaṁ ājānissasi? Micchāpaṭipanno tvamasi; ahamasmi sammāpaṭipanno. Pure vacanīyaṁ pacchā avaca; pacchā vacanīyaṁ pure avaca. Sahitaṁ me, asahitaṁ te. Adhiciṇṇaṁ te viparāvattaṁ. Āropito te vādo; cara vādappamokkhāya. Niggahitosi; nibbeṭhehi vā sace pahosī’ti. ",
  "sn22.3:14.4": "Evaṁ kho, gahapati, kathaṁ viggayha janena kattā hoti. ",
  "sn22.3:15.1": "Kathañca, gahapati, kathaṁ na viggayha janena kattā hoti? ",
  "sn22.3:15.2": "Idha, gahapati, bhikkhu na evarūpiṁ kathaṁ kattā hoti: ",
  "sn22.3:15.3": "‘na tvaṁ imaṁ dhammavinayaṁ ājānāsi …pe… nibbeṭhehi vā sace pahosī’ti. ",
  "sn22.3:15.4": "Evaṁ kho, gahapati, kathaṁ na viggayha janena kattā hoti. ",
  "sn22.3:16.1": "Iti kho, gahapati, yaṁ taṁ vuttaṁ bhagavatā aṭṭhakavaggiye māgaṇḍiyapañhe: ",
  "sn22.3:17.1": "‘Okaṁ pahāya aniketasārī, ",
  "sn22.3:17.2": "Gāme akubbaṁ munisanthavāni; ",
  "sn22.3:17.3": "Kāmehi ritto apurakkharāno, ",
  "sn22.3:17.4": "Kathaṁ na viggayha janena kayirā’ti. ",
  "sn22.3:18.1": "Imassa kho, gahapati, bhagavatā saṅkhittena bhāsitassa evaṁ vitthārena attho daṭṭhabbo”ti. ",
  "sn22.3:18.2": "Tatiyaṁ. "
}