{
  "sn22.88:0.1": "Saṁyutta Nikāya 22 ",
  "sn22.88:0.2": "9. Theravagga ",
  "sn22.88:0.3": "88. Assajisutta ",
  "sn22.88:1.1": "Ekaṁ samayaṁ bhagavā rājagahe viharati veḷuvane kalandakanivāpe. ",
  "sn22.88:1.2": "Tena kho pana samayena āyasmā assaji kassapakārāme viharati ābādhiko dukkhito bāḷhagilāno. ",
  "sn22.88:1.3": "Atha kho āyasmā assaji upaṭṭhāke āmantesi: ",
  "sn22.88:1.4": "“etha tumhe, āvuso, yena bhagavā tenupasaṅkamatha; upasaṅkamitvā mama vacanena bhagavato pāde sirasā vandatha: ",
  "sn22.88:1.5": "‘assaji, bhante, bhikkhu ābādhiko dukkhito bāḷhagilāno. ",
  "sn22.88:1.6": "So bhagavato pāde sirasā vandatī’ti. ",
  "sn22.88:1.7": "Evañca vadetha: ",
  "sn22.88:1.8": "‘sādhu kira, bhante, bhagavā yena assaji bhikkhu tenupasaṅkamatu anukampaṁ upādāyā’”ti. ",
  "sn22.88:1.9": "“Evamāvuso”ti kho te bhikkhū āyasmato assajissa paṭissutvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ: ",
  "sn22.88:1.10": "“assaji, bhante, bhikkhu ābādhiko …pe… ",
  "sn22.88:1.11": "sādhu kira, bhante, bhagavā yena assaji bhikkhu tenupasaṅkamatu anukampaṁ upādāyā”ti. ",
  "sn22.88:1.12": "Adhivāsesi bhagavā tuṇhībhāvena. ",
  "sn22.88:2.1": "Atha kho bhagavā sāyanhasamayaṁ paṭisallānā vuṭṭhito yenāyasmā assaji tenupasaṅkami. ",
  "sn22.88:2.2": "Addasā kho āyasmā assaji bhagavantaṁ dūratova āgacchantaṁ. ",
  "sn22.88:2.3": "Disvāna mañcake samadhosi. ",
  "sn22.88:2.4": "Atha kho bhagavā āyasmantaṁ assajiṁ etadavoca: ",
  "sn22.88:2.5": "“alaṁ, assaji, mā tvaṁ mañcake samadhosi. ",
  "sn22.88:2.6": "Santimāni āsanāni paññattāni, tatthāhaṁ nisīdissāmī”ti. ",
  "sn22.88:2.7": "Nisīdi bhagavā paññatte āsane. Nisajja kho bhagavā āyasmantaṁ assajiṁ etadavoca: ",
  "sn22.88:2.8": "“kacci te, assaji, khamanīyaṁ, kacci yāpanīyaṁ …pe… paṭikkamosānaṁ paññāyati no abhikkamo”ti? ",
  "sn22.88:3.1": "“Na me, bhante, khamanīyaṁ …pe… abhikkamosānaṁ paññāyati no paṭikkamo”ti. ",
  "sn22.88:3.2": "“Kacci te, assaji, na kiñci kukkuccaṁ na koci vippaṭisāro”ti? ",
  "sn22.88:3.3": "“Taggha me, bhante, anappakaṁ kukkuccaṁ anappako vippaṭisāro”ti. ",
  "sn22.88:3.4": "“Kacci pana taṁ, assaji, attā sīlato na upavadatī”ti? ",
  "sn22.88:3.5": "“Na kho maṁ, bhante, attā sīlato upavadatī”ti. ",
  "sn22.88:3.6": "“No ce kira taṁ, assaji, attā sīlato upavadati, atha kiñca te kukkuccaṁ ko ca vippaṭisāro”ti? ",
  "sn22.88:3.7": "“Pubbe khvāhaṁ, bhante, gelaññe passambhetvā passambhetvā kāyasaṅkhāre viharāmi, sohaṁ samādhiṁ nappaṭilabhāmi. ",
  "sn22.88:3.8": "Tassa mayhaṁ, bhante, taṁ samādhiṁ appaṭilabhato evaṁ hoti: ",
  "sn22.88:3.9": "‘no cassāhaṁ parihāyāmī’”ti. ",
  "sn22.88:3.10": "“Ye te, assaji, samaṇabrāhmaṇā samādhisārakā samādhisāmaññā tesaṁ taṁ samādhiṁ appaṭilabhataṁ evaṁ hoti: ",
  "sn22.88:3.11": "‘no cassu mayaṁ parihāyāmā’ti. ",
  "sn22.88:4.1": "Taṁ kiṁ maññasi, assaji, ",
  "sn22.88:4.2": "rūpaṁ niccaṁ vā aniccaṁ vā”ti? ",
  "sn22.88:4.3": "“Aniccaṁ, bhante” …pe… ",
  "sn22.88:4.4": "viññāṇaṁ …pe… ",
  "sn22.88:4.5": "“tasmātiha …pe… ",
  "sn22.88:4.6": "evaṁ passaṁ …pe… ",
  "sn22.88:4.7": "nāparaṁ itthattāyāti pajānātīti. ",
  "sn22.88:4.8": "So sukhañce vedanaṁ vedayati, sā ‘aniccā’ti pajānāti. ‘Anajjhositā’ti pajānāti. ‘Anabhinanditā’ti pajānāti. ",
  "sn22.88:4.9": "Dukkhañce vedanaṁ vedayati, sā ‘aniccā’ti pajānāti. ‘Anajjhositā’ti pajānāti. ‘Anabhinanditā’ti pajānāti. ",
  "sn22.88:4.10": "Adukkhamasukhañce vedanaṁ vedayati, sā ‘aniccā’ti pajānāti …pe… ‘anabhinanditā’ti pajānāti. ",
  "sn22.88:4.11": "So sukhañce vedanaṁ vedayati, visaṁyutto naṁ vedayati; ",
  "sn22.88:4.12": "dukkhañce vedanaṁ vedayati, visaṁyutto naṁ vedayati; ",
  "sn22.88:4.13": "adukkhamasukhañce vedanaṁ vedayati, visaṁyutto naṁ vedayati. ",
  "sn22.88:4.14": "So kāyapariyantikañce vedanaṁ vedayamāno ‘kāyapariyantikaṁ vedanaṁ vedayāmī’ti pajānāti. Jīvitapariyantikañce vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti. ",
  "sn22.88:4.15": "‘Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānāti. ",
  "sn22.88:5.1": "Seyyathāpi, assaji, telañca paṭicca, vaṭṭiñca paṭicca, telappadīpo jhāyeyya; ",
  "sn22.88:5.2": "tasseva telassa ca vaṭṭiyā ca pariyādānā anāhāro nibbāyeyya. ",
  "sn22.88:5.3": "Evameva kho, assaji, bhikkhu kāyapariyantikaṁ vedanaṁ vedayamāno ‘kāyapariyantikaṁ vedanaṁ vedayāmī’ti pajānāti. Jīvitapariyantikaṁ vedanaṁ vedayamāno ‘jīvitapariyantikaṁ vedanaṁ vedayāmī’ti pajānāti. ",
  "sn22.88:5.4": "‘Kāyassa bhedā uddhaṁ jīvitapariyādānā idheva sabbavedayitāni anabhinanditāni sītībhavissantī’ti pajānātī”ti. ",
  "sn22.88:5.5": "Chaṭṭhaṁ. "
}