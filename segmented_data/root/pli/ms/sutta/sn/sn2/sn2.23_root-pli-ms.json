{
  "sn2.23:0.1": "Saṁyutta Nikāya 2 ",
  "sn2.23:0.2": "3. Nānātitthiyavagga ",
  "sn2.23:0.3": "23. Serīsutta ",
  "sn2.23:1.1": "Ekamantaṁ ṭhito kho serī devaputto bhagavantaṁ gāthāya ajjhabhāsi: ",
  "sn2.23:2.1": "“Annamevābhinandanti, ",
  "sn2.23:2.2": "ubhaye devamānusā; ",
  "sn2.23:2.3": "Atha ko nāma so yakkho, ",
  "sn2.23:2.4": "yaṁ annaṁ nābhinandatī”ti. ",
  "sn2.23:3.1": "“Ye naṁ dadanti saddhāya, ",
  "sn2.23:3.2": "vippasannena cetasā; ",
  "sn2.23:3.3": "Tameva annaṁ bhajati, ",
  "sn2.23:3.4": "asmiṁ loke paramhi ca. ",
  "sn2.23:4.1": "Tasmā vineyya maccheraṁ, ",
  "sn2.23:4.2": "dajjā dānaṁ malābhibhū; ",
  "sn2.23:4.3": "Puññāni paralokasmiṁ, ",
  "sn2.23:4.4": "patiṭṭhā honti pāṇinan”ti. ",
  "sn2.23:5.1": "“Acchariyaṁ, bhante, abbhutaṁ, bhante. ",
  "sn2.23:5.2": "Yāvasubhāsitamidaṁ, bhante, bhagavatā: ",
  "sn2.23:6.1": "‘Ye naṁ dadanti saddhāya, ",
  "sn2.23:6.2": "vippasannena cetasā; ",
  "sn2.23:6.3": "Tameva annaṁ bhajati, ",
  "sn2.23:6.4": "asmiṁ loke paramhi ca. ",
  "sn2.23:7.1": "Tasmā vineyya maccheraṁ, ",
  "sn2.23:7.2": "dajjā dānaṁ malābhibhū; ",
  "sn2.23:7.3": "Puññāni paralokasmiṁ, ",
  "sn2.23:7.4": "patiṭṭhā honti pāṇinan’ti. ",
  "sn2.23:8.1": "Bhūtapubbāhaṁ, bhante, sirī nāma rājā ahosiṁ dāyako dānapati dānassa vaṇṇavādī. ",
  "sn2.23:8.2": "Tassa mayhaṁ, bhante, catūsu dvāresu dānaṁ dīyittha samaṇabrāhmaṇakapaṇaddhikavanibbakayācakānaṁ. ",
  "sn2.23:8.3": "Atha kho maṁ, bhante, itthāgāraṁ upasaṅkamitvā etadavoca: ",
  "sn2.23:8.4": "‘devassa kho dānaṁ dīyati; amhākaṁ dānaṁ na dīyati. ",
  "sn2.23:8.5": "Sādhu mayampi devaṁ nissāya dānāni dadeyyāma, puññāni kareyyāmā’ti. ",
  "sn2.23:8.6": "Tassa mayhaṁ, bhante, etadahosi: ",
  "sn2.23:8.7": "‘ahaṁ khosmi dāyako dānapati dānassa vaṇṇavādī. ",
  "sn2.23:8.8": "Dānaṁ dassāmāti vadante kinti vadeyyan’ti? ",
  "sn2.23:8.9": "So khvāhaṁ, bhante, paṭhamaṁ dvāraṁ itthāgārassa adāsiṁ. ",
  "sn2.23:8.10": "Tattha itthāgārassa dānaṁ dīyittha; mama dānaṁ paṭikkami. ",
  "sn2.23:9.1": "Atha kho maṁ, bhante, khattiyā anuyantā upasaṅkamitvā etadavocuṁ: ",
  "sn2.23:9.2": "‘devassa kho dānaṁ dīyati; itthāgārassa dānaṁ dīyati; amhākaṁ dānaṁ na dīyati. ",
  "sn2.23:9.3": "Sādhu mayampi devaṁ nissāya dānāni dadeyyāma, puññāni kareyyāmā’ti. ",
  "sn2.23:9.4": "Tassa mayhaṁ, bhante, etadahosi: ",
  "sn2.23:9.5": "‘ahaṁ khosmi dāyako dānapati dānassa vaṇṇavādī. ",
  "sn2.23:9.6": "Dānaṁ dassāmāti vadante kinti vadeyyan’ti? ",
  "sn2.23:9.7": "So khvāhaṁ, bhante, dutiyaṁ dvāraṁ khattiyānaṁ anuyantānaṁ adāsiṁ. ",
  "sn2.23:9.8": "Tattha khattiyānaṁ anuyantānaṁ dānaṁ dīyittha, mama dānaṁ paṭikkami. ",
  "sn2.23:10.1": "Atha kho maṁ, bhante, balakāyo upasaṅkamitvā etadavoca: ",
  "sn2.23:10.2": "‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; amhākaṁ dānaṁ na dīyati. ",
  "sn2.23:10.3": "Sādhu mayampi devaṁ nissāya dānāni dadeyyāma, puññāni kareyyāmā’ti. ",
  "sn2.23:10.4": "Tassa mayhaṁ, bhante, etadahosi: ",
  "sn2.23:10.5": "‘ahaṁ khosmi dāyako dānapati dānassa vaṇṇavādī. ",
  "sn2.23:10.6": "Dānaṁ dassāmāti vadante kinti vadeyyan’ti? ",
  "sn2.23:10.7": "So khvāhaṁ, bhante, tatiyaṁ dvāraṁ balakāyassa adāsiṁ. ",
  "sn2.23:10.8": "Tattha balakāyassa dānaṁ dīyittha, mama dānaṁ paṭikkami. ",
  "sn2.23:11.1": "Atha kho maṁ, bhante, brāhmaṇagahapatikā upasaṅkamitvā etadavocuṁ: ",
  "sn2.23:11.2": "‘devassa kho dānaṁ dīyati; itthāgārassa dānaṁ dīyati; khattiyānaṁ anuyantānaṁ dānaṁ dīyati; balakāyassa dānaṁ dīyati; amhākaṁ dānaṁ na dīyati. ",
  "sn2.23:11.3": "Sādhu mayampi devaṁ nissāya dānāni dadeyyāma, puññāni kareyyāmā’ti. ",
  "sn2.23:11.4": "Tassa mayhaṁ, bhante, etadahosi: ",
  "sn2.23:11.5": "‘ahaṁ khosmi dāyako dānapati dānassa vaṇṇavādī. ",
  "sn2.23:11.6": "Dānaṁ dassāmāti vadante kinti vadeyyan’ti? ",
  "sn2.23:11.7": "So khvāhaṁ, bhante, catutthaṁ dvāraṁ brāhmaṇagahapatikānaṁ adāsiṁ. ",
  "sn2.23:11.8": "Tattha brāhmaṇagahapatikānaṁ dānaṁ dīyittha, mama dānaṁ paṭikkami. ",
  "sn2.23:12.1": "Atha kho maṁ, bhante, purisā upasaṅkamitvā etadavocuṁ: ",
  "sn2.23:12.2": "‘na kho dāni devassa koci dānaṁ dīyatī’ti. ",
  "sn2.23:12.3": "Evaṁ vuttāhaṁ, bhante, te purise etadavocaṁ: ",
  "sn2.23:12.4": "‘tena hi, bhaṇe, yo bāhiresu janapadesu āyo sañjāyati tato upaḍḍhaṁ antepure pavesetha, upaḍḍhaṁ tattheva dānaṁ detha samaṇabrāhmaṇakapaṇaddhikavanibbakayācakānan’ti. ",
  "sn2.23:12.5": "So khvāhaṁ, bhante, evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ dhammānaṁ pariyantaṁ nādhigacchāmi—",
  "sn2.23:12.6": "ettakaṁ puññanti vā ettako puññavipākoti vā ettakaṁ sagge ṭhātabbanti vāti. ",
  "sn2.23:12.7": "Acchariyaṁ, bhante, abbhutaṁ, bhante. ",
  "sn2.23:12.8": "Yāvasubhāsitamidaṁ, bhante, bhagavatā: ",
  "sn2.23:13.1": "‘Ye naṁ dadanti saddhāya, ",
  "sn2.23:13.2": "vippasannena cetasā; ",
  "sn2.23:13.3": "Tameva annaṁ bhajati, ",
  "sn2.23:13.4": "asmiṁ loke paramhi ca. ",
  "sn2.23:14.1": "Tasmā vineyya maccheraṁ, ",
  "sn2.23:14.2": "dajjā dānaṁ malābhibhū; ",
  "sn2.23:14.3": "Puññāni paralokasmiṁ, ",
  "sn2.23:14.4": "patiṭṭhā honti pāṇinan’”ti. "
}