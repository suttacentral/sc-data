{
  "sn3.12:0.1": "Saṁyutta Nikāya 3 ",
  "sn3.12:0.2": "2. Dutiyavagga ",
  "sn3.12:0.3": "12. Pañcarājasutta ",
  "sn3.12:1.1": "Sāvatthinidānaṁ. ",
  "sn3.12:1.2": "Tena kho pana samayena pañcannaṁ rājūnaṁ pasenadipamukhānaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi: ",
  "sn3.12:1.3": "“kiṁ nu kho kāmānaṁ aggan”ti? ",
  "sn3.12:1.4": "Tatrekacce evamāhaṁsu: ",
  "sn3.12:1.5": "“rūpā kāmānaṁ aggan”ti. ",
  "sn3.12:1.6": "Ekacce evamāhaṁsu: ",
  "sn3.12:1.7": "“saddā kāmānaṁ aggan”ti. ",
  "sn3.12:1.8": "Ekacce evamāhaṁsu: ",
  "sn3.12:1.9": "“gandhā kāmānaṁ aggan”ti. ",
  "sn3.12:1.10": "Ekacce evamāhaṁsu: ",
  "sn3.12:1.11": "“rasā kāmānaṁ aggan”ti. ",
  "sn3.12:1.12": "Ekacce evamāhaṁsu: ",
  "sn3.12:1.13": "“phoṭṭhabbā kāmānaṁ aggan”ti. ",
  "sn3.12:1.14": "Yato kho te rājāno nāsakkhiṁsu aññamaññaṁ saññāpetuṁ. ",
  "sn3.12:2.1": "Atha kho rājā pasenadi kosalo te rājāno etadavoca: ",
  "sn3.12:2.2": "“āyāma, mārisā, yena bhagavā tenupasaṅkamissāma; upasaṅkamitvā bhagavantaṁ etamatthaṁ paṭipucchissāma. ",
  "sn3.12:2.3": "Yathā no bhagavā byākarissati tathā naṁ dhāressāmā”ti. ",
  "sn3.12:2.4": "“Evaṁ, mārisā”ti kho te rājāno rañño pasenadissa kosalassa paccassosuṁ. ",
  "sn3.12:3.1": "Atha kho te pañca rājāno pasenadipamukhā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinno kho rājā pasenadi kosalo bhagavantaṁ etadavoca: ",
  "sn3.12:3.2": "“idha, bhante, amhākaṁ pañcannaṁ rājūnaṁ pañcahi kāmaguṇehi samappitānaṁ samaṅgībhūtānaṁ paricārayamānānaṁ ayamantarākathā udapādi: ",
  "sn3.12:3.3": "‘kiṁ nu kho kāmānaṁ aggan’ti? ",
  "sn3.12:3.4": "Ekacce evamāhaṁsu: ",
  "sn3.12:3.5": "‘rūpā kāmānaṁ aggan’ti. ",
  "sn3.12:3.6": "Ekacce evamāhaṁsu: ",
  "sn3.12:3.7": "‘saddā kāmānaṁ aggan’ti. ",
  "sn3.12:3.8": "Ekacce evamāhaṁsu: ",
  "sn3.12:3.9": "‘gandhā kāmānaṁ aggan’ti. ",
  "sn3.12:3.10": "Ekacce evamāhaṁsu: ",
  "sn3.12:3.11": "‘rasā kāmānaṁ aggan’ti. ",
  "sn3.12:3.12": "Ekacce evamāhaṁsu: ",
  "sn3.12:3.13": "‘phoṭṭhabbā kāmānaṁ aggan’ti. ",
  "sn3.12:3.14": "Kiṁ nu kho, bhante, kāmānaṁ aggan”ti? ",
  "sn3.12:4.1": "“Manāpapariyantaṁ khvāhaṁ, mahārāja, pañcasu kāmaguṇesu agganti vadāmi. ",
  "sn3.12:4.2": "Teva, mahārāja, rūpā ekaccassa manāpā honti, teva rūpā ekaccassa amanāpā honti. ",
  "sn3.12:4.3": "Yehi ca yo rūpehi attamano hoti paripuṇṇasaṅkappo, so tehi rūpehi aññaṁ rūpaṁ uttaritaraṁ vā paṇītataraṁ vā na pattheti. ",
  "sn3.12:4.4": "Te tassa rūpā paramā honti. ",
  "sn3.12:4.5": "Te tassa rūpā anuttarā honti. ",
  "sn3.12:5.1": "Teva, mahārāja, saddā ekaccassa manāpā honti, teva saddā ekaccassa amanāpā honti. ",
  "sn3.12:5.2": "Yehi ca yo saddehi attamano hoti paripuṇṇasaṅkappo, so tehi saddehi aññaṁ saddaṁ uttaritaraṁ vā paṇītataraṁ vā na pattheti. ",
  "sn3.12:5.3": "Te tassa saddā paramā honti. ",
  "sn3.12:5.4": "Te tassa saddā anuttarā honti. ",
  "sn3.12:6.1": "Teva, mahārāja, gandhā ekaccassa manāpā honti, teva gandhā ekaccassa amanāpā honti. ",
  "sn3.12:6.2": "Yehi ca yo gandhehi attamano hoti paripuṇṇasaṅkappo, so tehi gandhehi aññaṁ gandhaṁ uttaritaraṁ vā paṇītataraṁ vā na pattheti. ",
  "sn3.12:6.3": "Te tassa gandhā paramā honti. ",
  "sn3.12:6.4": "Te tassa gandhā anuttarā honti. ",
  "sn3.12:7.1": "Teva, mahārāja, rasā ekaccassa manāpā honti, teva rasā ekaccassa amanāpā honti. ",
  "sn3.12:7.2": "Yehi ca yo rasehi attamano hoti paripuṇṇasaṅkappo, so tehi rasehi aññaṁ rasaṁ uttaritaraṁ vā paṇītataraṁ vā na pattheti. ",
  "sn3.12:7.3": "Te tassa rasā paramā honti. ",
  "sn3.12:7.4": "Te tassa rasā anuttarā honti. ",
  "sn3.12:8.1": "Teva, mahārāja, phoṭṭhabbā ekaccassa manāpā honti, teva phoṭṭhabbā ekaccassa amanāpā honti. ",
  "sn3.12:8.2": "Yehi ca yo phoṭṭhabbehi attamano hoti paripuṇṇasaṅkappo, so tehi phoṭṭhabbehi aññaṁ phoṭṭhabbaṁ uttaritaraṁ vā paṇītataraṁ vā na pattheti. ",
  "sn3.12:8.3": "Te tassa phoṭṭhabbā paramā honti. ",
  "sn3.12:8.4": "Te tassa phoṭṭhabbā anuttarā hontī”ti. ",
  "sn3.12:9.1": "Tena kho pana samayena candanaṅgaliko upāsako tassaṁ parisāyaṁ nisinno hoti. ",
  "sn3.12:9.2": "Atha kho candanaṅgaliko upāsako uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca: ",
  "sn3.12:9.3": "“paṭibhāti maṁ, bhagavā, paṭibhāti maṁ, sugatā”ti. ",
  "sn3.12:9.4": "“Paṭibhātu taṁ, candanaṅgalikā”ti bhagavā avoca. ",
  "sn3.12:10.1": "Atha kho candanaṅgaliko upāsako bhagavato sammukhā tadanurūpāya gāthāya abhitthavi: ",
  "sn3.12:11.1": "“Padumaṁ yathā kokanadaṁ sugandhaṁ, ",
  "sn3.12:11.2": "Pāto siyā phullamavītagandhaṁ; ",
  "sn3.12:11.3": "Aṅgīrasaṁ passa virocamānaṁ, ",
  "sn3.12:11.4": "Tapantamādiccamivantalikkhe”ti. ",
  "sn3.12:12.1": "Atha kho te pañca rājāno candanaṅgalikaṁ upāsakaṁ pañcahi uttarāsaṅgehi acchādesuṁ. ",
  "sn3.12:12.2": "Atha kho candanaṅgaliko upāsako tehi pañcahi uttarāsaṅgehi bhagavantaṁ acchādesīti. "
}