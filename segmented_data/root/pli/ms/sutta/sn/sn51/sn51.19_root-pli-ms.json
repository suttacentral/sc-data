{
  "sn51.19:0.1": "Saṁyutta Nikāya 51 ",
  "sn51.19:0.2": "2. Pāsādakampanavagga ",
  "sn51.19:0.3": "19. Iddhādidesanāsutta ",
  "sn51.19:1.1": "“Iddhiṁ vo, bhikkhave, desessāmi iddhipādañca iddhipādabhāvanañca iddhipādabhāvanāgāminiñca paṭipadaṁ. ",
  "sn51.19:1.2": "Taṁ suṇātha. ",
  "sn51.19:2.1": "Katamā ca, bhikkhave, iddhi? ",
  "sn51.19:2.2": "Idha, bhikkhave, bhikkhu anekavihitaṁ iddhividhaṁ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṁ vatteti—",
  "sn51.19:2.3": "ayaṁ vuccati, bhikkhave, iddhi. ",
  "sn51.19:3.1": "Katamo ca, bhikkhave, iddhipādo? ",
  "sn51.19:3.2": "Yo so, bhikkhave, maggo yā paṭipadā iddhilābhāya iddhipaṭilābhāya saṁvattati—",
  "sn51.19:3.3": "ayaṁ vuccati, bhikkhave, iddhipādo. ",
  "sn51.19:4.1": "Katamā ca, bhikkhave, iddhipādabhāvanā? ",
  "sn51.19:4.2": "Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, ",
  "sn51.19:4.3": "vīriyasamādhi …pe… ",
  "sn51.19:4.4": "cittasamādhi … ",
  "sn51.19:4.5": "vīmaṁsāsamādhippadhānasaṅkhārasamannāgataṁ iddhipādaṁ bhāveti—",
  "sn51.19:4.6": "ayaṁ vuccati, bhikkhave, iddhipādabhāvanā. ",
  "sn51.19:5.1": "Katamā ca, bhikkhave, iddhipādabhāvanāgāminī paṭipadā? ",
  "sn51.19:5.2": "Ayameva ariyo aṭṭhaṅgiko maggo, seyyathidaṁ—",
  "sn51.19:5.3": "sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—",
  "sn51.19:5.4": "ayaṁ vuccati, bhikkhave, iddhipādabhāvanāgāminī paṭipadā”ti. ",
  "sn51.19:5.5": "Navamaṁ. "
}