{
  "sn51.5:0.1": "Saṁyutta Nikāya 51 ",
  "sn51.5:0.2": "1. Cāpālavagga ",
  "sn51.5:0.3": "5. Iddhipadesasutta ",
  "sn51.5:1.1": "“Ye hi keci, bhikkhave, atītamaddhānaṁ samaṇā vā brāhmaṇā vā iddhipadesaṁ abhinipphādesuṁ sabbe te catunnaṁ iddhipādānaṁ bhāvitattā bahulīkatattā. ",
  "sn51.5:1.2": "Ye hi keci, bhikkhave, anāgatamaddhānaṁ samaṇā vā brāhmaṇā vā iddhipadesaṁ abhinipphādessanti sabbe te catunnaṁ iddhipādānaṁ bhāvitattā bahulīkatattā. ",
  "sn51.5:1.3": "Ye hi keci, bhikkhave, etarahi samaṇā vā brāhmaṇā vā iddhipadesaṁ abhinipphādenti sabbe te catunnaṁ iddhipādānaṁ bhāvitattā bahulīkatattā. ",
  "sn51.5:2.1": "Katamesaṁ catunnaṁ? ",
  "sn51.5:2.2": "Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, ",
  "sn51.5:2.3": "vīriyasamādhi …pe… ",
  "sn51.5:2.4": "cittasamādhi …pe… ",
  "sn51.5:2.5": "vīmaṁsāsamādhippadhānasaṅkhārasamannāgataṁ iddhipādaṁ bhāveti. ",
  "sn51.5:2.6": "Ye hi keci, bhikkhave, atītamaddhānaṁ samaṇā vā brāhmaṇā vā iddhipadesaṁ abhinipphādesuṁ, sabbe te imesaṁyeva catunnaṁ iddhipādānaṁ bhāvitattā bahulīkatattā. ",
  "sn51.5:2.7": "Ye hi keci, bhikkhave, anāgatamaddhānaṁ samaṇā vā brāhmaṇā vā iddhipadesaṁ abhinipphādessanti, sabbe te imesaṁyeva catunnaṁ iddhipādānaṁ bhāvitattā bahulīkatattā. ",
  "sn51.5:2.8": "Ye hi keci, bhikkhave, etarahi samaṇā vā brāhmaṇā vā iddhipadesaṁ abhinipphādenti, sabbe te imesaṁyeva catunnaṁ iddhipādānaṁ bhāvitattā bahulīkatattā”ti. ",
  "sn51.5:2.9": "Pañcamaṁ. "
}