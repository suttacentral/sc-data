{
  "sn51.20:0.1": "Saṁyutta Nikāya 51 ",
  "sn51.20:0.2": "2. Pāsādakampanavagga ",
  "sn51.20:0.3": "20. Vibhaṅgasutta ",
  "sn51.20:1.1": "“Cattārome, bhikkhave, iddhipādā bhāvitā bahulīkatā mahapphalā honti mahānisaṁsā”. ",
  "sn51.20:2.1": "Kathaṁ bhāvitā ca, bhikkhave, cattāro iddhipādā kathaṁ bahulīkatā mahapphalā honti mahānisaṁsā? ",
  "sn51.20:2.2": "Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti—",
  "sn51.20:2.3": "iti me chando na ca atilīno bhavissati, na ca atippaggahito bhavissati, na ca ajjhattaṁ saṅkhitto bhavissati, na ca bahiddhā vikkhitto bhavissati. ",
  "sn51.20:2.4": "Pacchāpuresaññī ca viharati—",
  "sn51.20:2.5": "yathā pure tathā pacchā, yathā pacchā tathā pure; ",
  "sn51.20:2.6": "yathā adho tathā uddhaṁ, yathā uddhaṁ tathā adho; ",
  "sn51.20:2.7": "yathā divā tathā rattiṁ yathā rattiṁ tathā divā. ",
  "sn51.20:2.8": "Iti vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:2.9": "Vīriyasamādhi …pe… ",
  "sn51.20:2.10": "cittasamādhi … ",
  "sn51.20:2.11": "vīmaṁsāsamādhippadhānasaṅkhārasamannāgataṁ iddhipādaṁ bhāveti—",
  "sn51.20:2.12": "iti me vīmaṁsā na ca atilīnā bhavissati, na ca atippaggahitā bhavissati, na ca ajjhattaṁ saṅkhittā bhavissati, na ca bahiddhā vikkhittā bhavissati. ",
  "sn51.20:2.13": "Pacchāpuresaññī ca viharati—",
  "sn51.20:2.14": "yathā pure tathā pacchā, yathā pacchā tathā pure; ",
  "sn51.20:2.15": "yathā adho tathā uddhaṁ, yathā uddhaṁ tathā adho; ",
  "sn51.20:2.16": "yathā divā tathā rattiṁ, yathā rattiṁ tathā divā. ",
  "sn51.20:2.17": "Iti vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:3.1": "Katamo ca, bhikkhave, atilīno chando? ",
  "sn51.20:3.2": "Yo, bhikkhave, chando kosajjasahagato kosajjasampayutto—",
  "sn51.20:3.3": "ayaṁ vuccati, bhikkhave, atilīno chando. ",
  "sn51.20:4.1": "Katamo ca, bhikkhave, atippaggahito chando? ",
  "sn51.20:4.2": "Yo, bhikkhave, chando uddhaccasahagato uddhaccasampayutto—",
  "sn51.20:4.3": "ayaṁ vuccati, bhikkhave, atippaggahito chando. ",
  "sn51.20:5.1": "Katamo ca, bhikkhave, ajjhattaṁ saṅkhitto chando? ",
  "sn51.20:5.2": "Yo, bhikkhave, chando thinamiddhasahagato thinamiddhasampayutto—",
  "sn51.20:5.3": "ayaṁ vuccati, bhikkhave, ajjhattaṁ saṅkhitto chando. ",
  "sn51.20:6.1": "Katamo ca, bhikkhave, bahiddhā vikkhitto chando? ",
  "sn51.20:6.2": "Yo, bhikkhave, chando bahiddhā pañca kāmaguṇe ārabbha anuvikkhitto anuvisaṭo—",
  "sn51.20:6.3": "ayaṁ vuccati, bhikkhave, bahiddhā vikkhitto chando. ",
  "sn51.20:7.1": "Kathañca, bhikkhave, bhikkhu pacchāpuresaññī ca viharati—",
  "sn51.20:7.2": "yathā pure tathā pacchā, yathā pacchā tathā pure? ",
  "sn51.20:7.3": "Idha, bhikkhave, bhikkhuno pacchāpuresaññā suggahitā hoti sumanasikatā sūpadhāritā suppaṭividdhā paññāya. ",
  "sn51.20:7.4": "Evaṁ kho, bhikkhave, bhikkhu pacchāpuresaññī ca viharati—",
  "sn51.20:7.5": "yathā pure tathā pacchā, yathā pacchā tathā pure. ",
  "sn51.20:8.1": "Kathañca, bhikkhave, bhikkhu yathā adho tathā uddhaṁ, yathā uddhaṁ tathā adho viharati? ",
  "sn51.20:8.2": "Idha, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati: ",
  "sn51.20:8.3": "‘atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttan’ti. ",
  "sn51.20:8.4": "Evaṁ kho, bhikkhave, bhikkhu yathā adho tathā uddhaṁ, yathā uddhaṁ tathā adho viharati. ",
  "sn51.20:9.1": "Kathañca, bhikkhave, bhikkhu yathā divā tathā rattiṁ, yathā rattiṁ tathā divā viharati? ",
  "sn51.20:9.2": "Idha, bhikkhave, bhikkhu yehi ākārehi yehi liṅgehi yehi nimittehi divā chandasamādhippadhānasaṅkhārasamannāgataṁ iddhipādaṁ bhāveti, so tehi ākārehi tehi liṅgehi tehi nimittehi rattiṁ chandasamādhippadhānasaṅkhārasamannāgataṁ iddhipādaṁ bhāveti; ",
  "sn51.20:9.3": "yehi vā pana ākārehi yehi liṅgehi yehi nimittehi rattiṁ chandasamādhippadhānasaṅkhārasamannāgataṁ iddhipādaṁ bhāveti, so tehi ākārehi tehi liṅgehi tehi nimittehi divā chandasamādhippadhānasaṅkhārasamannāgataṁ iddhipādaṁ bhāveti. ",
  "sn51.20:9.4": "Evaṁ kho, bhikkhave, bhikkhu yathā divā tathā rattiṁ, yathā rattiṁ tathā divā viharati. ",
  "sn51.20:10.1": "Kathañca, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti? ",
  "sn51.20:10.2": "Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. ",
  "sn51.20:10.3": "Evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:11.1": "Katamañca, bhikkhave, atilīnaṁ vīriyaṁ? ",
  "sn51.20:11.2": "Yaṁ, bhikkhave, vīriyaṁ kosajjasahagataṁ kosajjasampayuttaṁ—",
  "sn51.20:11.3": "idaṁ vuccati, bhikkhave, atilīnaṁ vīriyaṁ. ",
  "sn51.20:12.1": "Katamañca, bhikkhave, atippaggahitaṁ vīriyaṁ? ",
  "sn51.20:12.2": "Yaṁ, bhikkhave, vīriyaṁ uddhaccasahagataṁ uddhaccasampayuttaṁ—",
  "sn51.20:12.3": "idaṁ vuccati, bhikkhave, atippaggahitaṁ vīriyaṁ. ",
  "sn51.20:13.1": "Katamañca, bhikkhave, ajjhattaṁ saṅkhittaṁ vīriyaṁ? ",
  "sn51.20:13.2": "Yaṁ, bhikkhave, vīriyaṁ thinamiddhasahagataṁ thinamiddhasampayuttaṁ—",
  "sn51.20:13.3": "idaṁ vuccati, bhikkhave, ajjhattaṁ saṅkhittaṁ vīriyaṁ. ",
  "sn51.20:14.1": "Katamañca, bhikkhave, bahiddhā vikkhittaṁ vīriyaṁ? ",
  "sn51.20:14.2": "Yaṁ, bhikkhave, vīriyaṁ bahiddhā pañca kāmaguṇe ārabbha anuvikkhittaṁ anuvisaṭaṁ—idaṁ vuccati, bhikkhave, bahiddhā vikkhittaṁ vīriyaṁ …pe…. ",
  "sn51.20:15.1": "Kathañca, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti? ",
  "sn51.20:15.2": "Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. ",
  "sn51.20:15.3": "Evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:16.1": "Katamañca, bhikkhave, atilīnaṁ cittaṁ? ",
  "sn51.20:16.2": "Yaṁ, bhikkhave, cittaṁ kosajjasahagataṁ kosajjasampayuttaṁ—",
  "sn51.20:16.3": "idaṁ vuccati, bhikkhave, atilīnaṁ cittaṁ. ",
  "sn51.20:17.1": "Katamañca, bhikkhave, atippaggahitaṁ cittaṁ? ",
  "sn51.20:17.2": "Yaṁ, bhikkhave, cittaṁ uddhaccasahagataṁ uddhaccasampayuttaṁ—",
  "sn51.20:17.3": "idaṁ vuccati, bhikkhave, atippaggahitaṁ cittaṁ. ",
  "sn51.20:18.1": "Katamañca, bhikkhave, ajjhattaṁ saṅkhittaṁ cittaṁ? ",
  "sn51.20:18.2": "Yaṁ, bhikkhave, cittaṁ thinamiddhasahagataṁ thinamiddhasampayuttaṁ—",
  "sn51.20:18.3": "idaṁ vuccati, bhikkhave, ajjhattaṁ saṅkhittaṁ cittaṁ. ",
  "sn51.20:19.1": "Katamañca, bhikkhave, bahiddhā vikkhittaṁ cittaṁ? ",
  "sn51.20:19.2": "Yaṁ, bhikkhave, cittaṁ bahiddhā pañca kāmaguṇe ārabbha anuvikkhittaṁ anuvisaṭaṁ—",
  "sn51.20:19.3": "idaṁ vuccati, bhikkhave, bahiddhā vikkhittaṁ cittaṁ …pe… ",
  "sn51.20:19.4": "evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:20.1": "Katamā ca, bhikkhave, atilīnā vīmaṁsā? ",
  "sn51.20:20.2": "Yā, bhikkhave, vīmaṁsā kosajjasahagatā kosajjasampayuttā—",
  "sn51.20:20.3": "ayaṁ vuccati, bhikkhave, atilīnā vīmaṁsā. ",
  "sn51.20:21.1": "Katamā ca, bhikkhave, atippaggahitā vīmaṁsā? ",
  "sn51.20:21.2": "Yā, bhikkhave, vīmaṁsā uddhaccasahagatā uddhaccasampayuttā—",
  "sn51.20:21.3": "ayaṁ vuccati, bhikkhave, atippaggahitā vīmaṁsā. ",
  "sn51.20:22.1": "Katamā ca, bhikkhave, ajjhattaṁ saṅkhittā vīmaṁsā? ",
  "sn51.20:22.2": "Yā, bhikkhave, vīmaṁsā thinamiddhasahagatā thinamiddhasampayuttā—",
  "sn51.20:22.3": "ayaṁ vuccati, bhikkhave, ajjhattaṁ saṅkhittā vīmaṁsā. ",
  "sn51.20:23.1": "Katamā ca, bhikkhave, bahiddhā vikkhittā vīmaṁsā? ",
  "sn51.20:23.2": "Yā, bhikkhave, vīmaṁsā bahiddhā pañca kāmaguṇe ārabbha anuvikkhittā anuvisaṭā—",
  "sn51.20:23.3": "ayaṁ vuccati, bhikkhave, bahiddhā vikkhittā vīmaṁsā …pe… ",
  "sn51.20:23.4": "evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. ",
  "sn51.20:23.5": "Evaṁ bhāvitā kho, bhikkhave, cattāro iddhipādā evaṁ bahulīkatā mahapphalā honti mahānisaṁsā. ",
  "sn51.20:24.1": "Evaṁ bhāvitesu kho, bhikkhave, bhikkhu catūsu iddhipādesu evaṁ bahulīkatesu, anekavihitaṁ iddhividhaṁ paccanubhoti—ekopi hutvā bahudhā hoti, bahudhāpi hutvā eko hoti …pe… yāva brahmalokāpi kāyena vasaṁ vatteti. ",
  "sn51.20:24.2": "Evaṁ bhāvitesu kho, bhikkhave, bhikkhu catūsu iddhipādesu evaṁ bahulīkatesu, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. ",
  "sn51.20:24.3": "Dasamaṁ. ",
  "sn51.20:24.4": "Pāsādakampanavaggo dutiyo. ",
  "sn51.20:25.0": "Tassuddānaṁ",
  "sn51.20:25.1": "Pubbaṁ mahapphalaṁ chandaṁ, ",
  "sn51.20:25.2": "Moggallānañca uṇṇābhaṁ; ",
  "sn51.20:25.3": "Dve samaṇabrāhmaṇā bhikkhu, ",
  "sn51.20:25.4": "Desanā vibhaṅgena cāti. "
}