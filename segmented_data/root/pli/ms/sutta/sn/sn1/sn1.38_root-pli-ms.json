{
  "sn1.38:0.1": "Saṁyutta Nikāya 1 ",
  "sn1.38:0.2": "4. Satullapakāyikavagga ",
  "sn1.38:0.3": "38. Sakalikasutta ",
  "sn1.38:1.1": "Evaṁ me sutaṁ—",
  "sn1.38:1.2": "ekaṁ samayaṁ bhagavā rājagahe viharati maddakucchismiṁ migadāye. ",
  "sn1.38:1.3": "Tena kho pana samayena bhagavato pādo sakalikāya khato hoti. ",
  "sn1.38:1.4": "Bhusā sudaṁ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; ",
  "sn1.38:1.5": "tā sudaṁ bhagavā sato sampajāno adhivāseti avihaññamāno. ",
  "sn1.38:1.6": "Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappeti pāde pādaṁ accādhāya sato sampajāno. ",
  "sn1.38:2.1": "Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṁ maddakucchiṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. ",
  "sn1.38:2.2": "Ekamantaṁ ṭhitā kho ekā devatā bhagavato santike imaṁ udānaṁ udānesi: ",
  "sn1.38:2.3": "“nāgo vata, bho, samaṇo gotamo; ",
  "sn1.38:2.4": "nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:3.1": "Atha kho aparā devatā bhagavato santike imaṁ udānaṁ udānesi: ",
  "sn1.38:3.2": "“sīho vata, bho, samaṇo gotamo; ",
  "sn1.38:3.3": "sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:4.1": "Atha kho aparā devatā bhagavato santike imaṁ udānaṁ udānesi: ",
  "sn1.38:4.2": "“ājānīyo vata, bho, samaṇo gotamo; ",
  "sn1.38:4.3": "ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:5.1": "Atha kho aparā devatā bhagavato santike imaṁ udānaṁ udānesi: ",
  "sn1.38:5.2": "“nisabho vata, bho, samaṇo gotamo; ",
  "sn1.38:5.3": "nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:6.1": "Atha kho aparā devatā bhagavato santike imaṁ udānaṁ udānesi: ",
  "sn1.38:6.2": "“dhorayho vata, bho, samaṇo gotamo; ",
  "sn1.38:6.3": "dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:7.1": "Atha kho aparā devatā bhagavato santike imaṁ udānaṁ udānesi: ",
  "sn1.38:7.2": "“danto vata, bho, samaṇo gotamo; ",
  "sn1.38:7.3": "dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. ",
  "sn1.38:8.1": "Atha kho aparā devatā bhagavato santike imaṁ udānaṁ udānesi: ",
  "sn1.38:8.2": "“passa samādhiṁ subhāvitaṁ cittañca suvimuttaṁ, na cābhinataṁ na cāpanataṁ na ca sasaṅkhāraniggayhavāritagataṁ. ",
  "sn1.38:8.3": "Yo evarūpaṁ purisanāgaṁ purisasīhaṁ purisaājānīyaṁ purisanisabhaṁ purisadhorayhaṁ purisadantaṁ atikkamitabbaṁ maññeyya kimaññatra adassanā”ti. ",
  "sn1.38:9.1": "“Pañcavedā sataṁ samaṁ, ",
  "sn1.38:9.2": "Tapassī brāhmaṇā caraṁ; ",
  "sn1.38:9.3": "Cittañca nesaṁ na sammā vimuttaṁ, ",
  "sn1.38:9.4": "Hīnattharūpā na pāraṅgamā te. ",
  "sn1.38:10.1": "Taṇhādhipannā vatasīlabaddhā, ",
  "sn1.38:10.2": "Lūkhaṁ tapaṁ vassasataṁ carantā; ",
  "sn1.38:10.3": "Cittañca nesaṁ na sammā vimuttaṁ, ",
  "sn1.38:10.4": "Hīnattharūpā na pāraṅgamā te. ",
  "sn1.38:11.1": "Na mānakāmassa damo idhatthi, ",
  "sn1.38:11.2": "Na monamatthi asamāhitassa; ",
  "sn1.38:11.3": "Eko araññe viharaṁ pamatto, ",
  "sn1.38:11.4": "Na maccudheyyassa tareyya pāran”ti. ",
  "sn1.38:12.1": "“Mānaṁ pahāya susamāhitatto, ",
  "sn1.38:12.2": "Sucetaso sabbadhi vippamutto; ",
  "sn1.38:12.3": "Eko araññe viharamappamatto, ",
  "sn1.38:12.4": "Sa maccudheyyassa tareyya pāran”ti. "
}