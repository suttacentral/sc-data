{
  "sn48.50:0.1": "Saṁyutta Nikāya 48 ",
  "sn48.50:0.2": "5. Jarāvagga ",
  "sn48.50:0.3": "50. Āpaṇasutta ",
  "sn48.50:1.1": "Evaṁ me sutaṁ—",
  "sn48.50:1.2": "ekaṁ samayaṁ bhagavā aṅgesu viharati āpaṇaṁ nāma aṅgānaṁ nigamo. ",
  "sn48.50:1.3": "Tatra kho bhagavā āyasmantaṁ sāriputtaṁ āmantesi: ",
  "sn48.50:1.4": "“yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā”ti? ",
  "sn48.50:2.1": "“Yo so, bhante, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. ",
  "sn48.50:2.2": "saddhassa hi, bhante, ariyasāvakassa etaṁ pāṭikaṅkhaṁ yaṁ āraddhavīriyo viharissati—akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48.50:2.3": "Yaṁ hissa, bhante, vīriyaṁ tadassa vīriyindriyaṁ. ",
  "sn48.50:3.1": "Saddhassa hi, bhante, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. ",
  "sn48.50:3.2": "Yā hissa, bhante, sati tadassa satindriyaṁ. ",
  "sn48.50:4.1": "Saddhassa hi, bhante, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. ",
  "sn48.50:4.2": "Yo hissa, bhante, samādhi tadassa samādhindriyaṁ. ",
  "sn48.50:5.1": "Saddhassa hi, bhante, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati—",
  "sn48.50:5.2": "anamataggo kho saṁsāro. ",
  "sn48.50:5.3": "Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn48.50:5.4": "Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ—",
  "sn48.50:5.5": "sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ",
  "sn48.50:5.6": "Yā hissa, bhante, paññā tadassa paññindriyaṁ. ",
  "sn48.50:6.1": "Saddho so, bhante, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati: ",
  "sn48.50:6.2": "‘ime kho te dhammā ye me pubbe sutavā ahesuṁ. ",
  "sn48.50:6.3": "Tenāhaṁ etarahi kāyena ca phusitvā viharāmi, paññāya ca ativijjha passāmī’ti. ",
  "sn48.50:6.4": "Yā hissa, bhante, saddhā tadassa saddhindriyan”ti. ",
  "sn48.50:7.1": "“Sādhu sādhu, sāriputta. ",
  "sn48.50:7.2": "Yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. ",
  "sn48.50:7.3": "Saddhassa hi, sāriputta, ariyasāvakassa etaṁ pāṭikaṅkhaṁ yaṁ āraddhavīriyo viharissati—",
  "sn48.50:7.4": "akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. ",
  "sn48.50:7.5": "Yaṁ hissa, sāriputta, vīriyaṁ tadassa vīriyindriyaṁ. ",
  "sn48.50:8.1": "Saddhassa hi, sāriputta, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. ",
  "sn48.50:8.2": "Yā hissa, sāriputta, sati tadassa satindriyaṁ. ",
  "sn48.50:9.1": "Saddhassa hi, sāriputta, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. ",
  "sn48.50:9.2": "Yo hissa, sāriputta, samādhi tadassa samādhindriyaṁ. ",
  "sn48.50:10.1": "Saddhassa hi, sāriputta, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati—",
  "sn48.50:10.2": "anamataggo kho saṁsāro. ",
  "sn48.50:10.3": "Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. ",
  "sn48.50:10.4": "Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ—",
  "sn48.50:10.5": "sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. ",
  "sn48.50:10.6": "Yā hissa, sāriputta, paññā tadassa paññindriyaṁ. ",
  "sn48.50:11.1": "Saddho so, sāriputta, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati: ",
  "sn48.50:11.2": "‘ime kho te dhammā ye me pubbe sutavā ahesuṁ. ",
  "sn48.50:11.3": "Tenāhaṁ etarahi kāyena ca phusitvā viharāmi, paññāya ca ativijjha passāmī’ti. ",
  "sn48.50:11.4": "Yā hissa, sāriputta, saddhā tadassa saddhindriyan”ti. ",
  "sn48.50:11.5": "Dasamaṁ. ",
  "sn48.50:11.6": "Jarāvaggo pañcamo. ",
  "sn48.50:12.0": "Tassuddānaṁ",
  "sn48.50:12.1": "Jarā uṇṇābho brāhmaṇo, ",
  "sn48.50:12.2": "sāketo pubbakoṭṭhako; ",
  "sn48.50:12.3": "Pubbārāme ca cattāri, ",
  "sn48.50:12.4": "piṇḍolo āpaṇena cāti. "
}