{
  "sn24.7:0.1": "Saṁyutta Nikāya 24 ",
  "sn24.7:0.2": "1. Sotāpattivagga ",
  "sn24.7:0.3": "7. Hetusutta ",
  "sn24.7:1.1": "Sāvatthinidānaṁ. ",
  "sn24.7:1.2": "“Kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati: ",
  "sn24.7:1.3": "‘natthi hetu, natthi paccayo sattānaṁ saṅkilesāya. ",
  "sn24.7:1.4": "Ahetū appaccayā sattā saṅkilissanti. ",
  "sn24.7:1.5": "Natthi hetu, natthi paccayo sattānaṁ visuddhiyā. ",
  "sn24.7:1.6": "Ahetū appaccayā sattā visujjhanti. ",
  "sn24.7:1.7": "Natthi balaṁ natthi vīriyaṁ natthi purisathāmo natthi purisaparakkamo. ",
  "sn24.7:1.8": "Sabbe sattā sabbe pāṇā sabbe bhūtā sabbe jīvā avasā abalā avīriyā niyatisaṅgatibhāvapariṇatā chasvevābhijātīsu sukhadukkhaṁ paṭisaṁvedentī’”ti? ",
  "sn24.7:1.9": "“Bhagavaṁmūlakā no, bhante, dhammā …pe… ",
  "sn24.7:2.1": "“Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati: ",
  "sn24.7:2.2": "‘natthi hetu, natthi paccayo …pe… ",
  "sn24.7:2.3": "sukhadukkhaṁ paṭisaṁvedentī’ti. ",
  "sn24.7:2.4": "Vedanāya sati …pe… ",
  "sn24.7:2.5": "saññāya sati … ",
  "sn24.7:2.6": "saṅkhāresu sati … ",
  "sn24.7:2.7": "viññāṇe sati, viññāṇaṁ upādāya, viññāṇaṁ abhinivissa evaṁ diṭṭhi uppajjati: ",
  "sn24.7:2.8": "‘natthi hetu, natthi paccayo …pe… ",
  "sn24.7:2.9": "sukhadukkhaṁ paṭisaṁvedentī’ti. ",
  "sn24.7:3.1": "Taṁ kiṁ maññatha, bhikkhave, ",
  "sn24.7:3.2": "rūpaṁ niccaṁ vā aniccaṁ vā”ti? ",
  "sn24.7:3.3": "“Aniccaṁ, bhante …pe… ",
  "sn24.7:3.4": "vipariṇāmadhammaṁ, api nu taṁ anupādāya evaṁ diṭṭhi uppajjeyya: ",
  "sn24.7:3.5": "‘natthi hetu, natthi paccayo …pe… ",
  "sn24.7:3.6": "sukhadukkhaṁ paṭisaṁvedentī’”ti? ",
  "sn24.7:3.7": "“No hetaṁ, bhante”. ",
  "sn24.7:3.8": "“Vedanā … ",
  "sn24.7:3.9": "saññā … ",
  "sn24.7:3.10": "saṅkhārā … ",
  "sn24.7:3.11": "viññāṇaṁ niccaṁ vā aniccaṁ vā”ti? ",
  "sn24.7:3.12": "“Aniccaṁ, bhante …pe… ",
  "sn24.7:3.13": "api nu taṁ anupādāya evaṁ diṭṭhi uppajjeyya: ",
  "sn24.7:3.14": "‘natthi hetu, natthi paccayo …pe… ",
  "sn24.7:3.15": "sukhadukkhaṁ paṭisaṁvedentī’”ti? ",
  "sn24.7:3.16": "“No hetaṁ, bhante”. ",
  "sn24.7:3.17": "“Yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi niccaṁ vā aniccaṁ vā”ti? ",
  "sn24.7:3.18": "“Aniccaṁ, bhante …pe… ",
  "sn24.7:3.19": "api nu taṁ anupādāya evaṁ diṭṭhi uppajjeyya: ",
  "sn24.7:3.20": "‘natthi hetu natthi paccayo …pe… ",
  "sn24.7:3.21": "sukhadukkhaṁ paṭisaṁvedentī’”ti? ",
  "sn24.7:3.22": "“No hetaṁ, bhante”. ",
  "sn24.7:4.1": "“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti …pe… dukkhanirodhagāminiyā paṭipadāyapissa kaṅkhā pahīnā hoti—",
  "sn24.7:4.2": "ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. ",
  "sn24.7:4.3": "Sattamaṁ. "
}