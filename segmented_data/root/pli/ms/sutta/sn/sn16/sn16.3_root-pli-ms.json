{
  "sn16.3:0.1": "Saṁyutta Nikāya 16 ",
  "sn16.3:0.2": "1. Kassapavagga ",
  "sn16.3:0.3": "3. Candūpamāsutta ",
  "sn16.3:1.1": "Sāvatthiyaṁ viharati. ",
  "sn16.3:1.2": "“Candūpamā, bhikkhave, kulāni upasaṅkamatha—",
  "sn16.3:1.3": "apakasseva kāyaṁ, apakassa cittaṁ, niccanavakā kulesu appagabbhā. ",
  "sn16.3:1.4": "Seyyathāpi, bhikkhave, puriso jarudapānaṁ vā olokeyya pabbatavisamaṁ vā nadīviduggaṁ vā—",
  "sn16.3:1.5": "apakasseva kāyaṁ, apakassa cittaṁ; ",
  "sn16.3:1.6": "evameva kho, bhikkhave, candūpamā kulāni upasaṅkamatha—",
  "sn16.3:1.7": "apakasseva kāyaṁ, apakassa cittaṁ, niccanavakā kulesu appagabbhā. ",
  "sn16.3:2.1": "Kassapo, bhikkhave, candūpamo kulāni upasaṅkamati—",
  "sn16.3:2.2": "apakasseva kāyaṁ, apakassa cittaṁ, niccanavako kulesu appagabbho. ",
  "sn16.3:2.3": "Taṁ kiṁ maññatha, bhikkhave, ",
  "sn16.3:2.4": "kathaṁrūpo bhikkhu arahati kulāni upasaṅkamitun”ti? ",
  "sn16.3:2.5": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata, bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn16.3:3.1": "Atha kho bhagavā ākāse pāṇiṁ cālesi. ",
  "sn16.3:3.2": "“Seyyathāpi, bhikkhave, ayaṁ ākāse pāṇi na sajjati na gayhati na bajjhati; ",
  "sn16.3:3.3": "evameva kho, bhikkhave, yassa kassaci bhikkhuno kulāni upasaṅkamato kulesu cittaṁ na sajjati na gayhati na bajjhati: ",
  "sn16.3:3.4": "‘labhantu lābhakāmā, puññakāmā karontu puññānī’ti; ",
  "sn16.3:3.5": "yathāsakena lābhena attamano hoti sumano, evaṁ paresaṁ lābhena attamano hoti sumano; ",
  "sn16.3:3.6": "evarūpo kho, bhikkhave, bhikkhu arahati kulāni upasaṅkamituṁ. ",
  "sn16.3:4.1": "Kassapassa, bhikkhave, kulāni upasaṅkamato kulesu cittaṁ na sajjati na gayhati na bajjhati: ",
  "sn16.3:4.2": "‘labhantu lābhakāmā, puññakāmā karontu puññānī’ti; ",
  "sn16.3:4.3": "yathāsakena lābhena attamano hoti sumano; ",
  "sn16.3:4.4": "evaṁ paresaṁ lābhena attamano hoti sumano. ",
  "sn16.3:5.1": "Taṁ kiṁ maññatha, bhikkhave, ",
  "sn16.3:5.2": "kathaṁrūpassa bhikkhuno aparisuddhā dhammadesanā hoti, kathaṁrūpassa bhikkhuno parisuddhā dhammadesanā hotī”ti? ",
  "sn16.3:5.3": "“Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata, bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti. ",
  "sn16.3:5.4": "“Tena hi, bhikkhave, suṇātha, sādhukaṁ manasi karotha, bhāsissāmī”ti. ",
  "sn16.3:5.5": "“Evaṁ, bhante”ti kho te bhikkhū bhagavato paccassosuṁ. ",
  "sn16.3:5.6": "Bhagavā etadavoca: ",
  "sn16.3:6.1": "“Yo hi koci, bhikkhave, bhikkhu evaṁcitto paresaṁ dhammaṁ deseti: ",
  "sn16.3:6.2": "‘aho vata me dhammaṁ suṇeyyuṁ, sutvā ca pana dhammaṁ pasīdeyyuṁ, pasannā ca me pasannākāraṁ kareyyun’ti; ",
  "sn16.3:6.3": "evarūpassa kho, bhikkhave, bhikkhuno aparisuddhā dhammadesanā hoti. ",
  "sn16.3:7.1": "Yo ca kho, bhikkhave, bhikkhu evaṁcitto paresaṁ dhammaṁ deseti: ",
  "sn16.3:7.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti. ",
  "sn16.3:7.3": "Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti. ",
  "sn16.3:7.4": "Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti. ",
  "sn16.3:7.5": "Evarūpassa kho, bhikkhave, bhikkhuno parisuddhā dhammadesanā hoti. ",
  "sn16.3:8.1": "Kassapo, bhikkhave, evaṁcitto paresaṁ dhammaṁ deseti: ",
  "sn16.3:8.2": "‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhīti. ",
  "sn16.3:8.3": "Aho vata me dhammaṁ suṇeyyuṁ, sutvā ca pana dhammaṁ ājāneyyuṁ, ājānitvā ca pana tathattāya paṭipajjeyyun’ti. ",
  "sn16.3:8.4": "Iti dhammasudhammataṁ paṭicca paresaṁ dhammaṁ deseti, kāruññaṁ paṭicca anuddayaṁ paṭicca anukampaṁ upādāya paresaṁ dhammaṁ deseti. ",
  "sn16.3:8.5": "Kassapena vā hi vo, bhikkhave, ovadissāmi yo vā panassa kassapasadiso, ovaditehi ca pana vo tathattāya paṭipajjitabban”ti. ",
  "sn16.3:8.6": "Tatiyaṁ. "
}