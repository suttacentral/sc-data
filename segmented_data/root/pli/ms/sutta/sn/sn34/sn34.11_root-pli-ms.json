{
  "sn34.11:0.1": "Saṁyutta Nikāya 34 ",
  "sn34.11:0.2": "1. Jhānavagga ",
  "sn34.11:0.3": "11. Samāpattimūlakaṭhitisutta ",
  "sn34.11:1.1": "Sāvatthinidānaṁ. ",
  "sn34.11:1.2": "“Cattārome, bhikkhave, jhāyī. ",
  "sn34.11:1.3": "Katame cattāro? ",
  "sn34.11:1.4": "Idha, bhikkhave, ekacco jhāyī samādhismiṁ samāpattikusalo hoti, na samādhismiṁ ṭhitikusalo. ",
  "sn34.11:1.5": "Idha pana, bhikkhave, ekacco jhāyī samādhismiṁ ṭhitikusalo hoti, na samādhismiṁ samāpattikusalo. ",
  "sn34.11:1.6": "Idha pana, bhikkhave, ekacco jhāyī neva samādhismiṁ samāpattikusalo hoti, na ca samādhismiṁ ṭhitikusalo. ",
  "sn34.11:1.7": "Idha pana, bhikkhave, ekacco jhāyī samādhismiṁ samāpattikusalo ca hoti, samādhismiṁ ṭhitikusalo ca. ",
  "sn34.11:1.8": "Tatra, bhikkhave, yvāyaṁ jhāyī samādhismiṁ samāpattikusalo ca hoti, samādhismiṁ ṭhitikusalo ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro ca. ",
  "sn34.11:1.9": "Seyyathāpi, bhikkhave, gavā khīraṁ …pe… ",
  "sn34.11:1.10": "pavaro cā”ti. ",
  "sn34.11:1.11": "Ekādasamaṁ. "
}