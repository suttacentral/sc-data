{
  "sn34.1:0.1": "Saṁyutta Nikāya 34 ",
  "sn34.1:0.2": "1. Jhānavagga ",
  "sn34.1:0.3": "1. Samādhimūlakasamāpattisutta ",
  "sn34.1:1.1": "Sāvatthinidānaṁ. ",
  "sn34.1:1.2": "“Cattārome, bhikkhave, jhāyī. ",
  "sn34.1:1.3": "Katame cattāro? ",
  "sn34.1:1.4": "Idha, bhikkhave, ekacco jhāyī samādhismiṁ samādhikusalo hoti, na samādhismiṁ samāpattikusalo. ",
  "sn34.1:1.5": "Idha pana, bhikkhave, ekacco jhāyī samādhismiṁ samāpattikusalo hoti, na samādhismiṁ samādhikusalo. ",
  "sn34.1:1.6": "Idha pana, bhikkhave, ekacco jhāyī neva samādhismiṁ samādhikusalo hoti, na ca samādhismiṁ samāpattikusalo. ",
  "sn34.1:1.7": "Idha pana, bhikkhave, ekacco jhāyī samādhismiṁ samādhikusalo ca hoti, samādhismiṁ samāpattikusalo ca. ",
  "sn34.1:1.8": "Tatra, bhikkhave, yvāyaṁ jhāyī samādhismiṁ samādhikusalo ca hoti samādhismiṁ samāpattikusalo ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro ca. ",
  "sn34.1:1.9": "Seyyathāpi, bhikkhave, gavā khīraṁ, khīramhā dadhi, dadhimhā navanītaṁ, navanītamhā sappi, sappimhā sappimaṇḍo tatra aggamakkhāyati; ",
  "sn34.1:1.10": "evameva kho, bhikkhave, yvāyaṁ jhāyī samādhismiṁ samādhikusalo ca hoti samādhismiṁ samāpattikusalo ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro cā”ti. ",
  "sn34.1:1.11": "Paṭhamaṁ. "
}