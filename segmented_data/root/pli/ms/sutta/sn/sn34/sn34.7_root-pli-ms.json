{
  "sn34.7:0.1": "Saṁyutta Nikāya 34 ",
  "sn34.7:0.2": "1. Jhānavagga ",
  "sn34.7:0.3": "7. Samādhimūlakaabhinīhārasutta ",
  "sn34.7:1.1": "Sāvatthinidānaṁ. ",
  "sn34.7:1.2": "“Cattārome, bhikkhave, jhāyī. ",
  "sn34.7:1.3": "Katame cattāro? ",
  "sn34.7:1.4": "Idha, bhikkhave, ekacco jhāyī samādhismiṁ samādhikusalo hoti, na samādhismiṁ abhinīhārakusalo. ",
  "sn34.7:1.5": "Idha pana, bhikkhave, ekacco jhāyī samādhismiṁ abhinīhārakusalo hoti, na samādhismiṁ samādhikusalo. ",
  "sn34.7:1.6": "Idha pana, bhikkhave, ekacco jhāyī neva samādhismiṁ samādhikusalo hoti, na ca samādhismiṁ abhinīhārakusalo. ",
  "sn34.7:1.7": "Idha pana, bhikkhave, ekacco jhāyī samādhismiṁ samādhikusalo ca hoti, samādhismiṁ abhinīhārakusalo ca. ",
  "sn34.7:1.8": "Tatra, bhikkhave, yvāyaṁ jhāyī samādhismiṁ samādhikusalo ca hoti samādhismiṁ abhinīhārakusalo ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro ca. ",
  "sn34.7:1.9": "Seyyathāpi, bhikkhave, gavā khīraṁ …pe… ",
  "sn34.7:1.10": "pavaro cā”ti. ",
  "sn34.7:1.11": "Sattamaṁ. "
}