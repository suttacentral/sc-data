{
  "sn7.11:0.1": "Saṁyutta Nikāya 7 ",
  "sn7.11:0.2": "2. Upāsakavagga ",
  "sn7.11:0.3": "11. Kasibhāradvājasutta ",
  "sn7.11:1.1": "Evaṁ me sutaṁ—",
  "sn7.11:1.2": "ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme. ",
  "sn7.11:1.3": "Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. ",
  "sn7.11:1.4": "Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. ",
  "sn7.11:2.1": "Tena kho pana samayena kasibhāradvājassa brāhmaṇassa parivesanā vattati. ",
  "sn7.11:2.2": "Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi. ",
  "sn7.11:2.3": "Addasā kho kasibhāradvājo brāhmaṇo bhagavantaṁ piṇḍāya ṭhitaṁ. ",
  "sn7.11:2.4": "Disvā bhagavantaṁ etadavoca: ",
  "sn7.11:2.5": "“ahaṁ kho, samaṇa, kasāmi ca vapāmi ca, kasitvā ca vapitvā ca bhuñjāmi. ",
  "sn7.11:2.6": "Tvampi, samaṇa, kasassu ca vapassu ca, kasitvā ca vapitvā ca bhuñjassū”ti. ",
  "sn7.11:2.7": "“Ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī”ti. ",
  "sn7.11:2.8": "“Na kho mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā, atha ca pana bhavaṁ gotamo evamāha: ",
  "sn7.11:2.9": "‘ahampi kho, brāhmaṇa, kasāmi ca vapāmi ca, kasitvā ca vapitvā ca bhuñjāmī’”ti. ",
  "sn7.11:2.10": "Atha kho kasibhāradvājo brāhmaṇo bhagavantaṁ gāthāya ajjhabhāsi: ",
  "sn7.11:3.1": "“Kassako paṭijānāsi, ",
  "sn7.11:3.2": "na ca passāmi te kasiṁ; ",
  "sn7.11:3.3": "Kassako pucchito brūhi, ",
  "sn7.11:3.4": "kathaṁ jānemu taṁ kasin”ti. ",
  "sn7.11:4.1": "“Saddhā bījaṁ tapo vuṭṭhi, ",
  "sn7.11:4.2": "paññā me yuganaṅgalaṁ; ",
  "sn7.11:4.3": "Hirī īsā mano yottaṁ, ",
  "sn7.11:4.4": "sati me phālapācanaṁ. ",
  "sn7.11:5.1": "Kāyagutto vacīgutto, ",
  "sn7.11:5.2": "āhāre udare yato; ",
  "sn7.11:5.3": "Saccaṁ karomi niddānaṁ, ",
  "sn7.11:5.4": "soraccaṁ me pamocanaṁ. ",
  "sn7.11:6.1": "Vīriyaṁ me dhuradhorayhaṁ, ",
  "sn7.11:6.2": "yogakkhemādhivāhanaṁ; ",
  "sn7.11:6.3": "Gacchati anivattantaṁ, ",
  "sn7.11:6.4": "yattha gantvā na socati. ",
  "sn7.11:7.1": "Evamesā kasī kaṭṭhā, ",
  "sn7.11:7.2": "sā hoti amatapphalā; ",
  "sn7.11:7.3": "Etaṁ kasiṁ kasitvāna, ",
  "sn7.11:7.4": "sabbadukkhā pamuccatī”ti. ",
  "sn7.11:8.1": "“Bhuñjatu bhavaṁ gotamo. ",
  "sn7.11:8.2": "Kassako bhavaṁ. ",
  "sn7.11:8.3": "Yañhi bhavaṁ gotamo amatapphalampi kasiṁ kasatī”ti. ",
  "sn7.11:9.1": "“Gāthābhigītaṁ me abhojaneyyaṁ, ",
  "sn7.11:9.2": "Sampassataṁ brāhmaṇa nesa dhammo; ",
  "sn7.11:9.3": "Gāthābhigītaṁ panudanti buddhā, ",
  "sn7.11:9.4": "Dhamme sati brāhmaṇa vuttiresā. ",
  "sn7.11:10.1": "Aññena ca kevalinaṁ mahesiṁ, ",
  "sn7.11:10.2": "Khīṇāsavaṁ kukkuccavūpasantaṁ; ",
  "sn7.11:10.3": "Annena pānena upaṭṭhahassu, ",
  "sn7.11:10.4": "Khettañhi taṁ puññapekkhassa hotī”ti. ",
  "sn7.11:11.1": "Evaṁ vutte, kasibhāradvājo brāhmaṇo bhagavantaṁ etadavoca: ",
  "sn7.11:11.2": "“abhikkantaṁ, bho gotama …pe… ",
  "sn7.11:11.3": "ajjatagge pāṇupetaṁ saraṇaṁ gatan”ti. "
}