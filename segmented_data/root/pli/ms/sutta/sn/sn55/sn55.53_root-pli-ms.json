{
  "sn55.53:0.1": "Saṁyutta Nikāya 55 ",
  "sn55.53:0.2": "6. Sappaññavagga ",
  "sn55.53:0.3": "53. Dhammadinnasutta ",
  "sn55.53:1.1": "Ekaṁ samayaṁ bhagavā bārāṇasiyaṁ viharati isipatane migadāye. ",
  "sn55.53:1.2": "Atha kho dhammadinno upāsako pañcahi upāsakasatehi saddhiṁ yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho dhammadinno upāsako bhagavantaṁ etadavoca: ",
  "sn55.53:1.3": "“ovadatu no, bhante, bhagavā; ",
  "sn55.53:1.4": "anusāsatu no, bhante, bhagavā yaṁ amhākaṁ assa dīgharattaṁ hitāya sukhāyā”ti. ",
  "sn55.53:2.1": "“Tasmātiha vo, dhammadinna, evaṁ sikkhitabbaṁ: ",
  "sn55.53:2.2": "‘ye te suttantā tathāgatabhāsitā gambhīrā gambhīratthā lokuttarā suññatapaṭisaṁyuttā te kālena kālaṁ upasampajja viharissāmā’ti. ",
  "sn55.53:2.3": "Evañhi vo, dhammadinna, sikkhitabban”ti. ",
  "sn55.53:2.4": "“Na kho netaṁ, bhante, sukaraṁ amhehi puttasambādhasayanaṁ ajjhāvasantehi kāsikacandanaṁ paccanubhontehi mālāgandhavilepanaṁ dhārayantehi jātarūparajataṁ sādiyantehi—",
  "sn55.53:2.5": "ye te suttantā tathāgatabhāsitā gambhīrā gambhīratthā lokuttarā suññatapaṭisaṁyuttā te kālena kālaṁ upasampajja viharituṁ. ",
  "sn55.53:2.6": "Tesaṁ no, bhante, bhagavā amhākaṁ pañcasu sikkhāpadesu ṭhitānaṁ uttaridhammaṁ desetū”ti. ",
  "sn55.53:3.1": "“Tasmātiha vo, dhammadinna, evaṁ sikkhitabbaṁ: ",
  "sn55.53:3.2": "‘buddhe aveccappasādena samannāgatā bhavissāma—",
  "sn55.53:3.3": "itipi so bhagavā …pe… satthā devamanussānaṁ buddho bhagavāti. ",
  "sn55.53:3.4": "Dhamme …pe… ",
  "sn55.53:3.5": "saṅghe …pe… ",
  "sn55.53:3.6": "ariyakantehi sīlehi samannāgatā bhavissāma akhaṇḍehi …pe… samādhisaṁvattanikehī’ti. ",
  "sn55.53:3.7": "Evañhi vo, dhammadinna, sikkhitabban”ti. ",
  "sn55.53:4.1": "“Yānimāni, bhante, bhagavatā cattāri sotāpattiyaṅgāni desitāni, saṁvijjante dhammā amhesu, mayañca tesu dhammesu sandissāma. ",
  "sn55.53:4.2": "Mayañhi, bhante, buddhe aveccappasādena samannāgatā—",
  "sn55.53:4.3": "itipi so bhagavā …pe… satthā devamanussānaṁ buddho bhagavāti. ",
  "sn55.53:4.4": "Dhamme …pe… ",
  "sn55.53:4.5": "saṅghe …pe… ",
  "sn55.53:4.6": "ariyakantehi sīlehi samannāgatā akhaṇḍehi …pe… samādhisaṁvattanikehī”ti. ",
  "sn55.53:4.7": "“Lābhā vo, dhammadinna, suladdhaṁ vo, dhammadinna. ",
  "sn55.53:4.8": "Sotāpattiphalaṁ tumhehi byākatan”ti. ",
  "sn55.53:4.9": "Tatiyaṁ. "
}