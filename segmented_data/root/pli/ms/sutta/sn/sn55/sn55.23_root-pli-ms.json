{
  "sn55.23:0.1": "Saṁyutta Nikāya 55 ",
  "sn55.23:0.2": "3. Saraṇānivagga ",
  "sn55.23:0.3": "23. Godhasakkasutta ",
  "sn55.23:1.1": "Kapilavatthunidānaṁ. ",
  "sn55.23:1.2": "Atha kho mahānāmo sakko yena godhā sakko tenupasaṅkami; upasaṅkamitvā godhaṁ sakkaṁ etadavoca: ",
  "sn55.23:1.3": "“katihi tvaṁ, godhe, dhammehi samannāgataṁ sotāpannapuggalaṁ ājānāsi avinipātadhammaṁ niyataṁ sambodhiparāyaṇan”ti? ",
  "sn55.23:2.1": "“Tīhi khvāhaṁ, mahānāma, dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:2.2": "Katamehi tīhi? ",
  "sn55.23:2.3": "Idha, mahānāma, ariyasāvako buddhe aveccappasādena samannāgato hoti—",
  "sn55.23:2.4": "itipi so bhagavā …pe… satthā devamanussānaṁ buddho bhagavāti. ",
  "sn55.23:2.5": "Dhamme …pe… ",
  "sn55.23:2.6": "saṅghe aveccappasādena samannāgato hoti—",
  "sn55.23:2.7": "suppaṭipanno bhagavato sāvakasaṅgho …pe… anuttaraṁ puññakkhettaṁ lokassāti. ",
  "sn55.23:2.8": "Imehi khvāhaṁ, mahānāma, tīhi dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:3.1": "Tvaṁ pana, mahānāma, katihi dhammehi samannāgataṁ sotāpannapuggalaṁ ājānāsi avinipātadhammaṁ niyataṁ sambodhiparāyaṇan”ti? ",
  "sn55.23:3.2": "“Catūhi khvāhaṁ, godhe, dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:3.3": "Katamehi catūhi? ",
  "sn55.23:3.4": "Idha, godhe, ariyasāvako buddhe aveccappasādena samannāgato hoti—",
  "sn55.23:3.5": "itipi so bhagavā …pe… satthā devamanussānaṁ buddho bhagavāti. ",
  "sn55.23:3.6": "Dhamme …pe… ",
  "sn55.23:3.7": "saṅghe …pe… ",
  "sn55.23:3.8": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.23:3.9": "Imehi khvāhaṁ, godhe, catūhi dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇan”ti. ",
  "sn55.23:4.1": "“Āgamehi tvaṁ, mahānāma, āgamehi tvaṁ, mahānāma. ",
  "sn55.23:4.2": "Bhagavāva etaṁ jāneyya etehi dhammehi samannāgataṁ vā asamannāgataṁ vā”ti. ",
  "sn55.23:4.3": "“Āyāma, godhe, yena bhagavā tenupasaṅkameyyāma; upasaṅkamitvā bhagavato etamatthaṁ ārocessāmā”ti. ",
  "sn55.23:4.4": "Atha kho mahānāmo sakko godhā ca sakko yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinno kho mahānāmo sakko bhagavantaṁ etadavoca: ",
  "sn55.23:5.1": "“Idhāhaṁ, bhante, yena godhā sakko tenupasaṅkamiṁ; upasaṅkamitvā godhaṁ sakkaṁ etadavocaṁ: ",
  "sn55.23:5.2": "‘katihi tvaṁ, godhe, dhammehi samannāgataṁ sotāpannapuggalaṁ ājānāsi avinipātadhammaṁ niyataṁ sambodhiparāyaṇaṁ’? ",
  "sn55.23:5.3": "Evaṁ vutte, bhante, godhā sakko maṁ etadavoca—",
  "sn55.23:6.1": "Tīhi khvāhaṁ, mahānāma, dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:6.2": "Katamehi tīhi? ",
  "sn55.23:6.3": "Idha, mahānāma, ariyasāvako buddhe aveccappasādena samannāgato hoti—",
  "sn55.23:6.4": "itipi so bhagavā …pe… satthā devamanussānaṁ buddho bhagavāti. ",
  "sn55.23:6.5": "Dhamme …pe… ",
  "sn55.23:6.6": "saṅghe aveccappasādena samannāgato hoti—",
  "sn55.23:6.7": "suppaṭipanno bhagavato sāvakasaṅgho …pe… anuttaraṁ puññakkhettaṁ lokassāti. ",
  "sn55.23:6.8": "Imehi khvāhaṁ, mahānāma, tīhi dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:6.9": "Tvaṁ pana, mahānāma, katamehi dhammehi samannāgataṁ sotāpannapuggalaṁ ājānāsi avinipātadhammaṁ niyataṁ sambodhiparāyaṇan’ti? ",
  "sn55.23:7.1": "Evaṁ vuttāhaṁ, bhante, godhaṁ sakkaṁ etadavocaṁ: ",
  "sn55.23:7.2": "‘catūhi khvāhaṁ, godhe, dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇaṁ. ",
  "sn55.23:7.3": "Katamehi catūhi? ",
  "sn55.23:7.4": "Idha, godhe, ariyasāvako buddhe aveccappasādena samannāgato hoti—",
  "sn55.23:7.5": "itipi so bhagavā …pe… satthā devamanussānaṁ buddho bhagavāti. ",
  "sn55.23:7.6": "Dhamme …pe… ",
  "sn55.23:7.7": "saṅghe …pe… ",
  "sn55.23:7.8": "ariyakantehi sīlehi samannāgato hoti akhaṇḍehi …pe… samādhisaṁvattanikehi. ",
  "sn55.23:7.9": "Imehi khvāhaṁ, godhe, catūhi dhammehi samannāgataṁ sotāpannapuggalaṁ ājānāmi avinipātadhammaṁ niyataṁ sambodhiparāyaṇan’ti. ",
  "sn55.23:8.1": "Evaṁ vutte, bhante, godhā sakko maṁ etadavoca: ",
  "sn55.23:8.2": "‘āgamehi tvaṁ, mahānāma, āgamehi tvaṁ, mahānāma. ",
  "sn55.23:8.3": "Bhagavāva etaṁ jāneyya etehi dhammehi samannāgataṁ vā asamannāgataṁ vā’ti. ",
  "sn55.23:8.4": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho ca. ",
  "sn55.23:8.5": "Yeneva bhagavā tenevāhaṁ assaṁ. ",
  "sn55.23:8.6": "Evaṁ pasannaṁ maṁ, bhante, bhagavā dhāretu. ",
  "sn55.23:8.7": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho ca. ",
  "sn55.23:8.8": "Yeneva bhagavā tenevāhaṁ assaṁ. ",
  "sn55.23:8.9": "Evaṁ pasannaṁ maṁ, bhante, bhagavā dhāretu. ",
  "sn55.23:8.10": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho ca upāsakā ca. ",
  "sn55.23:8.11": "Yeneva bhagavā tenevāhaṁ assaṁ. ",
  "sn55.23:8.12": "Evaṁ pasannaṁ maṁ, bhante, bhagavā dhāretu. ",
  "sn55.23:8.13": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho upāsakā upāsikāyo ca. ",
  "sn55.23:8.14": "Yeneva bhagavā tenevāhaṁ assaṁ. ",
  "sn55.23:8.15": "Evaṁ pasannaṁ maṁ, bhante, bhagavā dhāretu. ",
  "sn55.23:8.16": "Idha, bhante, kocideva dhammo samuppādo uppajjeyya, ekato assa bhagavā ekato bhikkhusaṅgho bhikkhunisaṅgho upāsakā upāsikāyo sadevako ca loko samārako sabrahmako sassamaṇabrāhmaṇī pajā sadevamanussā. ",
  "sn55.23:8.17": "Yeneva bhagavā tenevāhaṁ assaṁ. ",
  "sn55.23:8.18": "Evaṁ pasannaṁ maṁ, bhante, bhagavā dhāretū”ti. ",
  "sn55.23:8.19": "“Evaṁvādī tvaṁ, godhe, mahānāmaṁ sakkaṁ kiṁ vadesī”ti? ",
  "sn55.23:8.20": "“Evaṁvādāhaṁ, bhante, mahānāmaṁ sakkaṁ na kiñci vadāmi, aññatra kalyāṇā aññatra kusalā”ti. ",
  "sn55.23:8.21": "Tatiyaṁ. "
}