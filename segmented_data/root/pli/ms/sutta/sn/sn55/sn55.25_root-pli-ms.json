{
  "sn55.25:0.1": "Saṁyutta Nikāya 55 ",
  "sn55.25:0.2": "3. Saraṇānivagga ",
  "sn55.25:0.3": "25. Dutiyasaraṇānisakkasutta ",
  "sn55.25:1.1": "Kapilavatthunidānaṁ. ",
  "sn55.25:1.2": "Tena kho pana samayena saraṇāni sakko kālaṅkato hoti. ",
  "sn55.25:1.3": "So bhagavatā byākato: ",
  "sn55.25:1.4": "“sotāpanno avinipātadhammo niyato sambodhiparāyaṇo”ti. ",
  "sn55.25:1.5": "Tatra sudaṁ sambahulā sakkā saṅgamma samāgamma ujjhāyanti khīyanti vipācenti: ",
  "sn55.25:1.6": "“acchariyaṁ vata bho, abbhutaṁ vata bho. ",
  "sn55.25:1.7": "Ettha dāni ko na sotāpanno bhavissati. ",
  "sn55.25:1.8": "Yatra hi nāma saraṇāni sakko kālaṅkato. ",
  "sn55.25:1.9": "So bhagavatā byākato: ",
  "sn55.25:1.10": "‘sotāpanno avinipātadhammo niyato sambodhiparāyaṇo’ti. ",
  "sn55.25:1.11": "Saraṇāni sakko sikkhāya aparipūrakārī ahosī”ti. ",
  "sn55.25:1.12": "Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca: ",
  "sn55.25:2.1": "“Idha, bhante, saraṇāni sakko kālaṅkato. ",
  "sn55.25:2.2": "So bhagavatā byākato: ",
  "sn55.25:2.3": "‘sotāpanno avinipātadhammo niyato sambodhiparāyaṇo’ti. ",
  "sn55.25:2.4": "Tatra sudaṁ, bhante, sambahulā sakkā saṅgamma samāgamma ujjhāyanti khīyanti vipācenti: ",
  "sn55.25:2.5": "‘acchariyaṁ vata bho, abbhutaṁ vata bho. ",
  "sn55.25:2.6": "Ettha dāni ko na sotāpanno bhavissati. ",
  "sn55.25:2.7": "Yatra hi nāma saraṇāni sakko kālaṅkato. ",
  "sn55.25:2.8": "So bhagavatā byākato—",
  "sn55.25:2.9": "sotāpanno avinipātadhammo niyato sambodhiparāyaṇoti. ",
  "sn55.25:2.10": "Saraṇāni sakko sikkhāya aparipūrakārī ahosī’”ti. ",
  "sn55.25:3.1": "“Yo so, mahānāma, dīgharattaṁ upāsako buddhaṁ saraṇaṁ gato dhammaṁ saraṇaṁ gato saṅghaṁ saraṇaṁ gato, so kathaṁ vinipātaṁ gaccheyya. ",
  "sn55.25:3.2": "Yañhi taṁ, mahānāma, sammā vadamāno vadeyya: ",
  "sn55.25:3.3": "‘dīgharattaṁ upāsako buddhaṁ saraṇaṁ gato dhammaṁ saraṇaṁ gato saṅghaṁ saraṇaṁ gato’, saraṇāniṁ sakkaṁ sammā vadamāno vadeyya. ",
  "sn55.25:3.4": "Saraṇāni, mahānāma, sakko dīgharattaṁ upāsako buddhaṁ saraṇaṁ gato dhammaṁ saraṇaṁ gato saṅghaṁ saraṇaṁ gato, so kathaṁ vinipātaṁ gaccheyya. ",
  "sn55.25:4.1": "Idha, mahānāma, ekacco puggalo buddhe ekantagato hoti abhippasanno—",
  "sn55.25:4.2": "itipi so bhagavā …pe… satthā devamanussānaṁ buddho bhagavāti. ",
  "sn55.25:4.3": "Dhamme …pe… ",
  "sn55.25:4.4": "saṅghe …pe… ",
  "sn55.25:4.5": "hāsapañño javanapañño vimuttiyā ca samannāgato. ",
  "sn55.25:4.6": "So āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. ",
  "sn55.25:4.7": "Ayampi kho, mahānāma, puggalo parimutto nirayā parimutto tiracchānayoniyā parimutto pettivisayā parimutto apāyaduggativinipātā. ",
  "sn55.25:5.1": "Idha pana, mahānāma, ekacco puggalo buddhe ekantagato hoti abhippasanno—",
  "sn55.25:5.2": "itipi so bhagavā …pe… satthā devamanussānaṁ buddho bhagavāti. ",
  "sn55.25:5.3": "Dhamme …pe… ",
  "sn55.25:5.4": "saṅghe …pe… ",
  "sn55.25:5.5": "hāsapañño javanapañño na ca vimuttiyā samannāgato. ",
  "sn55.25:5.6": "So pañcannaṁ orambhāgiyānaṁ saṁyojanānaṁ parikkhayā antarāparinibbāyī hoti, upahaccaparinibbāyī hoti, asaṅkhāraparinibbāyī hoti, sasaṅkhāraparinibbāyī hoti, uddhaṁsoto hoti akaniṭṭhagāmī. ",
  "sn55.25:5.7": "Ayampi kho, mahānāma, puggalo parimutto nirayā parimutto tiracchānayoniyā parimutto pettivisayā parimutto apāyaduggativinipātā. ",
  "sn55.25:6.1": "Idha pana, mahānāma, ekacco puggalo buddhe ekantagato hoti abhippasanno—",
  "sn55.25:6.2": "itipi so bhagavā …pe… satthā devamanussānaṁ buddho bhagavāti. ",
  "sn55.25:6.3": "Dhamme …pe… ",
  "sn55.25:6.4": "saṅghe …pe… ",
  "sn55.25:6.5": "na hāsapañño na javanapañño na ca vimuttiyā samannāgato. ",
  "sn55.25:6.6": "So tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti. ",
  "sn55.25:6.7": "Ayampi kho, mahānāma, puggalo parimutto nirayā parimutto tiracchānayoniyā parimutto pettivisayā parimutto apāyaduggativinipātā. ",
  "sn55.25:7.1": "Idha pana, mahānāma, ekacco puggalo buddhe ekantagato hoti abhippasanno—",
  "sn55.25:7.2": "itipi so bhagavā …pe… satthā devamanussānaṁ buddho bhagavāti. ",
  "sn55.25:7.3": "Dhamme …pe… ",
  "sn55.25:7.4": "saṅghe …pe… ",
  "sn55.25:7.5": "na hāsapañño na javanapañño na ca vimuttiyā samannāgato. ",
  "sn55.25:7.6": "So tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo. ",
  "sn55.25:7.7": "Ayampi kho, mahānāma, puggalo parimutto nirayā parimutto tiracchānayoniyā parimutto pettivisayā parimutto apāyaduggativinipātā. ",
  "sn55.25:8.1": "Idha pana, mahānāma, ekacco puggalo na heva kho buddhe ekantagato hoti abhippasanno …pe… ",
  "sn55.25:8.2": "na dhamme …pe… ",
  "sn55.25:8.3": "na saṅghe …pe… ",
  "sn55.25:8.4": "na hāsapañño na javanapañño na ca vimuttiyā samannāgato; ",
  "sn55.25:8.5": "api cassa ime dhammā honti—",
  "sn55.25:8.6": "saddhindriyaṁ …pe… paññindriyaṁ. ",
  "sn55.25:8.7": "Tathāgatappaveditā cassa dhammā paññāya mattaso nijjhānaṁ khamanti. ",
  "sn55.25:8.8": "Ayampi kho, mahānāma, puggalo agantā nirayaṁ agantā tiracchānayoniṁ agantā pettivisayaṁ agantā apāyaṁ duggatiṁ vinipātaṁ. ",
  "sn55.25:9.1": "Idha pana, mahānāma, ekacco puggalo na heva kho buddhe ekantagato hoti abhippasanno … ",
  "sn55.25:9.2": "na dhamme …pe… ",
  "sn55.25:9.3": "na saṅghe …pe… ",
  "sn55.25:9.4": "na hāsapañño na javanapañño na ca vimuttiyā samannāgato; ",
  "sn55.25:9.5": "api cassa ime dhammā honti—",
  "sn55.25:9.6": "saddhindriyaṁ …pe… paññindriyaṁ. ",
  "sn55.25:9.7": "Tathāgate cassa saddhāmattaṁ hoti pemamattaṁ. ",
  "sn55.25:9.8": "Ayampi kho, mahānāma, puggalo agantā nirayaṁ agantā tiracchānayoniṁ agantā pettivisayaṁ agantā apāyaṁ duggatiṁ vinipātaṁ. ",
  "sn55.25:10.1": "Seyyathāpi, mahānāma, dukkhettaṁ dubbhūmaṁ avihatakhāṇukaṁ, bījāni cassu khaṇḍāni pūtīni vātātapahatāni asārādāni asukhasayitāni, devo ca na sammā dhāraṁ anuppaveccheyya. ",
  "sn55.25:10.2": "Api nu tāni bījāni vuddhiṁ virūḷhiṁ vepullaṁ āpajjeyyun”ti? ",
  "sn55.25:10.3": "“No hetaṁ, bhante”. ",
  "sn55.25:10.4": "“Evameva kho, mahānāma, idha dhammo durakkhāto hoti duppavedito aniyyāniko anupasamasaṁvattaniko asammāsambuddhappavedito—",
  "sn55.25:10.5": "idamahaṁ dukkhettasmiṁ vadāmi. ",
  "sn55.25:10.6": "Tasmiñca dhamme sāvako viharati dhammānudhammappaṭipanno sāmīcippaṭipanno anudhammacārī—",
  "sn55.25:10.7": "idamahaṁ dubbījasmiṁ vadāmi. ",
  "sn55.25:11.1": "Seyyathāpi, mahānāma, sukhettaṁ subhūmaṁ suvihatakhāṇukaṁ, bījāni cassu akhaṇḍāni apūtīni avātātapahatāni sārādāni sukhasayitāni; ",
  "sn55.25:11.2": "devo ca sammā dhāraṁ anuppaveccheyya. ",
  "sn55.25:11.3": "Api nu tāni bījāni vuddhiṁ virūḷhiṁ vepullaṁ āpajjeyyun”ti? ",
  "sn55.25:11.4": "“Evaṁ, bhante”. ",
  "sn55.25:11.5": "“Evameva kho, mahānāma, idha dhammo svākkhāto hoti suppavedito niyyāniko upasamasaṁvattaniko sammāsambuddhappavedito—",
  "sn55.25:11.6": "idamahaṁ sukhettasmiṁ vadāmi. ",
  "sn55.25:11.7": "Tasmiñca dhamme sāvako viharati dhammānudhammappaṭipanno sāmīcippaṭipanno anudhammacārī—",
  "sn55.25:11.8": "idamahaṁ subījasmiṁ vadāmi. ",
  "sn55.25:11.9": "Kimaṅgaṁ pana saraṇāniṁ sakkaṁ. ",
  "sn55.25:11.10": "Saraṇāni, mahānāma, sakko maraṇakāle sikkhāya paripūrakārī ahosī”ti. ",
  "sn55.25:11.11": "Pañcamaṁ. "
}