{
  "sn55.42:0.1": "Saṁyutta Nikāya 55 ",
  "sn55.42:0.2": "5. Sagāthakapuññābhisandavagga ",
  "sn55.42:0.3": "42. Dutiyaabhisandasutta ",
  "sn55.42:1.1": "“Cattārome, bhikkhave, puññābhisandā, kusalābhisandā, sukhassāhārā. ",
  "sn55.42:1.2": "Katame cattāro? ",
  "sn55.42:1.3": "Idha, bhikkhave, ariyasāvako buddhe aveccappasādena samannāgato hoti—",
  "sn55.42:1.4": "itipi so bhagavā …pe… satthā devamanussānaṁ buddho bhagavāti. ",
  "sn55.42:1.5": "Ayaṁ paṭhamo puññābhisando kusalābhisando sukhassāhāro. ",
  "sn55.42:2.1": "Puna caparaṁ, bhikkhave, ariyasāvako dhamme …pe… ",
  "sn55.42:2.2": "saṅghe …pe…. ",
  "sn55.42:3.1": "Puna caparaṁ, bhikkhave, ariyasāvako vigatamalamaccherena cetasā agāraṁ ajjhāvasati muttacāgo payatapāṇi vossaggarato yācayogo dānasaṁvibhāgarato. ",
  "sn55.42:3.2": "Ayaṁ catuttho puññābhisando kusalābhisando sukhassāhāro. ",
  "sn55.42:3.3": "Ime kho, bhikkhave, cattāro puññābhisandā, kusalābhisandā, sukhassāhārā. ",
  "sn55.42:4.1": "Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gaṇetuṁ: ",
  "sn55.42:4.2": "‘ettako puññābhisando, kusalābhisando, sukhassāhāro’ti. ",
  "sn55.42:4.3": "Atha kho asaṅkhyeyyo appameyyo mahāpuññakkhandhotveva saṅkhyaṁ gacchati. ",
  "sn55.42:5.1": "Seyyathāpi, bhikkhave, yatthimā mahānadiyo saṁsandanti samenti, seyyathidaṁ—",
  "sn55.42:5.2": "gaṅgā, yamunā, aciravatī, sarabhū, mahī, tattha na sukaraṁ udakassa pamāṇaṁ gaṇetuṁ: ",
  "sn55.42:5.3": "‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vāti. ",
  "sn55.42:5.4": "Atha kho asaṅkhyeyyo appameyyo mahāudakakkhandhotveva saṅkhyaṁ gacchati. ",
  "sn55.42:5.5": "Evameva kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gaṇetuṁ: ",
  "sn55.42:5.6": "‘ettako puññābhisando, kusalābhisando, sukhassāhāro’ti. ",
  "sn55.42:5.7": "Atha kho asaṅkhyeyyo appameyyo mahāpuññakkhandhotveva saṅkhyaṁ gacchatī”ti. ",
  "sn55.42:5.8": "Idamavoca bhagavā …pe… ",
  "sn55.42:5.9": "satthā: ",
  "sn55.42:6.1": "“Mahodadhiṁ aparimitaṁ mahāsaraṁ, ",
  "sn55.42:6.2": "Bahubheravaṁ ratanagaṇānamālayaṁ; ",
  "sn55.42:6.3": "Najjo yathā naragaṇasaṅghasevitā, ",
  "sn55.42:6.4": "Puthū savantī upayanti sāgaraṁ. ",
  "sn55.42:7.1": "Evaṁ naraṁ annapānavatthadadaṁ, ",
  "sn55.42:7.2": "Seyyāni paccattharaṇassa dāyakaṁ; ",
  "sn55.42:7.3": "Puññassa dhārā upayanti paṇḍitaṁ, ",
  "sn55.42:7.4": "Najjo yathā vārivahāva sāgaran”ti. ",
  "sn55.42:7.5": "Dutiyaṁ. "
}