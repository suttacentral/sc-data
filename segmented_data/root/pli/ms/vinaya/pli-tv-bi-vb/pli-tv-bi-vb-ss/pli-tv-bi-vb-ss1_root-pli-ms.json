{
  "pli-tv-bi-vb-ss1:0.1": "Theravāda Vinaya",
  "pli-tv-bi-vb-ss1:0.2": "Bhikkhunivibhaṅga",
  "pli-tv-bi-vb-ss1:0.3": "Saṃghādisesakaṇḍa",
  "pli-tv-bi-vb-ss1:0.4": "1. Ussayavādikāsikkhāpada",
  "pli-tv-bi-vb-ss1:0.5": "Ime kho panāyyāyo sattarasa saṃghādisesā dhammā uddesaṃ āgacchanti.",
  "pli-tv-bi-vb-ss1:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss1:1.2": "Tena kho pana samayena aññataro upāsako bhikkhunisaṃghassa udositaṃ datvā kālaṅkato hoti.",
  "pli-tv-bi-vb-ss1:1.3": "Tassa dve puttā honti—",
  "pli-tv-bi-vb-ss1:1.4": "eko assaddho appasanno, eko saddho pasanno.",
  "pli-tv-bi-vb-ss1:1.5": "Te pettikaṃ sāpateyyaṃ vibhajiṃsu.",
  "pli-tv-bi-vb-ss1:1.6": "Atha kho so assaddho appasanno taṃ saddhaṃ pasannaṃ etadavoca—",
  "pli-tv-bi-vb-ss1:1.7": "“amhākaṃ udosito, taṃ bhājemā”ti.",
  "pli-tv-bi-vb-ss1:1.8": "Evaṃ vutte, so saddho pasanno taṃ assaddhaṃ appasannaṃ etadavoca—",
  "pli-tv-bi-vb-ss1:1.9": "“māyyo, evaṃ avaca.",
  "pli-tv-bi-vb-ss1:1.10": "Amhākaṃ pitunā bhikkhunisaṃghassa dinno”ti.",
  "pli-tv-bi-vb-ss1:1.11": "Dutiyampi kho so assaddho appasanno taṃ saddhaṃ pasannaṃ etadavoca—",
  "pli-tv-bi-vb-ss1:1.12": "“amhākaṃ udosito, taṃ bhājemā”ti.",
  "pli-tv-bi-vb-ss1:1.13": "Atha kho so saddho pasanno taṃ assaddhaṃ appasannaṃ etadavoca—",
  "pli-tv-bi-vb-ss1:1.14": "“māyyo, evaṃ avaca.",
  "pli-tv-bi-vb-ss1:1.15": "Amhākaṃ pitunā bhikkhunisaṃghassa dinno”ti.",
  "pli-tv-bi-vb-ss1:1.16": "Tatiyampi kho so assaddho appasanno taṃ saddhaṃ pasannaṃ etadavoca—",
  "pli-tv-bi-vb-ss1:1.17": "“amhākaṃ udosito, taṃ bhājemā”ti.",
  "pli-tv-bi-vb-ss1:1.18": "Atha kho so saddho pasanno—",
  "pli-tv-bi-vb-ss1:1.19": "“sace mayhaṃ bhavissati, ahampi bhikkhunisaṃghassa dassāmī”ti—",
  "pli-tv-bi-vb-ss1:1.20": "taṃ assaddhaṃ appasannaṃ etadavoca—",
  "pli-tv-bi-vb-ss1:1.21": "“bhājemā”ti.",
  "pli-tv-bi-vb-ss1:1.22": "Atha kho so udosito tehi bhājīyamāno tassa assaddhassa appasannassa pāpuṇāti.",
  "pli-tv-bi-vb-ss1:1.23": "Atha kho so assaddho appasanno bhikkhuniyo upasaṅkamitvā etadavoca—",
  "pli-tv-bi-vb-ss1:1.24": "“nikkhamathāyye, amhākaṃ udosito”ti.",
  "pli-tv-bi-vb-ss1:1.25": "Evaṃ vutte thullanandā bhikkhunī taṃ purisaṃ etadavoca—",
  "pli-tv-bi-vb-ss1:1.26": "“māyyo, evaṃ avaca, tumhākaṃ pitunā bhikkhunisaṃghassa dinno”ti.",
  "pli-tv-bi-vb-ss1:1.27": "“Dinno na dinno”ti vohārike mahāmatte pucchiṃsu.",
  "pli-tv-bi-vb-ss1:1.28": "Mahāmattā evamāhaṃsu—",
  "pli-tv-bi-vb-ss1:1.29": "“ko, ayye, jānāti bhikkhunisaṃghassa dinno”ti?",
  "pli-tv-bi-vb-ss1:1.30": "Evaṃ vutte, thullanandā bhikkhunī te mahāmatte etadavoca—",
  "pli-tv-bi-vb-ss1:1.31": "“api nāyyā tumhehi diṭṭhaṃ vā sutaṃ vā sakkhiṃ ṭhapayitvā dānaṃ diyyamānan”ti?",
  "pli-tv-bi-vb-ss1:1.32": "Atha kho te mahāmattā—",
  "pli-tv-bi-vb-ss1:1.33": "“saccaṃ kho ayyā āhā”ti taṃ udositaṃ bhikkhunisaṃghassa akaṃsu.",
  "pli-tv-bi-vb-ss1:1.34": "Atha kho so puriso parājito ujjhāyati khiyyati vipāceti—",
  "pli-tv-bi-vb-ss1:1.35": "“assamaṇiyo imā muṇḍā bandhakiniyo.",
  "pli-tv-bi-vb-ss1:1.36": "Kathañhi nāma amhākaṃ udositaṃ acchindāpessantī”ti.",
  "pli-tv-bi-vb-ss1:1.37": "Thullanandā bhikkhunī mahāmattānaṃ etamatthaṃ ārocesi.",
  "pli-tv-bi-vb-ss1:1.38": "Mahāmattā taṃ purisaṃ daṇḍāpesuṃ.",
  "pli-tv-bi-vb-ss1:1.39": "Atha kho so puriso daṇḍito bhikkhunupassayassa avidūre ājīvakaseyyaṃ kārāpetvā ājīvake uyyojesi—",
  "pli-tv-bi-vb-ss1:1.40": "“etā bhikkhuniyo accāvadathā”ti.",
  "pli-tv-bi-vb-ss1:1.41": "Thullanandā bhikkhunī mahāmattānaṃ etamatthaṃ ārocesi.",
  "pli-tv-bi-vb-ss1:1.42": "Mahāmattā taṃ purisaṃ bandhāpesuṃ.",
  "pli-tv-bi-vb-ss1:1.43": "Manussā ujjhāyanti khiyyanti vipācenti—",
  "pli-tv-bi-vb-ss1:1.44": "“paṭhamaṃ bhikkhuniyo udositaṃ acchindāpesuṃ, dutiyaṃ daṇḍāpesuṃ, tatiyaṃ bandhāpesuṃ.",
  "pli-tv-bi-vb-ss1:1.45": "Idāni ghātāpessantī”ti.",
  "pli-tv-bi-vb-ss1:1.46": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-ss1:1.47": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss1:1.48": "“kathañhi nāma ayyā thullanandā ussayavādikā viharissatī”ti.",
  "pli-tv-bi-vb-ss1:1.49": "Atha kho tā bhikkhuniyo bhikkhūnaṃ etamatthaṃ ārocesuṃ …pe…",
  "pli-tv-bi-vb-ss1:1.50": "“saccaṃ kira, bhikkhave, thullanandā bhikkhunī ussayavādikā viharatī”ti.",
  "pli-tv-bi-vb-ss1:1.51": "“Saccaṃ, bhagavā”ti.",
  "pli-tv-bi-vb-ss1:1.52": "Vigarahi buddho bhagavā …pe…",
  "pli-tv-bi-vb-ss1:1.53": "kathañhi nāma, bhikkhave, thullanandā bhikkhunī ussayavādikā viharissati.",
  "pli-tv-bi-vb-ss1:1.54": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss1:1.55": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss1:1.56": "“Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayaṃ bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss1:2.1.1": "Yā panāti",
  "pli-tv-bi-vb-ss1:2.1.2": "yā yādisā …pe…",
  "pli-tv-bi-vb-ss1:2.1.3": "bhikkhunīti",
  "pli-tv-bi-vb-ss1:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss1:2.1.5": "Ussayavādikā nāma",
  "pli-tv-bi-vb-ss1:2.1.6": "aḍḍakārikā vuccati.",
  "pli-tv-bi-vb-ss1:2.1.7": "Gahapati nāma",
  "pli-tv-bi-vb-ss1:2.1.8": "yo koci agāraṃ ajjhāvasati.",
  "pli-tv-bi-vb-ss1:2.1.9": "Gahapatiputto nāma",
  "pli-tv-bi-vb-ss1:2.1.10": "ye keci puttabhātaro.",
  "pli-tv-bi-vb-ss1:2.1.11": "Dāso nāma",
  "pli-tv-bi-vb-ss1:2.1.12": "antojāto dhanakkīto karamarānīto.",
  "pli-tv-bi-vb-ss1:2.1.13": "Kammakāro nāma",
  "pli-tv-bi-vb-ss1:2.1.14": "bhaṭako āhatako.",
  "pli-tv-bi-vb-ss1:2.1.15": "Samaṇaparibbājako nāma",
  "pli-tv-bi-vb-ss1:2.1.16": "bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno.",
  "pli-tv-bi-vb-ss1:2.1.17": "Aḍḍaṃ karissāmīti dutiyaṃ vā pariyesati gacchati vā, āpatti dukkaṭassa.",
  "pli-tv-bi-vb-ss1:2.1.18": "Ekassa āroceti, āpatti dukkaṭassa.",
  "pli-tv-bi-vb-ss1:2.1.19": "Dutiyassa āroceti, āpatti thullaccayassa.",
  "pli-tv-bi-vb-ss1:2.1.20": "Aḍḍapariyosāne āpatti saṃghādisesassa.",
  "pli-tv-bi-vb-ss1:2.1.21": "Paṭhamāpattikanti",
  "pli-tv-bi-vb-ss1:2.1.22": "saha vatthujjhācārā āpajjati asamanubhāsanāya.",
  "pli-tv-bi-vb-ss1:2.1.23": "Nissāraṇīyanti",
  "pli-tv-bi-vb-ss1:2.1.24": "saṃghamhā nissārīyati.",
  "pli-tv-bi-vb-ss1:2.1.25": "Saṃghādisesanti",
  "pli-tv-bi-vb-ss1:2.1.26": "saṃghova tassā āpattiyā mānattaṃ deti mūlāya paṭikassati abbheti, na sambahulā na ekā bhikkhunī. Tena vuccati “saṃghādiseso”ti.",
  "pli-tv-bi-vb-ss1:2.1.27": "Tasseva āpattinikāyassa nāmakammaṃ adhivacanaṃ. Tenapi vuccati “saṃghādiseso”ti.",
  "pli-tv-bi-vb-ss1:2.2.1": "Anāpatti—",
  "pli-tv-bi-vb-ss1:2.2.2": "manussehi ākaḍḍhīyamānā gacchati,",
  "pli-tv-bi-vb-ss1:2.2.3": "ārakkhaṃ yācati,",
  "pli-tv-bi-vb-ss1:2.2.4": "anodissa ācikkhati,",
  "pli-tv-bi-vb-ss1:2.2.5": "ummattikāya …pe…",
  "pli-tv-bi-vb-ss1:2.2.6": "",
  "pli-tv-bi-vb-ss1:2.2.7": "",
  "pli-tv-bi-vb-ss1:2.2.8": "ādikammikāyāti.",
  "pli-tv-bi-vb-ss1:2.2.9": "Paṭhamasaṃghādisesasikkhāpadaṃ niṭṭhitaṃ."
}
