{
  "pli-tv-bi-vb-ss4:0.1": "Theravāda Vinaya",
  "pli-tv-bi-vb-ss4:0.2": "Bhikkhunivibhaṅga",
  "pli-tv-bi-vb-ss4:0.3": "Saṃghādisesakaṇḍa",
  "pli-tv-bi-vb-ss4:0.4": "4. Ukkhittakaosāraṇasikkhāpada",
  "pli-tv-bi-vb-ss4:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-ss4:1.2": "Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṃghe adhikaraṇakārikā.",
  "pli-tv-bi-vb-ss4:1.3": "Thullanandā bhikkhunī tassā kamme karīyamāne paṭikkosati.",
  "pli-tv-bi-vb-ss4:1.4": "Tena kho pana samayena thullanandā bhikkhunī gāmakaṃ agamāsi kenacideva karaṇīyena.",
  "pli-tv-bi-vb-ss4:1.5": "Atha kho bhikkhunisaṃgho—",
  "pli-tv-bi-vb-ss4:1.6": "“thullanandā bhikkhunī pakkantā”ti, caṇḍakāḷiṃ bhikkhuniṃ āpattiyā adassane ukkhipi.",
  "pli-tv-bi-vb-ss4:1.7": "Thullanandā bhikkhunī gāmake taṃ karaṇīyaṃ tīretvā punadeva sāvatthiṃ paccāgacchi.",
  "pli-tv-bi-vb-ss4:1.8": "Caṇḍakāḷī bhikkhunī thullanandāya bhikkhuniyā āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi na paccuggantvā pattacīvaraṃ paṭiggahesi na pānīyena āpucchi.",
  "pli-tv-bi-vb-ss4:1.9": "Thullanandā bhikkhunī caṇḍakāḷiṃ bhikkhuniṃ etadavoca—",
  "pli-tv-bi-vb-ss4:1.10": "“kissa tvaṃ, ayye, mayi āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi na paccuggantvā pattacīvaraṃ paṭiggahesi na pānīyena āpucchī”ti?",
  "pli-tv-bi-vb-ss4:1.11": "“Evañhetaṃ, ayye, hoti yathā taṃ anāthāyā”ti.",
  "pli-tv-bi-vb-ss4:1.12": "“Kissa pana tvaṃ, ayye, anāthā”ti?",
  "pli-tv-bi-vb-ss4:1.13": "“Imā maṃ, ayye, bhikkhuniyo—",
  "pli-tv-bi-vb-ss4:1.14": "‘ayaṃ anāthā appaññātā, natthi imissā kāci paṭivattā’ti, āpattiyā adassane ukkhipiṃsū”ti.",
  "pli-tv-bi-vb-ss4:1.15": "Thullanandā bhikkhunī—",
  "pli-tv-bi-vb-ss4:1.16": "“bālā etā abyattā etā, neva jānanti kammaṃ vā kammadosaṃ vā kammavipattiṃ vā kammasampattiṃ vā.",
  "pli-tv-bi-vb-ss4:1.17": "Mayaṃ kho jānāma kammampi kammadosampi kammavipattimpi kammasampattimpi.",
  "pli-tv-bi-vb-ss4:1.18": "Mayaṃ kho akataṃ vā kammaṃ kāreyyāma kataṃ vā kammaṃ kopeyyāmā”ti, lahuṃ lahuṃ bhikkhunisaṃghaṃ sannipātetvā caṇḍakāḷiṃ bhikkhuniṃ osāresi.",
  "pli-tv-bi-vb-ss4:1.19": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-ss4:1.20": "“kathañhi nāma ayyā thullanandā samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāressatī”ti …pe…",
  "pli-tv-bi-vb-ss4:1.21": "“saccaṃ kira, bhikkhave, thullanandā bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāretī”ti?",
  "pli-tv-bi-vb-ss4:1.22": "“Saccaṃ, bhagavā”ti.",
  "pli-tv-bi-vb-ss4:1.23": "Vigarahi buddho bhagavā …pe…",
  "pli-tv-bi-vb-ss4:1.24": "kathañhi nāma, bhikkhave, thullanandā bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāressati.",
  "pli-tv-bi-vb-ss4:1.25": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-ss4:1.26": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-ss4:1.27": "“Yā pana bhikkhunī samaggena saṃghena ukkhittaṃ bhikkhuniṃ dhammena vinayena satthusāsanena anapaloketvā kārakasaṃghaṃ anaññāya gaṇassa chandaṃ osāreyya, ayampi bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”ti.",
  "pli-tv-bi-vb-ss4:2.1.1": "Yā panāti",
  "pli-tv-bi-vb-ss4:2.1.2": "yā yādisā …pe…",
  "pli-tv-bi-vb-ss4:2.1.3": "bhikkhunīti",
  "pli-tv-bi-vb-ss4:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-ss4:2.1.5": "Samaggo nāma saṃgho",
  "pli-tv-bi-vb-ss4:2.1.6": "samānasaṃvāsako samānasīmāyaṃ ṭhito.",
  "pli-tv-bi-vb-ss4:2.1.9": "Ukkhittā nāma",
  "pli-tv-bi-vb-ss4:2.1.10": "āpattiyā adassane vā appaṭikamme vā appaṭinissagge vā ukkhittā.",
  "pli-tv-bi-vb-ss4:2.1.11": "Dhammena vinayenāti",
  "pli-tv-bi-vb-ss4:2.1.12": "yena dhammena yena vinayena.",
  "pli-tv-bi-vb-ss4:2.1.13": "Satthusāsanenāti",
  "pli-tv-bi-vb-ss4:2.1.14": "jinasāsanena buddhasāsanena.",
  "pli-tv-bi-vb-ss4:2.1.15": "Anapaloketvā kārakasaṃghanti",
  "pli-tv-bi-vb-ss4:2.1.16": "kammakārakasaṃghaṃ anāpucchā.",
  "pli-tv-bi-vb-ss4:2.1.17": "Anaññāya gaṇassa chandanti",
  "pli-tv-bi-vb-ss4:2.1.18": "gaṇassa chandaṃ ajānitvā.",
  "pli-tv-bi-vb-ss4:2.1.19": "“Osāressāmī”ti gaṇaṃ vā pariyesati, sīmaṃ vā sammannati, āpatti dukkaṭassa.",
  "pli-tv-bi-vb-ss4:2.1.20": "Ñattiyā dukkaṭaṃ, dvīhi kammavācāhi thullaccayā, kammavācāpariyosāne āpatti saṃghādisesassa.",
  "pli-tv-bi-vb-ss4:2.1.21": "Ayampīti",
  "pli-tv-bi-vb-ss4:2.1.22": "purimāyo upādāya vuccati.",
  "pli-tv-bi-vb-ss4:2.1.23": "Paṭhamāpattikanti",
  "pli-tv-bi-vb-ss4:2.1.24": "saha vatthujjhācārā āpajjati asamanubhāsanāya.",
  "pli-tv-bi-vb-ss4:2.1.25": "Nissāraṇīyanti",
  "pli-tv-bi-vb-ss4:2.1.26": "saṃghamhā nissārīyati.",
  "pli-tv-bi-vb-ss4:2.1.27": "Saṃghādisesoti",
  "pli-tv-bi-vb-ss4:2.1.28": "…pe… tenapi vuccati saṃghādisesoti.",
  "pli-tv-bi-vb-ss4:2.2.1": "Dhammakamme dhammakammasaññā osāreti, āpatti saṃghādisesassa.",
  "pli-tv-bi-vb-ss4:2.2.2": "Dhammakamme vematikā osāreti āpatti saṃghādisesassa.",
  "pli-tv-bi-vb-ss4:2.2.3": "Dhammakamme adhammakammasaññā osāreti, āpatti saṃghādisesassa.",
  "pli-tv-bi-vb-ss4:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-ss4:2.2.5": "Adhammakamme vematikā, āpatti dukkaṭassa.",
  "pli-tv-bi-vb-ss4:2.2.6": "Adhammakamme adhammakammasaññā, āpatti dukkaṭassa.",
  "pli-tv-bi-vb-ss4:2.3.1": "Anāpatti—",
  "pli-tv-bi-vb-ss4:2.3.2": "kammakārakasaṃghaṃ apaloketvā osāreti,",
  "pli-tv-bi-vb-ss4:2.3.3": "gaṇassa chandaṃ jānitvā osāreti,",
  "pli-tv-bi-vb-ss4:2.3.4": "vatte vattantiṃ osāreti,",
  "pli-tv-bi-vb-ss4:2.3.5": "asante kammakārakasaṃghe osāreti,",
  "pli-tv-bi-vb-ss4:2.3.6": "ummattikāya,",
  "pli-tv-bi-vb-ss4:2.3.7": "ādikammikāyāti.",
  "pli-tv-bi-vb-ss4:2.3.8": "Catutthasaṃghādisesasikkhāpadaṃ niṭṭhitaṃ."
}
