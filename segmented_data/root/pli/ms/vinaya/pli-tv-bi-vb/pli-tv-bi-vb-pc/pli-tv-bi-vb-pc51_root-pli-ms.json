{
  "pli-tv-bi-vb-pc51:0.1": "Theravāda Vinaya",
  "pli-tv-bi-vb-pc51:0.2": "Bhikkhunivibhaṅga",
  "pli-tv-bi-vb-pc51:0.3": "Pācittiyakaṇḍa",
  "pli-tv-bi-vb-pc51:0.4": "Ārāmavagga",
  "pli-tv-bi-vb-pc51:0.5": "51. Ārāmapavisanasikkhāpada",
  "pli-tv-bi-vb-pc51:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc51:1.2": "Tena kho pana samayena sambahulā bhikkhū gāmakāvāse ekacīvarā cīvarakammaṃ karonti.",
  "pli-tv-bi-vb-pc51:1.3": "Bhikkhuniyo anāpucchā ārāmaṃ pavisitvā yena te bhikkhū tenupasaṅkamiṃsu.",
  "pli-tv-bi-vb-pc51:1.4": "Bhikkhū ujjhāyanti khiyyanti vipācenti—",
  "pli-tv-bi-vb-pc51:1.5": "“kathañhi nāma bhikkhuniyo anāpucchā ārāmaṃ pavisissantī”ti …pe…",
  "pli-tv-bi-vb-pc51:1.6": "“saccaṃ kira, bhikkhave, bhikkhuniyo anāpucchā ārāmaṃ pavisantī”ti?",
  "pli-tv-bi-vb-pc51:1.7": "“Saccaṃ, bhagavā”ti.",
  "pli-tv-bi-vb-pc51:1.8": "Vigarahi buddho bhagavā …pe…",
  "pli-tv-bi-vb-pc51:1.9": "kathañhi nāma, bhikkhave, bhikkhuniyo anāpucchā ārāmaṃ pavisissanti.",
  "pli-tv-bi-vb-pc51:1.10": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc51:1.11": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc51:1.12": "“Yā pana bhikkhunī anāpucchā ārāmaṃ paviseyya, pācittiyan”ti.",
  "pli-tv-bi-vb-pc51:1.13": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pc51:2.1": "Tena kho pana samayena te bhikkhū tamhā āvāsā pakkamiṃsu.",
  "pli-tv-bi-vb-pc51:2.2": "Bhikkhuniyo—“ayyā pakkantā”ti ārāmaṃ nāgamaṃsu.",
  "pli-tv-bi-vb-pc51:2.3": "Atha kho te bhikkhū punadeva taṃ āvāsaṃ paccāgacchiṃsu.",
  "pli-tv-bi-vb-pc51:2.4": "Bhikkhuniyo—“ayyā āgatā”ti āpucchā ārāmaṃ pavisitvā yena te bhikkhū tenupasaṅkamiṃsu;",
  "pli-tv-bi-vb-pc51:2.5": "upasaṅkamitvā te bhikkhū abhivādetvā ekamantaṃ aṭṭhaṃsu.",
  "pli-tv-bi-vb-pc51:2.6": "Ekamantaṃ ṭhitā kho tā bhikkhuniyo te bhikkhū etadavocuṃ—“kissa tumhe, bhaginiyo, ārāmaṃ neva sammajjittha na pānīyaṃ paribhojanīyaṃ upaṭṭhāpitthā”ti?",
  "pli-tv-bi-vb-pc51:2.7": "“Bhagavatā, ayyā, sikkhāpadaṃ paññattaṃ—‘na anāpucchā ārāmo pavisitabbo’ti.",
  "pli-tv-bi-vb-pc51:2.8": "Tena mayaṃ na āgamimhā”ti.",
  "pli-tv-bi-vb-pc51:2.9": "Bhagavato etamatthaṃ ārocesuṃ …pe…",
  "pli-tv-bi-vb-pc51:2.10": "anujānāmi, bhikkhave, santaṃ bhikkhuṃ āpucchā ārāmaṃ pavisituṃ.",
  "pli-tv-bi-vb-pc51:2.11": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc51:2.12": "“Yā pana bhikkhunī santaṃ bhikkhuṃ anāpucchā ārāmaṃ paviseyya, pācittiyan”ti.",
  "pli-tv-bi-vb-pc51:2.13": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pc51:3.1": "Tena kho pana samayena te bhikkhū tamhā āvāsā pakkamitvā punadeva taṃ āvāsaṃ paccāgacchiṃsu.",
  "pli-tv-bi-vb-pc51:3.2": "Bhikkhuniyo—“ayyā pakkantā”ti anāpucchā ārāmaṃ pavisiṃsu.",
  "pli-tv-bi-vb-pc51:3.3": "Tāsaṃ kukkuccaṃ ahosi—“bhagavatā sikkhāpadaṃ paññattaṃ—‘na santaṃ bhikkhuṃ anāpucchā ārāmo pavisitabbo’ti.",
  "pli-tv-bi-vb-pc51:3.4": "Mayañcamhā santaṃ bhikkhuṃ anāpucchā ārāmaṃ pavisimhā.",
  "pli-tv-bi-vb-pc51:3.5": "Kacci nu kho mayaṃ pācittiyaṃ āpattiṃ āpannā”ti …pe…",
  "pli-tv-bi-vb-pc51:3.6": "bhagavato etamatthaṃ ārocesuṃ.",
  "pli-tv-bi-vb-pc51:3.7": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi …pe…",
  "pli-tv-bi-vb-pc51:3.8": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc51:3.9": "“Yā pana bhikkhunī jānaṃ sabhikkhukaṃ ārāmaṃ anāpucchā paviseyya, pācittiyan”ti.",
  "pli-tv-bi-vb-pc51:4.1.1": "Yā panāti",
  "pli-tv-bi-vb-pc51:4.1.2": "yā yādisā …pe…",
  "pli-tv-bi-vb-pc51:4.1.3": "bhikkhunīti",
  "pli-tv-bi-vb-pc51:4.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc51:4.1.5": "Jānāti nāma",
  "pli-tv-bi-vb-pc51:4.1.6": "sāmaṃ vā jānāti, aññe vā tassā ārocenti, te vā ārocenti.",
  "pli-tv-bi-vb-pc51:4.1.7": "Sabhikkhuko nāma ārāmo",
  "pli-tv-bi-vb-pc51:4.1.8": "yattha bhikkhū rukkhamūlepi vasanti.",
  "pli-tv-bi-vb-pc51:4.1.9": "Anāpucchā ārāmaṃ paviseyyāti",
  "pli-tv-bi-vb-pc51:4.1.10": "bhikkhuṃ vā sāmaṇeraṃ vā ārāmikaṃ vā anāpucchā parikkhittassa ārāmassa parikkhepaṃ atikkāmentiyā āpatti pācittiyassa.",
  "pli-tv-bi-vb-pc51:4.1.11": "Aparikkhittassa ārāmassa upacāraṃ okkamantiyā āpatti pācittiyassa.",
  "pli-tv-bi-vb-pc51:4.2.1": "Sabhikkhuke sabhikkhukasaññā santaṃ bhikkhuṃ anāpucchā ārāmaṃ pavisati, āpatti pācittiyassa.",
  "pli-tv-bi-vb-pc51:4.2.2": "Sabhikkhuke vematikā santaṃ bhikkhuṃ anāpucchā ārāmaṃ pavisati, āpatti dukkaṭassa.",
  "pli-tv-bi-vb-pc51:4.2.3": "Sabhikkhuke abhikkhukasaññā santaṃ bhikkhuṃ anāpucchā ārāmaṃ pavisati, anāpatti.",
  "pli-tv-bi-vb-pc51:4.2.4": "Abhikkhuke sabhikkhukasaññā, āpatti dukkaṭassa.",
  "pli-tv-bi-vb-pc51:4.2.5": "Abhikkhuke vematikā, āpatti dukkaṭassa.",
  "pli-tv-bi-vb-pc51:4.2.6": "Abhikkhuke abhikkhukasaññā, anāpatti.",
  "pli-tv-bi-vb-pc51:4.3.1": "Anāpatti—",
  "pli-tv-bi-vb-pc51:4.3.2": "santaṃ bhikkhuṃ āpucchā pavisati,",
  "pli-tv-bi-vb-pc51:4.3.3": "asantaṃ bhikkhuṃ anāpucchā pavisati,",
  "pli-tv-bi-vb-pc51:4.3.4": "sīsānulokikā gacchati,",
  "pli-tv-bi-vb-pc51:4.3.5": "yattha bhikkhuniyo sannipatitā honti tattha gacchati,",
  "pli-tv-bi-vb-pc51:4.3.6": "ārāmena maggo hoti,",
  "pli-tv-bi-vb-pc51:4.3.7": "gilānāya,",
  "pli-tv-bi-vb-pc51:4.3.8": "āpadāsu,",
  "pli-tv-bi-vb-pc51:4.3.9": "ummattikāya,",
  "pli-tv-bi-vb-pc51:4.3.10": "ādikammikāyāti.",
  "pli-tv-bi-vb-pc51:4.3.11": "Paṭhamasikkhāpadaṃ niṭṭhitaṃ."
}