{
  "pli-tv-bi-vb-pc41:0.1": "Theravāda Vinaya",
  "pli-tv-bi-vb-pc41:0.2": "Bhikkhunivibhaṅga",
  "pli-tv-bi-vb-pc41:0.3": "Pācittiyakaṇḍa",
  "pli-tv-bi-vb-pc41:0.4": "Cittāgāravagga",
  "pli-tv-bi-vb-pc41:0.5": "41. Rājāgārasikkhāpada",
  "pli-tv-bi-vb-pc41:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc41:1.2": "Tena kho pana samayena rañño pasenadissa kosalassa uyyāne cittāgāre paṭibhānacittaṁ kataṁ hoti.",
  "pli-tv-bi-vb-pc41:1.3": "Bahū manussā cittāgāraṁ dassanāya gacchanti.",
  "pli-tv-bi-vb-pc41:1.4": "Chabbaggiyāpi bhikkhuniyo cittāgāraṁ dassanāya agamaṁsu.",
  "pli-tv-bi-vb-pc41:1.5": "Manussā ujjhāyanti khiyyanti vipācenti—",
  "pli-tv-bi-vb-pc41:1.6": "“kathañhi nāma bhikkhuniyo cittāgāraṁ dassanāya gacchissanti, seyyathāpi gihiniyo kāmabhoginiyo”ti.",
  "pli-tv-bi-vb-pc41:1.7": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc41:1.8": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc41:1.9": "“kathañhi nāma chabbaggiyā bhikkhuniyo cittāgāraṁ dassanāya gacchissantī”ti …pe…",
  "pli-tv-bi-vb-pc41:1.10": "“saccaṁ kira, bhikkhave, chabbaggiyā bhikkhuniyo cittāgāraṁ dassanāya gacchantī”ti?",
  "pli-tv-bi-vb-pc41:1.11": "“Saccaṁ, bhagavā”ti.",
  "pli-tv-bi-vb-pc41:1.12": "Vigarahi buddho bhagavā …pe…",
  "pli-tv-bi-vb-pc41:1.13": "kathañhi nāma, bhikkhave, chabbaggiyā bhikkhuniyo cittāgāraṁ dassanāya gacchissanti.",
  "pli-tv-bi-vb-pc41:1.14": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc41:1.15": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc41:1.16.1": "“Yā pana bhikkhunī rājāgāraṁ vā cittāgāraṁ vā ārāmaṁ vā uyyānaṁ vā pokkharaṇiṁ vā dassanāya gaccheyya, pācittiyan”ti.",
  "pli-tv-bi-vb-pc41:2.1.1": "Yā panāti",
  "pli-tv-bi-vb-pc41:2.1.2": "yā yādisā …pe…",
  "pli-tv-bi-vb-pc41:2.1.3": "bhikkhunīti",
  "pli-tv-bi-vb-pc41:2.1.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc41:2.1.5": "Rājāgāraṁ nāma",
  "pli-tv-bi-vb-pc41:2.1.6": "yattha katthaci rañño kīḷituṁ ramituṁ kataṁ hoti.",
  "pli-tv-bi-vb-pc41:2.1.7": "Cittāgāraṁ nāma",
  "pli-tv-bi-vb-pc41:2.1.8": "yattha katthaci manussānaṁ kīḷituṁ ramituṁ kataṁ hoti.",
  "pli-tv-bi-vb-pc41:2.1.9": "Ārāmo nāma",
  "pli-tv-bi-vb-pc41:2.1.10": "yattha katthaci manussānaṁ kīḷituṁ ramituṁ kato hoti.",
  "pli-tv-bi-vb-pc41:2.1.11": "Uyyānaṁ nāma",
  "pli-tv-bi-vb-pc41:2.1.12": "yattha katthaci manussānaṁ kīḷituṁ ramituṁ kataṁ hoti.",
  "pli-tv-bi-vb-pc41:2.1.13": "Pokkharaṇī nāma",
  "pli-tv-bi-vb-pc41:2.1.14": "yattha katthaci manussānaṁ kīḷituṁ ramituṁ katā hoti.",
  "pli-tv-bi-vb-pc41:2.1.15": "Dassanāya gacchati, āpatti dukkaṭassa.",
  "pli-tv-bi-vb-pc41:2.1.16": "Yattha ṭhitā passati, āpatti pācittiyassa.",
  "pli-tv-bi-vb-pc41:2.1.17": "Dassanūpacāraṁ vijahitvā punappunaṁ passati, āpatti pācittiyassa.",
  "pli-tv-bi-vb-pc41:2.1.18": "Ekamekaṁ dassanāya gacchati, āpatti dukkaṭassa.",
  "pli-tv-bi-vb-pc41:2.1.19": "Yattha ṭhitā passati, āpatti pācittiyassa.",
  "pli-tv-bi-vb-pc41:2.1.20": "Dassanūpacāraṁ vijahitvā punappunaṁ passati, āpatti pācittiyassa.",
  "pli-tv-bi-vb-pc41:2.2.1": "Anāpatti—",
  "pli-tv-bi-vb-pc41:2.2.2": "ārāme ṭhitā passati,",
  "pli-tv-bi-vb-pc41:2.2.3": "gacchantī vā āgacchantī vā passati,",
  "pli-tv-bi-vb-pc41:2.2.4": "sati karaṇīye gantvā passati,",
  "pli-tv-bi-vb-pc41:2.2.5": "āpadāsu,",
  "pli-tv-bi-vb-pc41:2.2.6": "ummattikāya,",
  "pli-tv-bi-vb-pc41:2.2.7": "ādikammikāyāti.",
  "pli-tv-bi-vb-pc41:2.2.8": "Paṭhamasikkhāpadaṁ niṭṭhitaṁ."
}