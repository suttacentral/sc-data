{
  "pli-tv-bi-vb-pc27:0.1": "Theravāda Vinaya",
  "pli-tv-bi-vb-pc27:0.2": "Bhikkhunivibhaṅga",
  "pli-tv-bi-vb-pc27:0.3": "Pācittiyakaṇḍa",
  "pli-tv-bi-vb-pc27:0.4": "Naggavagga",
  "pli-tv-bi-vb-pc27:0.5": "27. Paṭibāhanasikkhāpada",
  "pli-tv-bi-vb-pc27:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc27:1.2": "Tena kho pana samayena bhikkhunisaṃghassa akālacīvaraṃ uppannaṃ hoti.",
  "pli-tv-bi-vb-pc27:1.3": "Atha kho bhikkhunisaṃgho taṃ cīvaraṃ bhājetukāmo sannipati.",
  "pli-tv-bi-vb-pc27:1.4": "Tena kho pana samayena thullanandāya bhikkhuniyā antevāsiniyo bhikkhuniyo pakkantā honti.",
  "pli-tv-bi-vb-pc27:1.5": "Thullanandā bhikkhunī tā bhikkhuniyo etadavoca—",
  "pli-tv-bi-vb-pc27:1.6": "“ayye, bhikkhuniyo pakkantā, na tāva cīvaraṃ bhājīyissatī”ti.",
  "pli-tv-bi-vb-pc27:1.7": "Cīvaravibhaṅgaṃ paṭibāhi.",
  "pli-tv-bi-vb-pc27:1.8": "Bhikkhuniyo na tāva cīvaraṃ bhājīyissatīti pakkamiṃsu.",
  "pli-tv-bi-vb-pc27:1.9": "Thullanandā bhikkhunī antevāsinīsu bhikkhunīsu āgatāsu taṃ cīvaraṃ bhājāpesi.",
  "pli-tv-bi-vb-pc27:1.10": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc27:1.11": "“kathañhi nāma ayyā thullanandā dhammikaṃ cīvaravibhaṅgaṃ paṭibāhissatī”ti …pe…",
  "pli-tv-bi-vb-pc27:1.12": "“saccaṃ kira, bhikkhave, thullanandā bhikkhunī dhammikaṃ cīvaravibhaṅgaṃ paṭibāhatī”ti?",
  "pli-tv-bi-vb-pc27:1.13": "“Saccaṃ, bhagavā”ti.",
  "pli-tv-bi-vb-pc27:1.14": "Vigarahi buddho bhagavā …pe…",
  "pli-tv-bi-vb-pc27:1.15": "kathañhi nāma, bhikkhave, thullanandā bhikkhunī dhammikaṃ cīvaravibhaṅgaṃ paṭibāhissati.",
  "pli-tv-bi-vb-pc27:1.16": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc27:1.17": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc27:1.18": "“Yā pana bhikkhunī dhammikaṃ cīvaravibhaṅgaṃ paṭibāheyya, pācittiyan”ti.",
  "pli-tv-bi-vb-pc27:2.1.1": "Yā panāti",
  "pli-tv-bi-vb-pc27:2.1.2": "yā yādisā …pe…",
  "pli-tv-bi-vb-pc27:2.1.3": "bhikkhunīti",
  "pli-tv-bi-vb-pc27:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc27:2.1.5": "Dhammiko nāma cīvaravibhaṅgo",
  "pli-tv-bi-vb-pc27:2.1.6": "samaggo bhikkhunisaṃgho sannipatitvā bhājeti.",
  "pli-tv-bi-vb-pc27:2.1.7": "Paṭibāheyyāti",
  "pli-tv-bi-vb-pc27:2.1.8": "kathaṃ imaṃ cīvaraṃ na bhājeyyāti paṭibāhati, āpatti pācittiyassa.",
  "pli-tv-bi-vb-pc27:2.2.1": "Dhammike dhammikasaññā paṭibāhati, āpatti pācittiyassa.",
  "pli-tv-bi-vb-pc27:2.2.2": "Dhammike vematikā paṭibāhati, āpatti dukkaṭassa.",
  "pli-tv-bi-vb-pc27:2.2.3": "Dhammike adhammikasaññā paṭibāhati, anāpatti.",
  "pli-tv-bi-vb-pc27:2.2.4": "Adhammike dhammikasaññā, āpatti dukkaṭassa.",
  "pli-tv-bi-vb-pc27:2.2.5": "Adhammike vematikā, āpatti dukkaṭassa.",
  "pli-tv-bi-vb-pc27:2.2.6": "Adhammike adhammikasaññā, anāpatti.",
  "pli-tv-bi-vb-pc27:2.3.1": "Anāpatti—",
  "pli-tv-bi-vb-pc27:2.3.2": "ānisaṃsaṃ dassetvā paṭibāhati,",
  "pli-tv-bi-vb-pc27:2.3.3": "ummattikāya,",
  "pli-tv-bi-vb-pc27:2.3.4": "ādikammikāyāti.",
  "pli-tv-bi-vb-pc27:2.3.5": "Sattamasikkhāpadaṃ niṭṭhitaṃ."
}