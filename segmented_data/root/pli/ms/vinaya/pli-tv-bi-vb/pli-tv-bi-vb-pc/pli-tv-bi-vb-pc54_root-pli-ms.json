{
  "pli-tv-bi-vb-pc54:0.1": "Theravāda Vinaya",
  "pli-tv-bi-vb-pc54:0.2": "Bhikkhunivibhaṅga",
  "pli-tv-bi-vb-pc54:0.3": "Pācittiyakaṇḍa",
  "pli-tv-bi-vb-pc54:0.4": "Ārāmavagga",
  "pli-tv-bi-vb-pc54:0.5": "54. Pavāritasikkhāpada",
  "pli-tv-bi-vb-pc54:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pc54:1.2": "Tena kho pana samayena aññataro brāhmaṇo bhikkhuniyo nimantetvā bhojesi.",
  "pli-tv-bi-vb-pc54:1.3": "Bhikkhuniyo bhuttāvī pavāritā ñātikulāni gantvā ekaccā bhuñjiṃsu ekaccā piṇḍapātaṃ ādāya agamaṃsu.",
  "pli-tv-bi-vb-pc54:1.4": "Atha kho so brāhmaṇo paṭivissake etadavoca—",
  "pli-tv-bi-vb-pc54:1.5": "“bhikkhuniyo mayā, ayyā, santappitā, etha tumhepi santappessāmī”ti.",
  "pli-tv-bi-vb-pc54:1.6": "Te evamāhaṃsu—",
  "pli-tv-bi-vb-pc54:1.7": "“kiṃ tvaṃ, ayyo, amhe santappessasi.",
  "pli-tv-bi-vb-pc54:1.8": "Yāpi tayā nimantitā tāpi amhākaṃ gharāni āgantvā ekaccā bhuñjiṃsu ekaccā piṇḍapātaṃ ādāya agamaṃsū”ti.",
  "pli-tv-bi-vb-pc54:1.9": "Atha kho so brāhmaṇo ujjhāyati khiyyati vipāceti—",
  "pli-tv-bi-vb-pc54:1.10": "“kathañhi nāma bhikkhuniyo amhākaṃ ghare bhuñjitvā aññatra bhuñjissanti, na cāhaṃ paṭibalo yāvadatthaṃ dātun”ti.",
  "pli-tv-bi-vb-pc54:1.11": "Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa.",
  "pli-tv-bi-vb-pc54:1.12": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc54:1.13": "“kathañhi nāma bhikkhuniyo bhuttāvī pavāritā aññatra bhuñjissantī”ti …pe…",
  "pli-tv-bi-vb-pc54:1.14": "“saccaṃ kira, bhikkhave, bhikkhuniyo bhuttāvī pavāritā aññatra bhuñjantī”ti?",
  "pli-tv-bi-vb-pc54:1.15": "“Saccaṃ, bhagavā”ti.",
  "pli-tv-bi-vb-pc54:1.16": "Vigarahi buddho bhagavā …pe…",
  "pli-tv-bi-vb-pc54:1.17": "kathañhi nāma, bhikkhave, bhikkhuniyo bhuttāvī pavāritā aññatra bhuñjissanti.",
  "pli-tv-bi-vb-pc54:1.18": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pc54:1.19": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pc54:1.20": "“Yā pana bhikkhunī nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vā, pācittiyan”ti.",
  "pli-tv-bi-vb-pc54:2.1.1": "Yā panāti",
  "pli-tv-bi-vb-pc54:2.1.2": "yā yādisā …pe…",
  "pli-tv-bi-vb-pc54:2.1.3": "bhikkhunīti",
  "pli-tv-bi-vb-pc54:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pc54:2.1.5": "Nimantitā nāma",
  "pli-tv-bi-vb-pc54:2.1.6": "pañcannaṃ bhojanānaṃ aññatarena bhojanena nimantitā.",
  "pli-tv-bi-vb-pc54:2.1.7": "Pavāritā nāma",
  "pli-tv-bi-vb-pc54:2.1.8": "asanaṃ paññāyati, bhojanaṃ paññāyati, hatthapāse ṭhitā abhiharati, paṭikkhepo paññāyati.",
  "pli-tv-bi-vb-pc54:2.1.9": "Khādanīyaṃ nāma",
  "pli-tv-bi-vb-pc54:2.1.10": "pañca bhojanāni yāguṃ yāmakālikaṃ sattāhakālikaṃ yāvajīvikaṃ ṭhapetvā",
  "pli-tv-bi-vb-pc54:2.1.11": "avasesaṃ khādanīyaṃ nāma.",
  "pli-tv-bi-vb-pc54:2.1.12": "Bhojanīyaṃ nāma",
  "pli-tv-bi-vb-pc54:2.1.13": "pañca bhojanāni—odano, kummāso, sattu, maccho, maṃsaṃ.",
  "pli-tv-bi-vb-pc54:2.1.14": "“Khādissāmi bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-pc54:2.1.15": "Ajjhohāre ajjhohāre āpatti pācittiyassa.",
  "pli-tv-bi-vb-pc54:2.2.1": "Nimantite nimantitasaññā khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.2": "Nimantite vematikā khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.3": "Nimantite animantitasaññā khādanīyaṃ vā bhojanīyaṃ vā khādati vā bhuñjati vā, āpatti pācittiyassa.",
  "pli-tv-bi-vb-pc54:2.2.4": "Yāmakālikaṃ sattāhakālikaṃ yāvajīvikaṃ āhāratthāya paṭiggaṇhāti, āpatti dukkaṭassa.",
  "pli-tv-bi-vb-pc54:2.2.5": "Ajjhohāre ajjhohāre āpatti dukkaṭassa …pe….",
  "pli-tv-bi-vb-pc54:2.2.6": "Anāpatti—",
  "pli-tv-bi-vb-pc54:2.2.7": "nimantitā appavāritā,",
  "pli-tv-bi-vb-pc54:2.2.8": "yāguṃ pivati,",
  "pli-tv-bi-vb-pc54:2.2.9": "sāmike apaloketvā bhuñjati,",
  "pli-tv-bi-vb-pc54:2.2.10": "yāmakālikaṃ sattāhakālikaṃ yāvajīvikaṃ sati paccaye paribhuñjati,",
  "pli-tv-bi-vb-pc54:2.2.11": "ummattikāya,",
  "pli-tv-bi-vb-pc54:2.2.12": "ādikammikāyāti.",
  "pli-tv-bi-vb-pc54:2.2.13": "Catutthasikkhāpadaṃ niṭṭhitaṃ."
}
