{
  "pli-tv-bi-vb-pc60:0.1": "Theravāda Vinaya",
  "pli-tv-bi-vb-pc60:0.2": "Bhikkhunivibhaṅga",
  "pli-tv-bi-vb-pc60:0.3": "Pācittiyakaṇḍa",
  "pli-tv-bi-vb-pc60:0.4": "Ārāmavagga",
  "pli-tv-bi-vb-pc60:0.5": "60. Pasākhejātasikkhāpada",
  "pli-tv-bi-vb-pc60:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc60:1.2": "Tena kho pana samayena aññatarā bhikkhunī pasākhe jātaṁ gaṇḍaṁ purisena saddhiṁ ekenekā bhedāpesi.",
  "pli-tv-bi-vb-pc60:1.3": "Atha kho so puriso taṁ bhikkhuniṁ dūsetuṁ upakkami.",
  "pli-tv-bi-vb-pc60:1.4": "Sā vissaramakāsi.",
  "pli-tv-bi-vb-pc60:1.5": "Bhikkhuniyo upadhāvitvā taṁ bhikkhuniṁ etadavocuṁ—",
  "pli-tv-bi-vb-pc60:1.6": "“kissa tvaṁ, ayye, vissaramakāsī”ti?",
  "pli-tv-bi-vb-pc60:1.7": "Atha kho sā bhikkhunī bhikkhunīnaṁ etamatthaṁ ārocesi.",
  "pli-tv-bi-vb-pc60:1.8": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc60:1.9": "“kathañhi nāma bhikkhunī pasākhe jātaṁ gaṇḍaṁ purisena saddhiṁ ekenekā bhedāpessatī”ti …pe…",
  "pli-tv-bi-vb-pc60:1.10": "“saccaṁ kira, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpetī”ti?",
  "pli-tv-bi-vb-pc60:1.11": "“Saccaṁ, bhagavā”ti.",
  "pli-tv-bi-vb-pc60:1.12": "Vigarahi buddho bhagavā …pe…",
  "pli-tv-bi-vb-pc60:1.13": "kathañhi nāma, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpessati.",
  "pli-tv-bi-vb-pc60:1.14": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc60:1.15": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc60:1.16.1": "“Yā pana bhikkhunī pasākhe jātaṁ gaṇḍaṁ vā rudhitaṁ vā anapaloketvā saṅghaṁ vā gaṇaṁ vā purisena saddhiṁ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”ti.",
  "pli-tv-bi-vb-pc60:2.1.1": "Yā panāti",
  "pli-tv-bi-vb-pc60:2.1.2": "yā yādisā …pe…",
  "pli-tv-bi-vb-pc60:2.1.3": "bhikkhunīti",
  "pli-tv-bi-vb-pc60:2.1.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc60:2.1.5": "Pasākhaṁ nāma",
  "pli-tv-bi-vb-pc60:2.1.6": "adhonābhi ubbhajāṇumaṇḍalaṁ.",
  "pli-tv-bi-vb-pc60:2.1.7": "Jātanti",
  "pli-tv-bi-vb-pc60:2.1.8": "tattha jātaṁ.",
  "pli-tv-bi-vb-pc60:2.1.9": "Gaṇḍo nāma",
  "pli-tv-bi-vb-pc60:2.1.10": "yo koci gaṇḍo.",
  "pli-tv-bi-vb-pc60:2.1.11": "Rudhitaṁ nāma",
  "pli-tv-bi-vb-pc60:2.1.12": "yaṁ kiñci vaṇaṁ.",
  "pli-tv-bi-vb-pc60:2.1.13": "Anapaloketvāti",
  "pli-tv-bi-vb-pc60:2.1.14": "anāpucchā.",
  "pli-tv-bi-vb-pc60:2.1.15": "Saṅgho nāma",
  "pli-tv-bi-vb-pc60:2.1.16": "bhikkhunisaṅgho vuccati.",
  "pli-tv-bi-vb-pc60:2.1.17": "Gaṇo nāma",
  "pli-tv-bi-vb-pc60:2.1.18": "sambahulā bhikkhuniyo vuccanti.",
  "pli-tv-bi-vb-pc60:2.1.19": "Puriso nāma",
  "pli-tv-bi-vb-pc60:2.1.20": "manussapuriso, na yakkho, na peto, na tiracchānagato, viññū paṭibalo dūsetuṁ.",
  "pli-tv-bi-vb-pc60:2.1.21": "Saddhinti",
  "pli-tv-bi-vb-pc60:2.1.22": "ekato.",
  "pli-tv-bi-vb-pc60:2.1.23": "Ekenekāti",
  "pli-tv-bi-vb-pc60:2.1.24": "puriso ceva hoti bhikkhunī ca.",
  "pli-tv-bi-vb-pc60:2.1.25": "“Bhindā”ti āṇāpeti, āpatti dukkaṭassa.",
  "pli-tv-bi-vb-pc60:2.1.26": "Bhinne āpatti pācittiyassa.",
  "pli-tv-bi-vb-pc60:2.1.27": "“Phālehī”ti āṇāpeti, āpatti dukkaṭassa.",
  "pli-tv-bi-vb-pc60:2.1.28": "Phālite āpatti pācittiyassa.",
  "pli-tv-bi-vb-pc60:2.1.29": "“Dhovā”ti āṇāpeti, āpatti dukkaṭassa.",
  "pli-tv-bi-vb-pc60:2.1.30": "Dhovite āpatti pācittiyassa.",
  "pli-tv-bi-vb-pc60:2.1.31": "“Ālimpā”ti āṇāpeti, āpatti dukkaṭassa.",
  "pli-tv-bi-vb-pc60:2.1.32": "Litte āpatti pācittiyassa.",
  "pli-tv-bi-vb-pc60:2.1.33": "“Bandhāhī”ti āṇāpeti, āpatti dukkaṭassa.",
  "pli-tv-bi-vb-pc60:2.1.34": "Baddhe āpatti pācittiyassa.",
  "pli-tv-bi-vb-pc60:2.1.35": "“Mocehī”ti āṇāpeti, āpatti dukkaṭassa.",
  "pli-tv-bi-vb-pc60:2.1.36": "Mutte āpatti pācittiyassa.",
  "pli-tv-bi-vb-pc60:2.2.1": "Anāpatti—",
  "pli-tv-bi-vb-pc60:2.2.2": "apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā,",
  "pli-tv-bi-vb-pc60:2.2.3": "yā kāci viññū dutiyikā hoti,",
  "pli-tv-bi-vb-pc60:2.2.4": "ummattikāya,",
  "pli-tv-bi-vb-pc60:2.2.5": "ādikammikāyāti.",
  "pli-tv-bi-vb-pc60:2.2.6": "Dasamasikkhāpadaṁ niṭṭhitaṁ.",
  "pli-tv-bi-vb-pc60:2.2.7": "Ārāmavaggo chaṭṭho."
}