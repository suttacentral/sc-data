{
  "pli-tv-bi-vb-pc49:0.1": "Theravāda Vinaya",
  "pli-tv-bi-vb-pc49:0.2": "Bhikkhunivibhaṅga",
  "pli-tv-bi-vb-pc49:0.3": "Pācittiyakaṇḍa",
  "pli-tv-bi-vb-pc49:0.4": "Cittāgāravagga",
  "pli-tv-bi-vb-pc49:0.5": "49. Tiracchānavijjāpariyāpuṇanasikkhāpada",
  "pli-tv-bi-vb-pc49:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bi-vb-pc49:1.2": "Tena kho pana samayena chabbaggiyā bhikkhuniyo tiracchānavijjaṁ pariyāpuṇanti.",
  "pli-tv-bi-vb-pc49:1.3": "Manussā ujjhāyanti khiyyanti vipācenti—",
  "pli-tv-bi-vb-pc49:1.4": "“kathañhi nāma bhikkhuniyo tiracchānavijjaṁ pariyāpuṇissanti, seyyathāpi gihiniyo kāmabhoginiyo”ti.",
  "pli-tv-bi-vb-pc49:1.5": "Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bi-vb-pc49:1.6": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pc49:1.7": "“kathañhi nāma chabbaggiyā bhikkhuniyo tiracchānavijjaṁ pariyāpuṇissantī”ti …pe…",
  "pli-tv-bi-vb-pc49:1.8": "“saccaṁ kira, bhikkhave, chabbaggiyā bhikkhuniyo tiracchānavijjaṁ pariyāpuṇantī”ti?",
  "pli-tv-bi-vb-pc49:1.9": "“Saccaṁ, bhagavā”ti.",
  "pli-tv-bi-vb-pc49:1.10": "Vigarahi buddho bhagavā …pe…",
  "pli-tv-bi-vb-pc49:1.11": "kathañhi nāma, bhikkhave, chabbaggiyā bhikkhuniyo tiracchānavijjaṁ pariyāpuṇissanti.",
  "pli-tv-bi-vb-pc49:1.12": "Netaṁ, bhikkhave, appasannānaṁ vā pasādāya …pe…",
  "pli-tv-bi-vb-pc49:1.13": "evañca pana, bhikkhave, bhikkhuniyo imaṁ sikkhāpadaṁ uddisantu—",
  "pli-tv-bi-vb-pc49:1.14.1": "“Yā pana bhikkhunī tiracchānavijjaṁ pariyāpuṇeyya, pācittiyan”ti.",
  "pli-tv-bi-vb-pc49:2.1.1": "Yā panāti",
  "pli-tv-bi-vb-pc49:2.1.2": "yā yādisā …pe…",
  "pli-tv-bi-vb-pc49:2.1.3": "bhikkhunīti",
  "pli-tv-bi-vb-pc49:2.1.4": "…pe… ayaṁ imasmiṁ atthe adhippetā bhikkhunīti.",
  "pli-tv-bi-vb-pc49:2.1.5": "Tiracchānavijjā nāma",
  "pli-tv-bi-vb-pc49:2.1.6": "yaṁ kiñci bāhirakaṁ anatthasaṁhitaṁ.",
  "pli-tv-bi-vb-pc49:2.1.7": "Pariyāpuṇeyyāti",
  "pli-tv-bi-vb-pc49:2.1.8": "padena pariyāpuṇāti, pade pade āpatti pācittiyassa.",
  "pli-tv-bi-vb-pc49:2.1.9": "Akkharāya pariyāpuṇāti, akkharakkharāya āpatti pācittiyassa.",
  "pli-tv-bi-vb-pc49:2.2.1": "Anāpatti—",
  "pli-tv-bi-vb-pc49:2.2.2": "lekhaṁ pariyāpuṇāti,",
  "pli-tv-bi-vb-pc49:2.2.3": "dhāraṇaṁ pariyāpuṇāti,",
  "pli-tv-bi-vb-pc49:2.2.4": "guttatthāya parittaṁ pariyāpuṇāti,",
  "pli-tv-bi-vb-pc49:2.2.5": "ummattikāya,",
  "pli-tv-bi-vb-pc49:2.2.6": "ādikammikāyāti.",
  "pli-tv-bi-vb-pc49:2.2.7": "Navamasikkhāpadaṁ niṭṭhitaṁ."
}