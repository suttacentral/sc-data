{
  "pli-tv-bi-vb-pj7:0.1": "Theravāda Vinaya",
  "pli-tv-bi-vb-pj7:0.2": "Bhikkhunivibhaṅga",
  "pli-tv-bi-vb-pj7:0.3": "Pārājikakaṇḍa",
  "pli-tv-bi-vb-pj7:0.4": "7. Ukkhittānuvattikāsikkhāpada",
  "pli-tv-bi-vb-pj7:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pj7:1.2": "Tena kho pana samayena thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattati.",
  "pli-tv-bi-vb-pj7:1.3": "Yā tā bhikkhuniyo appicchā …pe… tā ujjhāyanti khiyyanti vipācenti—",
  "pli-tv-bi-vb-pj7:1.4": "“kathañhi nāma ayyā thullanandā samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattissatī”ti …pe…",
  "pli-tv-bi-vb-pj7:1.5": "“saccaṃ kira, bhikkhave, thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattatī”ti?",
  "pli-tv-bi-vb-pj7:1.6": "“Saccaṃ, bhagavā”ti.",
  "pli-tv-bi-vb-pj7:1.7": "Vigarahi buddho bhagavā …pe…",
  "pli-tv-bi-vb-pj7:1.8": "kathañhi nāma, bhikkhave, thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvattissati.",
  "pli-tv-bi-vb-pj7:1.9": "Netaṃ, bhikkhave, appasannānaṃ vā pasādāya …pe…",
  "pli-tv-bi-vb-pj7:1.10": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pj7:1.11": "“Yā pana bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvatteyya, sā bhikkhunī bhikkhunīhi evamassa vacanīyā—",
  "pli-tv-bi-vb-pj7:1.12": "‘eso kho, ayye, bhikkhu samaggena saṃghena ukkhitto dhammena vinayena satthusāsanena anādaro appaṭikāro akatasahāyo, māyye, etaṃ bhikkhuṃ anuvattī’ti.",
  "pli-tv-bi-vb-pj7:1.13": "Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṃ samanubhāsitabbā tassa paṭinissaggāya.",
  "pli-tv-bi-vb-pj7:1.14": "Yāvatatiyañce samanubhāsiyamānā taṃ paṭinissajjeyya, iccetaṃ kusalaṃ.",
  "pli-tv-bi-vb-pj7:1.15": "No ce paṭinissajjeyya, ayampi pārājikā hoti asaṃvāsā ukkhittānuvattikā”ti.",
  "pli-tv-bi-vb-pj7:2.1.1": "Yā panāti",
  "pli-tv-bi-vb-pj7:2.1.2": "yā yādisā …pe…",
  "pli-tv-bi-vb-pj7:2.1.3": "bhikkhunīti",
  "pli-tv-bi-vb-pj7:2.1.4": "…pe… ayaṃ imasmiṃ atthe adhippetā bhikkhunīti.",
  "pli-tv-bi-vb-pj7:2.1.5": "Samaggo nāma saṃgho",
  "pli-tv-bi-vb-pj7:2.1.6": "samānasaṃvāsako samānasīmāyaṃ ṭhito.",
  "pli-tv-bi-vb-pj7:2.1.7": "Ukkhitto nāma",
  "pli-tv-bi-vb-pj7:2.1.8": "āpattiyā adassane vā appaṭikamme vā appaṭinissagge vā ukkhitto.",
  "pli-tv-bi-vb-pj7:2.1.9": "Dhammena vinayenāti",
  "pli-tv-bi-vb-pj7:2.1.10": "yena dhammena yena vinayena.",
  "pli-tv-bi-vb-pj7:2.1.11": "Satthusāsanenāti",
  "pli-tv-bi-vb-pj7:2.1.12": "jinasāsanena buddhasāsanena.",
  "pli-tv-bi-vb-pj7:2.1.13": "Anādaro nāma",
  "pli-tv-bi-vb-pj7:2.1.14": "saṃghaṃ vā gaṇaṃ vā puggalaṃ vā kammaṃ vā nādiyati.",
  "pli-tv-bi-vb-pj7:2.1.15": "Appaṭikāro nāma",
  "pli-tv-bi-vb-pj7:2.1.16": "ukkhitto anosārito.",
  "pli-tv-bi-vb-pj7:2.1.17": "Akatasahāyo nāma",
  "pli-tv-bi-vb-pj7:2.1.18": "samānasaṃvāsakā bhikkhū vuccanti sahāyā.",
  "pli-tv-bi-vb-pj7:2.1.19": "So tehi saddhiṃ natthi, tena vuccati akatasahāyoti.",
  "pli-tv-bi-vb-pj7:2.1.20": "Tamanuvatteyyāti",
  "pli-tv-bi-vb-pj7:2.1.21": "yaṃdiṭṭhiko so hoti yaṃkhantiko yaṃruciko, sāpi taṃdiṭṭhikā hoti taṃkhantikā taṃrucikā.",
  "pli-tv-bi-vb-pj7:2.1.22": "Sā bhikkhunīti",
  "pli-tv-bi-vb-pj7:2.1.23": "yā sā ukkhittānuvattikā bhikkhunī.",
  "pli-tv-bi-vb-pj7:2.1.24": "Bhikkhunīhīti",
  "pli-tv-bi-vb-pj7:2.1.25": "aññāhi bhikkhunīhi. Yā passanti yā suṇanti tāhi vattabbā—",
  "pli-tv-bi-vb-pj7:2.1.26": "“eso kho, ayye, bhikkhu samaggena saṃghena ukkhitto dhammena vinayena satthusāsanena anādaro appaṭikāro akatasahāyo.",
  "pli-tv-bi-vb-pj7:2.1.27": "Māyye, etaṃ bhikkhuṃ anuvattī”ti.",
  "pli-tv-bi-vb-pj7:2.1.28": "Dutiyampi vattabbā.",
  "pli-tv-bi-vb-pj7:2.1.29": "Tatiyampi vattabbā.",
  "pli-tv-bi-vb-pj7:2.1.30": "Sace paṭinissajjati, iccetaṃ kusalaṃ;",
  "pli-tv-bi-vb-pj7:2.1.31": "no ce paṭinissajjati, āpatti dukkaṭassa.",
  "pli-tv-bi-vb-pj7:2.1.32": "Sutvā na vadanti, āpatti dukkaṭassa.",
  "pli-tv-bi-vb-pj7:2.1.33": "Sā bhikkhunī saṃghamajjhampi ākaḍḍhitvā vattabbā—",
  "pli-tv-bi-vb-pj7:2.1.34": "“eso kho, ayye, bhikkhu samaggena saṃghena ukkhitto dhammena vinayena satthusāsanena anādaro appaṭikāro akatasahāyo.",
  "pli-tv-bi-vb-pj7:2.1.35": "Māyye, etaṃ bhikkhuṃ anuvattīti.",
  "pli-tv-bi-vb-pj7:2.1.36": "Dutiyampi vattabbā.",
  "pli-tv-bi-vb-pj7:2.1.37": "Tatiyampi vattabbā.",
  "pli-tv-bi-vb-pj7:2.1.38": "Sace paṭinissajjati, iccetaṃ kusalaṃ.",
  "pli-tv-bi-vb-pj7:2.1.39": "No ce paṭinissajjati, āpatti dukkaṭassa.",
  "pli-tv-bi-vb-pj7:2.1.40": "Sā bhikkhunī samanubhāsitabbā.",
  "pli-tv-bi-vb-pj7:2.1.41": "Evañca pana, bhikkhave, samanubhāsitabbā.",
  "pli-tv-bi-vb-pj7:2.1.42": "Byattāya bhikkhuniyā paṭibalāya saṃgho ñāpetabbo—",
  "pli-tv-bi-vb-pj7:2.1.43": "‘Suṇātu me, ayye, saṃgho.",
  "pli-tv-bi-vb-pj7:2.1.44": "Ayaṃ itthannāmā bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvattati, sā taṃ vatthuṃ na paṭinissajjati.",
  "pli-tv-bi-vb-pj7:2.1.45": "Yadi saṃghassa pattakallaṃ, saṃgho itthannāmaṃ bhikkhuniṃ samanubhāseyya tassa vatthussa paṭinissaggāya.",
  "pli-tv-bi-vb-pj7:2.1.46": "Esā ñatti.",
  "pli-tv-bi-vb-pj7:2.1.47": "Suṇātu me, ayye, saṃgho.",
  "pli-tv-bi-vb-pj7:2.1.48": "Ayaṃ itthannāmā bhikkhunī samaggena saṃghena ukkhittaṃ bhikkhuṃ dhammena vinayena satthusāsanena anādaraṃ appaṭikāraṃ akatasahāyaṃ tamanuvattati.",
  "pli-tv-bi-vb-pj7:2.1.49": "Sā taṃ vatthuṃ na paṭinissajjati.",
  "pli-tv-bi-vb-pj7:2.1.50": "Saṃgho itthannāmaṃ bhikkhuniṃ samanubhāsati tassa vatthussa paṭinissaggāya.",
  "pli-tv-bi-vb-pj7:2.1.51": "Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa;",
  "pli-tv-bi-vb-pj7:2.1.52": "yassā nakkhamati, sā bhāseyya.",
  "pli-tv-bi-vb-pj7:2.1.53": "Dutiyampi etamatthaṃ vadāmi …pe…",
  "pli-tv-bi-vb-pj7:2.1.54": "tatiyampi etamatthaṃ vadāmi …pe….",
  "pli-tv-bi-vb-pj7:2.1.55": "Samanubhaṭṭhā saṃghena itthannāmā bhikkhunī tassa vatthussa paṭinissaggāya.",
  "pli-tv-bi-vb-pj7:2.1.56": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bi-vb-pj7:2.1.57": "Ñattiyā dukkaṭaṃ,",
  "pli-tv-bi-vb-pj7:2.1.58": "dvīhi kammavācāhi thullaccayā,",
  "pli-tv-bi-vb-pj7:2.1.59": "kammavācā pariyosāne āpatti pārājikassa.",
  "pli-tv-bi-vb-pj7:2.1.60": "Ayampīti",
  "pli-tv-bi-vb-pj7:2.1.61": "purimāyo upādāya vuccati.",
  "pli-tv-bi-vb-pj7:2.1.62": "Pārājikā hotīti",
  "pli-tv-bi-vb-pj7:2.1.63": "seyyathāpi nāma puthusilā dvedhā bhinnā appaṭisandhikā hoti, evameva bhikkhunī yāvatatiyaṃ samanubhāsanāya na paṭinissajjantī assamaṇī hoti asakyadhītā. Tena vuccati pārājikā hotīti.",
  "pli-tv-bi-vb-pj7:2.1.64": "Asaṃvāsāti",
  "pli-tv-bi-vb-pj7:2.1.65": "saṃvāso nāma ekakammaṃ ekuddeso samasikkhatā. Eso saṃvāso nāma.",
  "pli-tv-bi-vb-pj7:2.1.66": "So tāya saddhiṃ natthi. Tena vuccati asaṃvāsāti.",
  "pli-tv-bi-vb-pj7:2.2.1": "Dhammakamme dhammakammasaññā na paṭinissajjati, āpatti pārājikassa.",
  "pli-tv-bi-vb-pj7:2.2.2": "Dhammakamme vematikā na paṭinissajjati, āpatti pārājikassa.",
  "pli-tv-bi-vb-pj7:2.2.3": "Dhammakamme adhammakammasaññā na paṭinissajjati, āpatti pārājikassa.",
  "pli-tv-bi-vb-pj7:2.2.4": "Adhammakamme dhammakammasaññā, āpatti dukkaṭassa.",
  "pli-tv-bi-vb-pj7:2.2.5": "Adhammakamme vematikā, āpatti dukkaṭassa.",
  "pli-tv-bi-vb-pj7:2.2.6": "Adhammakamme adhammakammasaññā, āpatti dukkaṭassa.",
  "pli-tv-bi-vb-pj7:2.3.1": "Anāpatti—",
  "pli-tv-bi-vb-pj7:2.3.2": "asamanubhāsantiyā,",
  "pli-tv-bi-vb-pj7:2.3.3": "paṭinissajjantiyā,",
  "pli-tv-bi-vb-pj7:2.3.4": "ummattikāya …pe…,",
  "pli-tv-bi-vb-pj7:2.3.5": "",
  "pli-tv-bi-vb-pj7:2.3.6": "",
  "pli-tv-bi-vb-pj7:2.3.7": "ādikammikāyāti.",
  "pli-tv-bi-vb-pj7:2.3.8": "Tatiyapārājikaṃ samattaṃ."
}
