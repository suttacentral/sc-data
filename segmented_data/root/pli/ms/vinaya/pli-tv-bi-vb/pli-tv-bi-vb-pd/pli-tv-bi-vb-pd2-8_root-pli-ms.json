{
  "pli-tv-bi-vb-pd2:0.1": "Pāṭidesanīyā 2: Theravāda Vinaya",
  "pli-tv-bi-vb-pd2:0.2": "2. Bhikkhunivibhaṅga",
  "pli-tv-bi-vb-pd2:0.3": "2.5 Pāṭidesanīyakaṇḍa",
  "pli-tv-bi-vb-pd2:0.4": "2.5.2–8 Tela-madhu-phāṇita-maccha-maṃsa-khīra-dadhiviññāpanasikkhāpada",
  "pli-tv-bi-vb-pd2:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bi-vb-pd2:1.1.2": "Tena kho pana samayena chabbaggiyā bhikkhuniyo telaṃ viññāpetvā bhuñjanti.",
  "pli-tv-bi-vb-pd2:1.1.3": "…pe… madhuṃ viññāpetvā bhuñjanti.",
  "pli-tv-bi-vb-pd2:1.1.4": "…pe… phāṇitaṃ viññāpetvā bhuñjanti.",
  "pli-tv-bi-vb-pd2:1.1.5": "…pe… macchaṃ viññāpetvā bhuñjanti.",
  "pli-tv-bi-vb-pd2:1.1.6": "…pe… maṃsaṃ viññāpetvā bhuñjanti.",
  "pli-tv-bi-vb-pd2:1.1.7": "…pe… khīraṃ viññāpetvā bhuñjanti.",
  "pli-tv-bi-vb-pd2:1.1.8": "…pe… dadhiṃ viññāpetvā bhuñjanti.",
  "pli-tv-bi-vb-pd2:1.1.9": "Manussā ujjhāyanti khiyyanti vipācenti—",
  "pli-tv-bi-vb-pd2:1.1.10": "“kathañhi nāma bhikkhuniyo dadhiṃ viññāpetvā bhuñjissanti.",
  "pli-tv-bi-vb-pd2:1.1.11": "Kassa sampannaṃ na manāpaṃ, kassa sāduṃ na ruccatī”ti.",
  "pli-tv-bi-vb-pd2:1.1.12": "Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bi-vb-pd2:1.1.13": "Yā tā bhikkhuniyo appicchā … pe … tā ujjhāyanti khiyyanti vipācenti—",
  "pli-tv-bi-vb-pd2:1.1.14": "“kathañhi nāma chabbaggiyā bhikkhuniyo dadhiṃ viññāpetvā bhuñjissantī”ti … pe …",
  "pli-tv-bi-vb-pd2:1.1.15": "“saccaṃ kira, bhikkhave, chabbaggiyā bhikkhuniyo dadhiṃ viññāpetvā bhuñjantī”ti?",
  "pli-tv-bi-vb-pd2:1.1.16": "“Saccaṃ, bhagavā”ti.",
  "pli-tv-bi-vb-pd2:1.1.17": "Vigarahi buddho bhagavā … pe …",
  "pli-tv-bi-vb-pd2:1.1.18": "kathañhi nāma, bhikkhave, chabbaggiyā bhikkhuniyo dadhiṃ viññāpetvā bhuñjissanti.",
  "pli-tv-bi-vb-pd2:1.1.19": "Netaṃ, bhikkhave, appasannānaṃ vā pasādāya … pe …",
  "pli-tv-bi-vb-pd2:1.1.20": "evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pd2:1.1.21": "“Yā pana bhikkhunī dadhiṃ viññāpetvā bhuñjeyya, paṭidesetabbaṃ tāya bhikkhuniyā—",
  "pli-tv-bi-vb-pd2:1.1.22": "‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bi-vb-pd2:1.1.23": "Evañcidaṃ bhagavatā bhikkhunīnaṃ sikkhāpadaṃ paññattaṃ hoti.",
  "pli-tv-bi-vb-pd2:1.2.1": "Tena kho pana samayena bhikkhuniyo gilānā honti.",
  "pli-tv-bi-vb-pd2:1.2.2": "Gilānapucchikā bhikkhuniyo gilānā bhikkhuniyo etadavocuṃ—",
  "pli-tv-bi-vb-pd2:1.2.3": "“kacci, ayye, khamanīyaṃ, kacci yāpanīyan”ti?",
  "pli-tv-bi-vb-pd2:1.2.4": "“Pubbe mayaṃ, ayye, dadhiṃ viññāpetvā bhuñjimhā, tena no phāsu hoti;",
  "pli-tv-bi-vb-pd2:1.2.5": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti … pe …",
  "pli-tv-bi-vb-pd2:1.2.6": "bhagavato etamatthaṃ ārocesuṃ … pe …",
  "pli-tv-bi-vb-pd2:1.2.7": "anujānāmi, bhikkhave, gilānāya bhikkhuniyā dadhiṃ viññāpetvā bhuñjituṃ.",
  "pli-tv-bi-vb-pd2:1.2.8": "Evañca pana, bhikkhave, bhikkhuniyo imaṃ sikkhāpadaṃ uddisantu—",
  "pli-tv-bi-vb-pd2:1.2.9": "“Yā pana bhikkhunī agilānā ",
  "pli-tv-bi-vb-pd2:1.2.10": "(telaṃ…pe… ",
  "pli-tv-bi-vb-pd3:1.1.1": "madhuṃ …pe… ",
  "pli-tv-bi-vb-pd4:1.1.1": "phāṇitaṃ …pe…",
  "pli-tv-bi-vb-pd5:1.1.1": "macchaṃ …pe…",
  "pli-tv-bi-vb-pd6:1.1.1": "maṃsaṃ …pe…",
  "pli-tv-bi-vb-pd7:1.1.1": "khīraṃ …pe…)",
  "pli-tv-bi-vb-pd8:1.1.1": "dadhiṃ viññāpetvā bhuñjeyya, paṭidesetabbaṃ tāya bhikkhuniyā—",
  "pli-tv-bi-vb-pd8:1.1.2": "‘gārayhaṃ, ayye, dhammaṃ āpajjiṃ asappāyaṃ pāṭidesanīyaṃ, taṃ paṭidesemī’”ti.",
  "pli-tv-bi-vb-pd8:2.1.1": "Yā panāti",
  "pli-tv-bi-vb-pd8:2.1.2": "yā yādisā … pe …",
  "pli-tv-bi-vb-pd8:2.1.3": "bhikkhunīti",
  "pli-tv-bi-vb-pd8:2.1.4": "… pe … ayaṃ imasmiṃ atthe adhippetā bhikkhunīti.",
  "pli-tv-bi-vb-pd8:2.1.5": "Agilānā nāma",
  "pli-tv-bi-vb-pd8:2.1.6": "yassā vinā telanā phāsu hoti.",
  "pli-tv-bi-vb-pd8:2.1.7": "Gilānā nāma",
  "pli-tv-bi-vb-pd8:2.1.8": "yassā vinā telanā na phāsu hoti.",
  "pli-tv-bi-vb-pd8:2.1.9": "Telaṃ nāma",
  "pli-tv-bi-vb-pd8:2.1.10": "tilatelaṃ sāsapatelaṃ madhukatelaṃ eraṇḍatelaṃ vasātelaṃ.",
  "pli-tv-bi-vb-pd8:2.1.11": "Madhu nāma",
  "pli-tv-bi-vb-pd8:2.1.12": "makkhikāmadhu.",
  "pli-tv-bi-vb-pd8:2.1.13": "Phāṇitaṃ nāma",
  "pli-tv-bi-vb-pd8:2.1.14": "ucchumhā nibbattaṃ.",
  "pli-tv-bi-vb-pd8:2.1.15": "Maccho nāma",
  "pli-tv-bi-vb-pd8:2.1.16": "odako vuccati.",
  "pli-tv-bi-vb-pd8:2.1.17": "Maṃsaṃ nāma",
  "pli-tv-bi-vb-pd8:2.1.18": "yesaṃ maṃsaṃ kappati tesaṃ maṃsaṃ.",
  "pli-tv-bi-vb-pd8:2.1.19": "Khīraṃ nāma",
  "pli-tv-bi-vb-pd8:2.1.20": "gokhīraṃ vā ajikākhīraṃ vā mahiṃsakhīraṃ vā yesaṃ maṃsaṃ kappati tesaṃ khīraṃ.",
  "pli-tv-bi-vb-pd8:2.1.21": "Dadhi nāma",
  "pli-tv-bi-vb-pd8:2.1.22": "tesaññeva dadhi.",
  "pli-tv-bi-vb-pd8:2.1.23": "Agilānā attano atthāya viññāpeti, payoge dukkaṭaṃ.",
  "pli-tv-bi-vb-pd8:2.1.24": "Paṭilābhena “bhuñjissāmī”ti paṭiggaṇhāti, āpatti dukkaṭassa.",
  "pli-tv-bi-vb-pd8:2.1.25": "Ajjhohāre ajjhohāre āpatti pāṭidesanīyassa.",
  "pli-tv-bi-vb-pd8:2.2.1": "Agilānā agilānasaññā telaṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.2": "Agilānā vematikā telaṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.3": "Agilānā gilānasaññā telaṃ viññāpetvā bhuñjati, āpatti pāṭidesanīyassa.",
  "pli-tv-bi-vb-pd8:2.2.4": "Gilānā agilānasaññā, āpatti dukkaṭassa.",
  "pli-tv-bi-vb-pd8:2.2.5": "Gilānā vematikā, āpatti dukkaṭassa.",
  "pli-tv-bi-vb-pd8:2.2.6": "Gilānā gilānasaññā anāpatti.",
  "pli-tv-bi-vb-pd8:2.3.1": "Anāpatti—",
  "pli-tv-bi-vb-pd8:2.3.2": "gilānāya,",
  "pli-tv-bi-vb-pd8:2.3.3": "gilānā hutvā viññāpetvā agilānā bhuñjati,",
  "pli-tv-bi-vb-pd8:2.3.4": "gilānāya sesakaṃ bhuñjati,",
  "pli-tv-bi-vb-pd8:2.3.5": "ñātakānaṃ,",
  "pli-tv-bi-vb-pd8:2.3.6": "pavāritānaṃ,",
  "pli-tv-bi-vb-pd8:2.3.7": "aññassatthāya,",
  "pli-tv-bi-vb-pd8:2.3.8": "attano dhanena,",
  "pli-tv-bi-vb-pd8:2.3.9": "ummattikāya,",
  "pli-tv-bi-vb-pd8:2.3.10": "ādikammikāyāti.",
  "pli-tv-bi-vb-pd8:2.3.11": "Aṭṭhamapāṭidesanīyasikkhāpadaṃ niṭṭhitaṃ.",
  "pli-tv-bi-vb-pd8:2.3.12": "Uddiṭṭhā kho, ayyāyo, aṭṭha pāṭidesanīyā dhammā.",
  "pli-tv-bi-vb-pd8:2.3.13": "Tatthāyyāyo pucchāmi—",
  "pli-tv-bi-vb-pd8:2.3.14": "“kaccittha parisuddhā”?",
  "pli-tv-bi-vb-pd8:2.3.15": "Dutiyampi pucchāmi—",
  "pli-tv-bi-vb-pd8:2.3.16": "“kaccittha parisuddhā”?",
  "pli-tv-bi-vb-pd8:2.3.17": "Tatiyampi pucchāmi—",
  "pli-tv-bi-vb-pd8:2.3.18": "“kaccittha parisuddhā”?",
  "pli-tv-bi-vb-pd8:2.3.19": "Parisuddhetthāyyāyo, tasmā tuṇhī, evametaṃ dhārayāmīti.",
  "pli-tv-bi-vb-pd8:2.3.20": "Bhikkhunivibhaṅge pāṭidesanīyakaṇḍaṃ niṭṭhitaṃ."
}