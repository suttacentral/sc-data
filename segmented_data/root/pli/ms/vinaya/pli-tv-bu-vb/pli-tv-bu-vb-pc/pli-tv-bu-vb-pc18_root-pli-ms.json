{
  "pli-tv-bu-vb-pc18:0.1": "Theravāda Vinaya",
  "pli-tv-bu-vb-pc18:0.2": "Mahāvibhaṅga",
  "pli-tv-bu-vb-pc18:0.3": "Pācittiyakaṇḍa",
  "pli-tv-bu-vb-pc18:0.4": "Bhūtagāmavagga",
  "pli-tv-bu-vb-pc18:0.5": "18. Vehāsakuṭisikkhāpada",
  "pli-tv-bu-vb-pc18:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc18:1.2": "Tena kho pana samayena dve bhikkhū saṃghike vihāre uparivehāsakuṭiyā eko heṭṭhā viharati, eko upari.",
  "pli-tv-bu-vb-pc18:1.3": "Uparimo bhikkhu āhaccapādakaṃ mañcaṃ sahasā abhinisīdi.",
  "pli-tv-bu-vb-pc18:1.4": "Mañcapādo nippatitvā heṭṭhimassa bhikkhuno matthake avatthāsi.",
  "pli-tv-bu-vb-pc18:1.5": "So bhikkhu vissaramakāsi.",
  "pli-tv-bu-vb-pc18:1.6": "Bhikkhū upadhāvitvā taṃ bhikkhuṃ etadavocuṃ—",
  "pli-tv-bu-vb-pc18:1.7": "“kissa tvaṃ, āvuso, vissaramakāsī”ti?",
  "pli-tv-bu-vb-pc18:1.8": "Atha kho so bhikkhu bhikkhūnaṃ etamatthaṃ ārocesi.",
  "pli-tv-bu-vb-pc18:1.9": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc18:1.10": "“kathañhi nāma bhikkhu saṃghike vihāre uparivehāsakuṭiyā āhaccapādakaṃ mañcaṃ sahasā abhinisīdissatī”ti.",
  "pli-tv-bu-vb-pc18:1.11": "Atha kho te bhikkhū taṃ bhikkhuṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc18:1.12": "“saccaṃ kira tvaṃ, bhikkhu, saṃghike vihāre uparivehāsakuṭiyā āhaccapādakaṃ mañcaṃ sahasā abhinisīdasī”ti?",
  "pli-tv-bu-vb-pc18:1.13": "“Saccaṃ, bhagavā”ti.",
  "pli-tv-bu-vb-pc18:1.14": "Vigarahi buddho bhagavā …pe…",
  "pli-tv-bu-vb-pc18:1.15": "kathañhi nāma tvaṃ, moghapurisa, saṃghike vihāre uparivehāsakuṭiyā āhaccapādakaṃ mañcaṃ sahasā abhinisīdissasi.",
  "pli-tv-bu-vb-pc18:1.16": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc18:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc18:1.18": "“Yo pana bhikkhu saṃghike vihāre uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdeyya vā abhinipajjeyya vā, pācittiyan”ti.",
  "pli-tv-bu-vb-pc18:2.1.1": "Yo panāti",
  "pli-tv-bu-vb-pc18:2.1.2": "yo yādiso …pe…",
  "pli-tv-bu-vb-pc18:2.1.3": "bhikkhūti",
  "pli-tv-bu-vb-pc18:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc18:2.1.5": "Saṃghiko nāma vihāro",
  "pli-tv-bu-vb-pc18:2.1.6": "saṃghassa dinno hoti pariccatto.",
  "pli-tv-bu-vb-pc18:2.1.7": "Vehāsakuṭi nāma",
  "pli-tv-bu-vb-pc18:2.1.8": "majjhimassa purisassa asīsaghaṭṭā.",
  "pli-tv-bu-vb-pc18:2.1.9": "Āhaccapādako nāma mañco",
  "pli-tv-bu-vb-pc18:2.1.10": "aṅge vijjhitvā ṭhito hoti.",
  "pli-tv-bu-vb-pc18:2.1.11": "Āhaccapādakaṃ nāma pīṭhaṃ",
  "pli-tv-bu-vb-pc18:2.1.12": "aṅge vijjhitvā ṭhitaṃ hoti.",
  "pli-tv-bu-vb-pc18:2.1.13": "Abhinisīdeyyāti",
  "pli-tv-bu-vb-pc18:2.1.14": "tasmiṃ abhinisīdati, āpatti pācittiyassa.",
  "pli-tv-bu-vb-pc18:2.1.15": "Abhinipajjeyyāti",
  "pli-tv-bu-vb-pc18:2.1.16": "tasmiṃ abhinipajjati, āpatti pācittiyassa.",
  "pli-tv-bu-vb-pc18:2.2.1": "Saṃghike saṃghikasaññī uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdati vā abhinipajjati vā, āpatti pācittiyassa.",
  "pli-tv-bu-vb-pc18:2.2.2": "Saṃghike vematiko …pe…",
  "pli-tv-bu-vb-pc18:2.2.3": "saṃghike puggalikasaññī uparivehāsakuṭiyā āhaccapādakaṃ mañcaṃ vā pīṭhaṃ vā abhinisīdati vā abhinipajjati vā, āpatti pācittiyassa.",
  "pli-tv-bu-vb-pc18:2.2.4": "Puggalike saṃghikasaññī, āpatti dukkaṭassa.",
  "pli-tv-bu-vb-pc18:2.2.5": "Puggalike vematiko, āpatti dukkaṭassa.",
  "pli-tv-bu-vb-pc18:2.2.6": "Puggalike puggalikasaññī aññassa puggalike, āpatti dukkaṭassa.",
  "pli-tv-bu-vb-pc18:2.2.7": "Attano puggalike, anāpatti.",
  "pli-tv-bu-vb-pc18:2.3.1": "Anāpatti—",
  "pli-tv-bu-vb-pc18:2.3.2": "avehāsakuṭiyā",
  "pli-tv-bu-vb-pc18:2.3.3": "sīsaghaṭṭāya",
  "pli-tv-bu-vb-pc18:2.3.4": "heṭṭhā aparibhogaṃ hoti,",
  "pli-tv-bu-vb-pc18:2.3.5": "padarasañcitaṃ hoti,",
  "pli-tv-bu-vb-pc18:2.3.6": "paṭāṇi dinnā hoti,",
  "pli-tv-bu-vb-pc18:2.3.7": "tasmiṃ ṭhito gaṇhati vā laggeti vā,",
  "pli-tv-bu-vb-pc18:2.3.8": "ummattakassa,",
  "pli-tv-bu-vb-pc18:2.3.9": "ādikammikassāti.",
  "pli-tv-bu-vb-pc18:2.3.10": "Vehāsakuṭisikkhāpadaṃ niṭṭhitaṃ aṭṭhamaṃ."
}