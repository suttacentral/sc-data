{
  "pli-tv-bu-vb-pc16:0.1": "Theravāda Vinaya",
  "pli-tv-bu-vb-pc16:0.2": "Mahāvibhaṅga",
  "pli-tv-bu-vb-pc16:0.3": "Pācittiyakaṇḍa",
  "pli-tv-bu-vb-pc16:0.4": "Bhūtagāmavagga",
  "pli-tv-bu-vb-pc16:0.5": "16. Anupakhajjasikkhāpada",
  "pli-tv-bu-vb-pc16:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc16:1.2": "Tena kho pana samayena chabbaggiyā bhikkhū varaseyyāyo palibundhenti, therā bhikkhū vuṭṭhāpenti.",
  "pli-tv-bu-vb-pc16:1.3": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc16:1.4": "“kena nu kho mayaṃ upāyena idheva vassaṃ vaseyyāmā”ti?",
  "pli-tv-bu-vb-pc16:1.5": "Atha kho chabbaggiyā bhikkhū there bhikkhū anupakhajja seyyaṃ kappenti—",
  "pli-tv-bu-vb-pc16:1.6": "“yassa sambādho bhavissati so pakkamissatī”ti.",
  "pli-tv-bu-vb-pc16:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc16:1.8": "“kathañhi nāma chabbaggiyā bhikkhū there bhikkhū anupakhajja seyyaṃ kappessantī”ti.",
  "pli-tv-bu-vb-pc16:1.9": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc16:1.10": "“saccaṃ kira tumhe, bhikkhave, there bhikkhū anupakhajja seyyaṃ kappethā”ti?",
  "pli-tv-bu-vb-pc16:1.11": "“Saccaṃ, bhagavā”ti.",
  "pli-tv-bu-vb-pc16:1.12": "Vigarahi buddho bhagavā …pe…",
  "pli-tv-bu-vb-pc16:1.13": "kathañhi nāma tumhe, moghapurisā, there bhikkhū anupakhajja seyyaṃ kappessatha.",
  "pli-tv-bu-vb-pc16:1.14": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc16:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc16:1.16": "“Yo pana bhikkhu saṃghike vihāre jānaṃ pubbupagataṃ bhikkhuṃ anupakhajja seyyaṃ kappeyya— yassa sambādho bhavissati so pakkamissatī’ti, etadeva paccayaṃ karitvā anaññaṃ, pācittiyan”ti.",
  "pli-tv-bu-vb-pc16:2.1.1": "Yo panāti",
  "pli-tv-bu-vb-pc16:2.1.2": "yo yādiso …pe…",
  "pli-tv-bu-vb-pc16:2.1.3": "bhikkhūti",
  "pli-tv-bu-vb-pc16:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc16:2.1.5": "Saṃghiko nāma vihāro",
  "pli-tv-bu-vb-pc16:2.1.6": "saṃghassa dinno hoti pariccatto.",
  "pli-tv-bu-vb-pc16:2.1.7": "Jānāti nāma",
  "pli-tv-bu-vb-pc16:2.1.8": "vuḍḍhoti jānāti, gilānoti jānāti, saṃghena dinnoti jānāti.",
  "pli-tv-bu-vb-pc16:2.1.9": "Anupakhajjāti",
  "pli-tv-bu-vb-pc16:2.1.10": "anupavisitvā.",
  "pli-tv-bu-vb-pc16:2.1.11": "Seyyaṃ kappeyyāti",
  "pli-tv-bu-vb-pc16:2.1.12": "mañcassa vā pīṭhassa vā pavisantassa vā nikkhamantassa vā upacāre seyyaṃ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.1.13": "Abhinisīdati vā abhinipajjati vā, āpatti pācittiyassa.",
  "pli-tv-bu-vb-pc16:2.1.14": "Etadeva paccayaṃ karitvā anaññanti",
  "pli-tv-bu-vb-pc16:2.1.15": "na añño koci paccayo hoti anupakhajja seyyaṃ kappetuṃ.",
  "pli-tv-bu-vb-pc16:2.2.1": "Saṃghike saṃghikasaññī anupakhajja seyyaṃ kappeti, āpatti pācittiyassa.",
  "pli-tv-bu-vb-pc16:2.2.2": "Saṃghike vematiko anupakhajja seyyaṃ kappeti, āpatti pācittiyassa.",
  "pli-tv-bu-vb-pc16:2.2.3": "Saṃghike puggalikasaññī anupakhajja seyyaṃ kappeti, āpatti pācittiyassa.",
  "pli-tv-bu-vb-pc16:2.2.4": "Mañcassa vā pīṭhassa vā pavisantassa vā nikkhamantassa vā upacāraṃ ṭhapetvā seyyaṃ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.2.5": "Abhinisīdati vā abhinipajjati vā, āpatti dukkaṭassa.",
  "pli-tv-bu-vb-pc16:2.2.6": "Vihārassa upacāre vā upaṭṭhānasālāyaṃ vā maṇḍape vā rukkhamūle vā ajjhokāse vā seyyaṃ santharati vā santharāpeti vā, āpatti dukkaṭassa.",
  "pli-tv-bu-vb-pc16:2.2.7": "Abhinisīdati vā abhinipajjati vā, āpatti dukkaṭassa.",
  "pli-tv-bu-vb-pc16:2.2.8": "Puggalike saṃghikasaññī, āpatti dukkaṭassa.",
  "pli-tv-bu-vb-pc16:2.2.9": "Puggalike vematiko, āpatti dukkaṭassa.",
  "pli-tv-bu-vb-pc16:2.2.10": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc16:2.2.11": "Attano puggalike anāpatti.",
  "pli-tv-bu-vb-pc16:2.3.1": "Anāpatti—",
  "pli-tv-bu-vb-pc16:2.3.2": "gilāno pavisati,",
  "pli-tv-bu-vb-pc16:2.3.3": "sītena vā uṇhena vā pīḷito pavisati,",
  "pli-tv-bu-vb-pc16:2.3.4": "āpadāsu,",
  "pli-tv-bu-vb-pc16:2.3.5": "ummattakassa,",
  "pli-tv-bu-vb-pc16:2.3.6": "ādikammikassāti.",
  "pli-tv-bu-vb-pc16:2.3.7": "Anupakhajjasikkhāpadaṃ niṭṭhitaṃ chaṭṭhaṃ."
}