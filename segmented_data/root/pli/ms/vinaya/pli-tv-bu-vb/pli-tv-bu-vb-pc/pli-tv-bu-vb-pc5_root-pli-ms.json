{
  "pli-tv-bu-vb-pc5:0.1": "Theravāda Vinaya",
  "pli-tv-bu-vb-pc5:0.2": "Mahāvibhaṅga",
  "pli-tv-bu-vb-pc5:0.3": "Pācittiyakaṇḍa",
  "pli-tv-bu-vb-pc5:0.4": "Musāvādavagga",
  "pli-tv-bu-vb-pc5:0.5": "5. Sahaseyyasikkhāpada",
  "pli-tv-bu-vb-pc5:1.1": "Tena samayena buddho bhagavā āḷaviyaṃ viharati aggāḷave cetiye.",
  "pli-tv-bu-vb-pc5:1.2": "Tena kho pana samayena upāsakā ārāmaṃ āgacchanti dhammassavanāya.",
  "pli-tv-bu-vb-pc5:1.3": "Dhamme bhāsite therā bhikkhū yathāvihāraṃ gacchanti.",
  "pli-tv-bu-vb-pc5:1.4": "Navakā bhikkhū tattheva upaṭṭhānasālāyaṃ upāsakehi saddhiṃ muṭṭhassatī, asampajānā, naggā, vikūjamānā, kākacchamānā seyyaṃ kappenti.",
  "pli-tv-bu-vb-pc5:1.5": "Upāsakā ujjhāyanti khiyyanti vipācenti—",
  "pli-tv-bu-vb-pc5:1.6": "“kathañhi nāma bhadantā muṭṭhassatī asampajānā naggā vikūjamānā kākacchamānā seyyaṃ kappessantī”ti.",
  "pli-tv-bu-vb-pc5:1.7": "Assosuṃ kho bhikkhū tesaṃ upāsakānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc5:1.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc5:1.9": "“kathañhi nāma bhikkhū anupasampannena sahaseyyaṃ kappessantī”ti.",
  "pli-tv-bu-vb-pc5:1.10": "Atha kho te bhikkhū te navake bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc5:1.11": "“saccaṃ kira, bhikkhave, bhikkhū anupasampannena sahaseyyaṃ kappentī”ti?",
  "pli-tv-bu-vb-pc5:1.12": "“Saccaṃ, bhagavā”ti.",
  "pli-tv-bu-vb-pc5:1.13": "Vigarahi buddho bhagavā …pe…",
  "pli-tv-bu-vb-pc5:1.14": "kathañhi nāma te, bhikkhave, moghapurisā anupasampannena sahaseyyaṃ kappessanti.",
  "pli-tv-bu-vb-pc5:1.15": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc5:1.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc5:1.17": "“Yo pana bhikkhu anupasampannena sahaseyyaṃ kappeyya pācittiyan”ti.",
  "pli-tv-bu-vb-pc5:1.18": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc5:2.1": "Atha kho bhagavā āḷaviyaṃ yathābhirantaṃ viharitvā yena kosambī tena cārikaṃ pakkāmi.",
  "pli-tv-bu-vb-pc5:2.2": "Anupubbena cārikaṃ caramāno yena kosambī tadavasari. Tatra sudaṃ bhagavā kosambiyaṃ viharati badarikārāme.",
  "pli-tv-bu-vb-pc5:2.3": "Bhikkhū āyasmantaṃ rāhulaṃ etadavocuṃ—",
  "pli-tv-bu-vb-pc5:2.4": "“bhagavatā, āvuso rāhula, sikkhāpadaṃ paññattaṃ—‘na anupasampannena sahaseyyā kappetabbā’ti.",
  "pli-tv-bu-vb-pc5:2.5": "Seyyaṃ, āvuso rāhula, jānāhī”ti.",
  "pli-tv-bu-vb-pc5:2.6": "Atha kho āyasmā rāhulo seyyaṃ alabhamāno vaccakuṭiyā seyyaṃ kappesi.",
  "pli-tv-bu-vb-pc5:2.7": "Atha kho bhagavā rattiyā paccūsasamayaṃ paccuṭṭhāya yena vaccakuṭi tenupasaṅkami; upasaṅkamitvā ukkāsi.",
  "pli-tv-bu-vb-pc5:2.8": "Āyasmāpi rāhulo ukkāsi.",
  "pli-tv-bu-vb-pc5:2.9": "“Ko etthā”ti?",
  "pli-tv-bu-vb-pc5:2.10": "“Ahaṃ, bhagavā, rāhulo”ti.",
  "pli-tv-bu-vb-pc5:2.11": "“Kissa tvaṃ, rāhula, idha nisinnosī”ti?",
  "pli-tv-bu-vb-pc5:2.12": "Atha kho āyasmā rāhulo bhagavato etamatthaṃ ārocesi.",
  "pli-tv-bu-vb-pc5:2.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc5:2.14": "“anujānāmi, bhikkhave, anupasampannena dirattatirattaṃ sahaseyyaṃ kappetuṃ.",
  "pli-tv-bu-vb-pc5:2.15": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc5:2.16": "“Yo pana bhikkhu anupasampannena uttaridirattatirattaṃ sahaseyyaṃ kappeyya, pācittiyan”ti.",
  "pli-tv-bu-vb-pc5:2.17": "Yo panāti",
  "pli-tv-bu-vb-pc5:2.18": "yo yādiso …pe…",
  "pli-tv-bu-vb-pc5:2.19": "bhikkhūti",
  "pli-tv-bu-vb-pc5:2.20": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc5:2.21": "Anupasampanno nāma",
  "pli-tv-bu-vb-pc5:2.22": "bhikkhuṃ ṭhapetvā avaseso anupasampanno nāma.",
  "pli-tv-bu-vb-pc5:2.23": "Uttaridirattatirattanti",
  "pli-tv-bu-vb-pc5:2.24": "atirekadirattatirattaṃ.",
  "pli-tv-bu-vb-pc5:2.25": "Sahāti",
  "pli-tv-bu-vb-pc5:2.26": "ekato.",
  "pli-tv-bu-vb-pc5:2.27": "Seyyā nāma",
  "pli-tv-bu-vb-pc5:2.28": "sabbacchannā, sabbaparicchannā, yebhuyyenacchannā, yebhuyyena paricchannā.",
  "pli-tv-bu-vb-pc5:2.29": "Seyyaṃ kappeyyāti",
  "pli-tv-bu-vb-pc5:2.30": "catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa.",
  "pli-tv-bu-vb-pc5:2.31": "Bhikkhu nipanne, anupasampanno nipajjati, āpatti pācittiyassa.",
  "pli-tv-bu-vb-pc5:2.32": "Ubho vā nipajjanti, āpatti pācittiyassa.",
  "pli-tv-bu-vb-pc5:2.33": "Uṭṭhahitvā punappunaṃ nipajjanti, āpatti pācittiyassa.",
  "pli-tv-bu-vb-pc5:3.2.1": "Anupasampanne anupasampannasaññī uttaridirattatirattaṃ sahaseyyaṃ kappeti, āpatti pācittiyassa.",
  "pli-tv-bu-vb-pc5:3.2.2": "Anupasampanne vematiko uttaridirattatirattaṃ sahaseyyaṃ kappeti, āpatti pācittiyassa.",
  "pli-tv-bu-vb-pc5:3.2.3": "Anupasampanne upasampannasaññī uttaridirattatirattaṃ sahaseyyaṃ kappeti, āpatti pācittiyassa.",
  "pli-tv-bu-vb-pc5:3.2.4": "Upaḍḍhacchanne upaḍḍhaparicchanne, āpatti dukkaṭassa.",
  "pli-tv-bu-vb-pc5:3.2.5": "Upasampanne anupasampannasaññī, āpatti dukkaṭassa.",
  "pli-tv-bu-vb-pc5:3.2.6": "Upasampanne vematiko, āpatti dukkaṭassa.",
  "pli-tv-bu-vb-pc5:3.2.7": "Upasampanne upasampannasaññī, anāpatti.",
  "pli-tv-bu-vb-pc5:3.3.1": "Anāpatti—",
  "pli-tv-bu-vb-pc5:3.3.2": "dvetisso rattiyo vasati,",
  "pli-tv-bu-vb-pc5:3.3.3": " ūnakadvetisso rattiyo vasati,",
  "pli-tv-bu-vb-pc5:3.3.4": "dve rattiyo vasitvā tatiyāya rattiyā purāruṇā nikkhamitvā puna vasati,",
  "pli-tv-bu-vb-pc5:3.3.5": "sabbacchanne sabbaaparicchanne,",
  "pli-tv-bu-vb-pc5:3.3.6": "sabbaparicchanne sabbaacchanne,",
  "pli-tv-bu-vb-pc5:3.3.7": "yebhuyyena acchanne,",
  "pli-tv-bu-vb-pc5:3.3.8": "yebhuyyena aparicchanne,",
  "pli-tv-bu-vb-pc5:3.3.9": "anupasampanne nipanne bhikkhu nisīdati,",
  "pli-tv-bu-vb-pc5:3.3.10": "bhikkhu nipanne anupasampanno nisīdati,",
  "pli-tv-bu-vb-pc5:3.3.11": "ubho vā nisīdanti,",
  "pli-tv-bu-vb-pc5:3.3.12": "ummattakassa,",
  "pli-tv-bu-vb-pc5:3.3.13": "ādikammikassāti.",
  "pli-tv-bu-vb-pc5:3.3.14": "Sahaseyyasikkhāpadaṃ niṭṭhitaṃ pañcamaṃ."
}
