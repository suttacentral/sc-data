{
  "pli-tv-bu-vb-pc64:0.1": "Theravāda Vinaya",
  "pli-tv-bu-vb-pc64:0.2": "Mahāvibhaṅga",
  "pli-tv-bu-vb-pc64:0.3": "Pācittiyakaṇḍa",
  "pli-tv-bu-vb-pc64:0.4": "Sappāṇakavagga",
  "pli-tv-bu-vb-pc64:0.5": "64. Duṭṭhullasikkhāpada",
  "pli-tv-bu-vb-pc64:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc64:1.2": "Tena kho pana samayena āyasmā upanando sakyaputto sañcetanikaṃ sukkavissaṭṭhiṃ āpattiṃ āpajjitvā bhātuno saddhivihārikassa bhikkhuno ārocesi—",
  "pli-tv-bu-vb-pc64:1.3": "“ahaṃ, āvuso, sañcetanikaṃ sukkavissaṭṭhiṃ āpattiṃ āpanno.",
  "pli-tv-bu-vb-pc64:1.4": "Mā kassaci ārocehī”ti.",
  "pli-tv-bu-vb-pc64:1.5": "Tena kho pana samayena aññataro bhikkhu sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāci.",
  "pli-tv-bu-vb-pc64:1.6": "Tassa saṃgho tassā āpattiyā parivāsaṃ adāsi.",
  "pli-tv-bu-vb-pc64:1.7": "So parivasanto taṃ bhikkhuṃ passitvā etadavoca—",
  "pli-tv-bu-vb-pc64:1.8": "“ahaṃ, āvuso, sañcetanikaṃ sukkavissaṭṭhiṃ āpattiṃ āpajjitvā saṃghaṃ tassā āpattiyā parivāsaṃ yāciṃ, tassa me saṃgho tassā āpattiyā parivāsaṃ adāsi, sohaṃ parivasāmi, vediyāmahaṃ, āvuso, vediyatīti maṃ āyasmā dhāretū”ti.",
  "pli-tv-bu-vb-pc64:1.9": "“Kiṃ nu kho, āvuso, yo aññopi imaṃ āpattiṃ āpajjati sopi evaṃ karotī”ti?",
  "pli-tv-bu-vb-pc64:1.10": "“Evamāvuso”ti.",
  "pli-tv-bu-vb-pc64:1.11": "“Ayaṃ, āvuso, āyasmā upanando sakyaputto sañcetanikaṃ sukkavissaṭṭhiṃ āpattiṃ āpajjitvā so me āroceti mā kassaci ārocehī”ti.",
  "pli-tv-bu-vb-pc64:1.12": "“Kiṃ pana tvaṃ, āvuso, paṭicchādesī”ti?",
  "pli-tv-bu-vb-pc64:1.13": "“Evamāvuso”ti.",
  "pli-tv-bu-vb-pc64:1.14": "Atha kho so bhikkhu bhikkhūnaṃ etamatthaṃ ārocesi.",
  "pli-tv-bu-vb-pc64:1.15": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc64:1.16": "“kathañhi nāma bhikkhu bhikkhussa jānaṃ duṭṭhullaṃ āpattiṃ paṭicchādessatī”ti …pe…",
  "pli-tv-bu-vb-pc64:1.17": "“saccaṃ kira tvaṃ, bhikkhu, bhikkhussa jānaṃ duṭṭhullaṃ āpattiṃ paṭicchādesī”ti.",
  "pli-tv-bu-vb-pc64:1.18": "“Saccaṃ, bhagavā”ti.",
  "pli-tv-bu-vb-pc64:1.19": "Vigarahi buddho bhagavā …pe…",
  "pli-tv-bu-vb-pc64:1.20": "kathañhi nāma tvaṃ, moghapurisa, bhikkhussa jānaṃ duṭṭhullaṃ āpattiṃ paṭicchādessasi.",
  "pli-tv-bu-vb-pc64:1.21": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc64:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc64:1.23": "“Yo pana bhikkhu bhikkhussa jānaṃ duṭṭhullaṃ āpattiṃ paṭicchādeyya, pācittiyan”ti.",
  "pli-tv-bu-vb-pc64:2.1.1": "Yo panāti",
  "pli-tv-bu-vb-pc64:2.1.2": "yo yādiso …pe…",
  "pli-tv-bu-vb-pc64:2.1.3": "bhikkhūti",
  "pli-tv-bu-vb-pc64:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc64:2.1.5": "Bhikkhussāti",
  "pli-tv-bu-vb-pc64:2.1.6": "aññassa bhikkhussa.",
  "pli-tv-bu-vb-pc64:2.1.7": "Jānāti nāma",
  "pli-tv-bu-vb-pc64:2.1.8": "sāmaṃ vā jānāti aññe vā tassa ārocenti, so vā āroceti.",
  "pli-tv-bu-vb-pc64:2.1.9": "Duṭṭhullā nāma āpatti",
  "pli-tv-bu-vb-pc64:2.1.10": "cattāri ca pārājikāni terasa ca saṃghādisesā.",
  "pli-tv-bu-vb-pc64:2.1.11": "Paṭicchādeyyāti",
  "pli-tv-bu-vb-pc64:2.1.12": "“imaṃ jānitvā codessanti, sāressanti khuṃsessanti, vambhessanti, maṅkuṃ karissanti nārocessāmī”ti dhuraṃ nikkhittamatte, āpatti pācittiyassa.",
  "pli-tv-bu-vb-pc64:2.2.1": "Duṭṭhullāya āpattiyā duṭṭhullāpattisaññī paṭicchādeti, āpatti pācittiyassa.",
  "pli-tv-bu-vb-pc64:2.2.2": "Duṭṭhullāya āpattiyā vematiko paṭicchādeti, āpatti dukkaṭassa.",
  "pli-tv-bu-vb-pc64:2.2.3": "Duṭṭhullāya āpattiyā aduṭṭhullāpattisaññī paṭicchādeti, āpatti dukkaṭassa.",
  "pli-tv-bu-vb-pc64:2.2.4": "Aduṭṭhullaṃ āpattiṃ paṭicchādeti, āpatti dukkaṭassa.",
  "pli-tv-bu-vb-pc64:2.2.5": "Anupasampannassa duṭṭhullaṃ vā aduṭṭhullaṃ vā ajjhācāraṃ paṭicchādeti, āpatti dukkaṭassa.",
  "pli-tv-bu-vb-pc64:2.2.6": "Aduṭṭhullāya āpattiyā duṭṭhullāpattisaññī, āpatti dukkaṭassa.",
  "pli-tv-bu-vb-pc64:2.2.7": "Aduṭṭhullāya āpattiyā vematiko, āpatti dukkaṭassa.",
  "pli-tv-bu-vb-pc64:2.2.8": "Aduṭṭhullāya āpattiyā aduṭṭhullāpattisaññī, āpatti dukkaṭassa.",
  "pli-tv-bu-vb-pc64:2.3.1": "Anāpatti—",
  "pli-tv-bu-vb-pc64:2.3.2": "“saṃghassa bhaṇḍanaṃ vā kalaho vā viggaho vā vivādo vā bhavissatī”ti nāroceti,",
  "pli-tv-bu-vb-pc64:2.3.3": "“saṃghabhedo vā saṃgharāji vā bhavissatī”ti nāroceti,",
  "pli-tv-bu-vb-pc64:2.3.4": "“ayaṃ kakkhaḷo pharuso jīvitantarāyaṃ vā brahmacariyantarāyaṃ vā karissatī”ti nāroceti,",
  "pli-tv-bu-vb-pc64:2.3.5": "aññe patirūpe bhikkhū apassanto nāroceti,",
  "pli-tv-bu-vb-pc64:2.3.6": "nachādetukāmo nāroceti,",
  "pli-tv-bu-vb-pc64:2.3.7": "“paññāyissati sakena kammenā”ti nāroceti,",
  "pli-tv-bu-vb-pc64:2.3.8": "ummattakassa,",
  "pli-tv-bu-vb-pc64:2.3.9": "ādikammikassāti.",
  "pli-tv-bu-vb-pc64:2.3.10": "Duṭṭhullasikkhāpadaṃ niṭṭhitaṃ catutthaṃ."
}
