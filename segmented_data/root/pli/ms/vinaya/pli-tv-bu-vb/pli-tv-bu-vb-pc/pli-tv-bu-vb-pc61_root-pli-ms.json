{
  "pli-tv-bu-vb-pc61:0.1": "Theravāda Vinaya",
  "pli-tv-bu-vb-pc61:0.2": "Mahāvibhaṅga",
  "pli-tv-bu-vb-pc61:0.3": "Pācittiyakaṇḍa",
  "pli-tv-bu-vb-pc61:0.4": "Sappāṇakavagga",
  "pli-tv-bu-vb-pc61:0.5": "61. Sañciccasikkhāpada",
  "pli-tv-bu-vb-pc61:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc61:1.2": "Tena kho pana samayena āyasmā udāyī issāso hoti, kākā cassa amanāpā honti.",
  "pli-tv-bu-vb-pc61:1.3": "So kāke vijjhitvā vijjhitvā sīsaṁ chinditvā sūle paṭipāṭiyā ṭhapesi.",
  "pli-tv-bu-vb-pc61:1.4": "Bhikkhū evamāhaṁsu—",
  "pli-tv-bu-vb-pc61:1.5": "“kenime, āvuso, kākā jīvitā voropitā”ti?",
  "pli-tv-bu-vb-pc61:1.6": "“Mayā, āvuso.",
  "pli-tv-bu-vb-pc61:1.7": "Amanāpā me kākā”ti.",
  "pli-tv-bu-vb-pc61:1.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc61:1.9": "“kathañhi nāma āyasmā udāyī sañcicca pāṇaṁ jīvitā voropessatī”ti …pe…",
  "pli-tv-bu-vb-pc61:1.10": "“saccaṁ kira tvaṁ, udāyi, sañcicca pāṇaṁ jīvitā voropesī”ti?",
  "pli-tv-bu-vb-pc61:1.11": "“Saccaṁ, bhagavā”ti.",
  "pli-tv-bu-vb-pc61:1.12": "Vigarahi buddho bhagavā …pe…",
  "pli-tv-bu-vb-pc61:1.13": "kathañhi nāma tvaṁ, moghapurisa, sañcicca pāṇaṁ jīvitā voropessasi.",
  "pli-tv-bu-vb-pc61:1.14": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-pc61:1.15": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc61:1.16.1": "“Yo pana bhikkhu sañcicca pāṇaṁ jīvitā voropeyya, pācittiyan”ti.",
  "pli-tv-bu-vb-pc61:2.1.1": "Yo panāti",
  "pli-tv-bu-vb-pc61:2.1.2": "yo yādiso …pe…",
  "pli-tv-bu-vb-pc61:2.1.3": "bhikkhūti",
  "pli-tv-bu-vb-pc61:2.1.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc61:2.1.5": "Sañciccāti",
  "pli-tv-bu-vb-pc61:2.1.6": "jānanto sañjānanto cecca abhivitaritvā vītikkamo.",
  "pli-tv-bu-vb-pc61:2.1.7": "Pāṇo nāma",
  "pli-tv-bu-vb-pc61:2.1.8": "tiracchānagatapāṇo vuccati.",
  "pli-tv-bu-vb-pc61:2.1.9": "Jīvitā voropeyyāti",
  "pli-tv-bu-vb-pc61:2.1.10": "jīvitindriyaṁ upacchindati uparodheti santatiṁ vikopeti, āpatti pācittiyassa.",
  "pli-tv-bu-vb-pc61:2.2.1": "Pāṇe pāṇasaññī jīvitā voropeti, āpatti pācittiyassa.",
  "pli-tv-bu-vb-pc61:2.2.2": "Pāṇe vematiko jīvitā voropeti, āpatti dukkaṭassa.",
  "pli-tv-bu-vb-pc61:2.2.3": "Pāṇe appāṇasaññī jīvitā voropeti, anāpatti.",
  "pli-tv-bu-vb-pc61:2.2.4": "Appāṇe pāṇasaññī, āpatti dukkaṭassa.",
  "pli-tv-bu-vb-pc61:2.2.5": "Appāṇe vematiko, āpatti dukkaṭassa.",
  "pli-tv-bu-vb-pc61:2.2.6": "Appāṇe appāṇasaññī, anāpatti.",
  "pli-tv-bu-vb-pc61:2.3.1": "Anāpatti—",
  "pli-tv-bu-vb-pc61:2.3.2": "asañcicca,",
  "pli-tv-bu-vb-pc61:2.3.3": "assatiyā,",
  "pli-tv-bu-vb-pc61:2.3.4": "ajānantassa,",
  "pli-tv-bu-vb-pc61:2.3.5": "namaraṇādhippāyassa,",
  "pli-tv-bu-vb-pc61:2.3.6": "ummattakassa,",
  "pli-tv-bu-vb-pc61:2.3.7": "ādikammikassāti.",
  "pli-tv-bu-vb-pc61:2.3.8": "Sañciccasikkhāpadaṁ niṭṭhitaṁ paṭhamaṁ."
}