{
  "pli-tv-bu-vb-pc17:0.1": "Theravāda Vinaya",
  "pli-tv-bu-vb-pc17:0.2": "Mahāvibhaṅga",
  "pli-tv-bu-vb-pc17:0.3": "Pācittiyakaṇḍa",
  "pli-tv-bu-vb-pc17:0.4": "Bhūtagāmavagga",
  "pli-tv-bu-vb-pc17:0.5": "17. Nikkaḍḍhanasikkhāpada",
  "pli-tv-bu-vb-pc17:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc17:1.2": "Tena kho pana samayena sattarasavaggiyā bhikkhū aññataraṃ paccantimaṃ mahāvihāraṃ paṭisaṅkharonti—",
  "pli-tv-bu-vb-pc17:1.3": "“idha mayaṃ vassaṃ vasissāmā”ti.",
  "pli-tv-bu-vb-pc17:1.4": "Addasaṃsu kho chabbaggiyā bhikkhū sattarasavaggiye bhikkhū vihāraṃ paṭisaṅkharonte.",
  "pli-tv-bu-vb-pc17:1.5": "Disvāna evamāhaṃsu—",
  "pli-tv-bu-vb-pc17:1.6": "“ime, āvuso, sattarasavaggiyā bhikkhū vihāraṃ paṭisaṅkharonti.",
  "pli-tv-bu-vb-pc17:1.7": "Handa ne vuṭṭhāpessāmā”ti.",
  "pli-tv-bu-vb-pc17:1.8": "Ekacce evamāhaṃsu—",
  "pli-tv-bu-vb-pc17:1.9": "“āgamethāvuso, yāva paṭisaṅkharonti; paṭisaṅkhate vuṭṭhāpessāmā”ti.",
  "pli-tv-bu-vb-pc17:1.10": "Atha kho chabbaggiyā bhikkhū sattarasavaggiye bhikkhū etadavocuṃ—",
  "pli-tv-bu-vb-pc17:1.11": "“uṭṭhethāvuso, amhākaṃ vihāro pāpuṇātī”ti.",
  "pli-tv-bu-vb-pc17:1.12": "“Nanu, āvuso, paṭikacceva ācikkhitabbaṃ, mayañcaññaṃ paṭisaṅkhareyyāmā”ti.",
  "pli-tv-bu-vb-pc17:1.13": "“Nanu, āvuso, saṃghiko vihāro”ti?",
  "pli-tv-bu-vb-pc17:1.14": "“Āmāvuso, saṃghiko vihāro”ti.",
  "pli-tv-bu-vb-pc17:1.15": "“Uṭṭhethāvuso, amhākaṃ vihāro pāpuṇātī”ti.",
  "pli-tv-bu-vb-pc17:1.16": "“Mahallako, āvuso, vihāro.",
  "pli-tv-bu-vb-pc17:1.17": "Tumhepi vasatha, mayampi vasissāmā”ti.",
  "pli-tv-bu-vb-pc17:1.18": "“Uṭṭhethāvuso, amhākaṃ vihāro pāpuṇātī”ti kupitā anattamanā gīvāyaṃ gahetvā nikkaḍḍhanti.",
  "pli-tv-bu-vb-pc17:1.19": "Te nikkaḍḍhīyamānā rodanti.",
  "pli-tv-bu-vb-pc17:1.20": "Bhikkhū evamāhaṃsu—“kissa tumhe, āvuso, rodathā”ti?",
  "pli-tv-bu-vb-pc17:1.21": "“Ime, āvuso, chabbaggiyā bhikkhū kupitā anattamanā amhe saṃghikā vihārā nikkaḍḍhantī”ti.",
  "pli-tv-bu-vb-pc17:1.22": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc17:1.23": "“kathañhi nāma chabbaggiyā bhikkhū kupitā anattamanā bhikkhū saṃghikā vihārā nikkaḍḍhissantī”ti.",
  "pli-tv-bu-vb-pc17:1.24": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc17:1.25": "“saccaṃ kira tumhe, bhikkhave, kupitā anattamanā bhikkhū saṃghikā vihārā nikkaḍḍhathā”ti?",
  "pli-tv-bu-vb-pc17:1.26": "“Saccaṃ, bhagavā”ti.",
  "pli-tv-bu-vb-pc17:1.27": "Vigarahi buddho bhagavā …pe…",
  "pli-tv-bu-vb-pc17:1.28": "kathañhi nāma tumhe, moghapurisā, kupitā anattamanā bhikkhū saṃghikā vihārā nikkaḍḍhissatha?",
  "pli-tv-bu-vb-pc17:1.29": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc17:1.30": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc17:1.31": "“Yo pana bhikkhu bhikkhuṃ kupito anattamano saṃghikā vihārā nikkaḍḍheyya vā nikkaḍḍhāpeyya vā, pācittiyan”ti.",
  "pli-tv-bu-vb-pc17:2.1.1": "Yo panāti",
  "pli-tv-bu-vb-pc17:2.1.2": "yo yādiso …pe…",
  "pli-tv-bu-vb-pc17:2.1.3": "bhikkhūti",
  "pli-tv-bu-vb-pc17:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc17:2.1.5": "Bhikkhunti",
  "pli-tv-bu-vb-pc17:2.1.6": "aññaṃ bhikkhuṃ.",
  "pli-tv-bu-vb-pc17:2.1.7": "Kupito anattamanoti",
  "pli-tv-bu-vb-pc17:2.1.8": "anabhiraddho āhatacitto khilajāto.",
  "pli-tv-bu-vb-pc17:2.1.9": "Saṃghiko nāma vihāro",
  "pli-tv-bu-vb-pc17:2.1.10": "saṃghassa dinno hoti pariccatto.",
  "pli-tv-bu-vb-pc17:2.1.11": "Nikkaḍḍheyyāti",
  "pli-tv-bu-vb-pc17:2.1.12": "gabbhe gahetvā pamukhaṃ nikkaḍḍhati, āpatti pācittiyassa.",
  "pli-tv-bu-vb-pc17:2.1.13": "Pamukhe gahetvā bahi nikkaḍḍhati, āpatti pācittiyassa.",
  "pli-tv-bu-vb-pc17:2.1.14": "Ekena payogena bahukepi dvāre atikkāmeti, āpatti pācittiyassa.",
  "pli-tv-bu-vb-pc17:2.1.15": "Nikkaḍḍhāpeyyāti",
  "pli-tv-bu-vb-pc17:2.1.16": "aññaṃ āṇāpeti, āpatti pācittiyassa.",
  "pli-tv-bu-vb-pc17:2.1.17": "Sakiṃ āṇatto bahukepi dvāre atikkāmeti, āpatti pācittiyassa.",
  "pli-tv-bu-vb-pc17:2.2.1": "Saṃghike saṃghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.2": "Saṃghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.3": "Saṃghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.",
  "pli-tv-bu-vb-pc17:2.2.4": "Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.5": "Vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.6": "Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.7": "Anupasampannaṃ vihārā vā vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.8": "Tassa parikkhāraṃ nikkaḍḍhati vā nikkaḍḍhāpeti vā, āpatti dukkaṭassa.",
  "pli-tv-bu-vb-pc17:2.2.9": "Puggalike saṃghikasaññī, āpatti dukkaṭassa.",
  "pli-tv-bu-vb-pc17:2.2.10": "Puggalike vematiko, āpatti dukkaṭassa.",
  "pli-tv-bu-vb-pc17:2.2.11": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc17:2.2.12": "Attano puggalike anāpatti.",
  "pli-tv-bu-vb-pc17:2.3.1": "Anāpatti—",
  "pli-tv-bu-vb-pc17:2.3.2": "alajjiṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.3": "tassa parikkhāraṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.4": "ummattakaṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.5": "tassa parikkhāraṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.6": "bhaṇḍanakārakaṃ kalahakārakaṃ vivādakārakaṃ bhassakārakaṃ saṃghe adhikaraṇakārakaṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.7": "tassa parikkhāraṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.8": "antevāsikaṃ vā saddhivihārikaṃ vā na sammā vattantaṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.9": "tassa parikkhāraṃ nikkaḍḍhati vā nikkaḍḍhāpeti vā,",
  "pli-tv-bu-vb-pc17:2.3.10": "ummattakassa,",
  "pli-tv-bu-vb-pc17:2.3.11": "ādikammikassāti.",
  "pli-tv-bu-vb-pc17:2.3.12": "Nikkaḍḍhanasikkhāpadaṃ niṭṭhitaṃ sattamaṃ."
}