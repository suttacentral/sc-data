{
  "pli-tv-bu-vb-pc39:0.1": "Theravāda Vinaya",
  "pli-tv-bu-vb-pc39:0.2": "Mahāvibhaṅga",
  "pli-tv-bu-vb-pc39:0.3": "Pācittiyakaṇḍa",
  "pli-tv-bu-vb-pc39:0.4": "Bhojanavagga",
  "pli-tv-bu-vb-pc39:0.5": "39. Paṇītabhojanasikkhāpada",
  "pli-tv-bu-vb-pc39:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc39:1.2": "Tena kho pana samayena chabbaggiyā bhikkhū paṇītabhojanāni attano atthāya viññāpetvā bhuñjanti.",
  "pli-tv-bu-vb-pc39:1.3": "Manussā ujjhāyanti khiyyanti vipācenti—",
  "pli-tv-bu-vb-pc39:1.4": "“kathañhi nāma samaṇā sakyaputtiyā paṇītabhojanāni attano atthāya viññāpetvā bhuñjissanti.",
  "pli-tv-bu-vb-pc39:1.5": "Kassa sampannaṃ na manāpaṃ, kassa sāduṃ na ruccatī”ti.",
  "pli-tv-bu-vb-pc39:1.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc39:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc39:1.8": "“kathañhi nāma chabbaggiyā bhikkhū paṇītabhojanāni attano atthāya viññāpetvā bhuñjissantī”ti …pe…",
  "pli-tv-bu-vb-pc39:1.9": "“saccaṃ kira tumhe, bhikkhave, paṇītabhojanāni attano atthāya viññāpetvā bhuñjathā”ti?",
  "pli-tv-bu-vb-pc39:1.10": "“Saccaṃ, bhagavā”ti.",
  "pli-tv-bu-vb-pc39:1.11": "Vigarahi buddho bhagavā …pe…",
  "pli-tv-bu-vb-pc39:1.12": "kathañhi nāma tumhe, moghapurisā, paṇītabhojanāni attano atthāya viññāpetvā bhuñjissatha.",
  "pli-tv-bu-vb-pc39:1.13": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc39:1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc39:1.15": "“Yāni kho pana tāni paṇītabhojanāni, seyyathidaṃ— sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni attano atthāya viññāpetvā bhuñjeyya, pācittiyan”ti.",
  "pli-tv-bu-vb-pc39:1.16": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc39:2.1": "Tena kho pana samayena bhikkhū gilānā honti.",
  "pli-tv-bu-vb-pc39:2.2": "Gilānapucchakā bhikkhū gilāne bhikkhū etadavocuṃ—",
  "pli-tv-bu-vb-pc39:2.3": "“kaccāvuso, khamanīyaṃ, kacci yāpanīyan”ti?",
  "pli-tv-bu-vb-pc39:2.4": "“Pubbe mayaṃ, āvuso, paṇītabhojanāni attano atthāya viññāpetvā bhuñjāma, tena no phāsu hoti;",
  "pli-tv-bu-vb-pc39:2.5": "idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti.",
  "pli-tv-bu-vb-pc39:2.6": "Bhagavato etamatthaṃ ārocesuṃ.",
  "pli-tv-bu-vb-pc39:2.7": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc39:2.8": "“anujānāmi, bhikkhave, gilānena bhikkhunā paṇītabhojanāni attano atthāya viññāpetvā bhuñjituṃ.",
  "pli-tv-bu-vb-pc39:2.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc39:2.10": "“Yāni kho pana tāni paṇītabhojanāni, seyyathidaṃ— sappi navanītaṃ telaṃ madhu phāṇitaṃ maccho maṃsaṃ khīraṃ dadhi. Yo pana bhikkhu evarūpāni paṇītabhojanāni agilāno attano atthāya viññāpetvā bhuñjeyya, pācittiyan”ti.",
  "pli-tv-bu-vb-pc39:3.1.1": "Yāni kho pana tāni paṇītabhojanānīti",
  "pli-tv-bu-vb-pc39:3.1.2": "sappi nāma",
  "pli-tv-bu-vb-pc39:3.1.3": "gosappi vā ajikāsappi vā mahiṃsasappi vā, yesaṃ maṃsaṃ kappati tesaṃ sappi.",
  "pli-tv-bu-vb-pc39:3.1.4": "Navanītaṃ nāma",
  "pli-tv-bu-vb-pc39:3.1.5": "tesaññeva navanītaṃ.",
  "pli-tv-bu-vb-pc39:3.1.6": "Telaṃ nāma",
  "pli-tv-bu-vb-pc39:3.1.7": "tilatelaṃ sāsapatelaṃ madhukatelaṃ eraṇḍatelaṃ vasātelaṃ.",
  "pli-tv-bu-vb-pc39:3.1.8": "Madhu nāma",
  "pli-tv-bu-vb-pc39:3.1.9": "makkhikāmadhu.",
  "pli-tv-bu-vb-pc39:3.1.10": "Phāṇitaṃ nāma",
  "pli-tv-bu-vb-pc39:3.1.11": "ucchumhā nibbattaṃ.",
  "pli-tv-bu-vb-pc39:3.1.12": "Maccho nāma",
  "pli-tv-bu-vb-pc39:3.1.13": "udako vuccati.",
  "pli-tv-bu-vb-pc39:3.1.14": "Maṃsaṃ nāma",
  "pli-tv-bu-vb-pc39:3.1.15": "yesaṃ maṃsaṃ kappati, tesaṃ maṃsaṃ.",
  "pli-tv-bu-vb-pc39:3.1.16": "Khīraṃ nāma",
  "pli-tv-bu-vb-pc39:3.1.17": "gokhīraṃ vā ajikākhīraṃ vā mahiṃsakhīraṃ vā, yesaṃ maṃsaṃ kappati, tesaṃ khīraṃ.",
  "pli-tv-bu-vb-pc39:3.1.18": "Dadhi nāma",
  "pli-tv-bu-vb-pc39:3.1.19": "tesaññeva dadhi.",
  "pli-tv-bu-vb-pc39:3.1.20": "Yo panāti",
  "pli-tv-bu-vb-pc39:3.1.21": "yo yādiso …pe…",
  "pli-tv-bu-vb-pc39:3.1.22": "bhikkhūti",
  "pli-tv-bu-vb-pc39:3.1.23": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc39:3.1.24": "Evarūpāni paṇītabhojanānīti",
  "pli-tv-bu-vb-pc39:3.1.25": "tathārūpāni paṇītabhojanāni.",
  "pli-tv-bu-vb-pc39:3.1.26": "Agilāno nāma",
  "pli-tv-bu-vb-pc39:3.1.27": "yassa vinā paṇītabhojanāni phāsu hoti.",
  "pli-tv-bu-vb-pc39:3.1.28": "Gilāno nāma",
  "pli-tv-bu-vb-pc39:3.1.29": "yassa vinā paṇītabhojanāni na phāsu hoti.",
  "pli-tv-bu-vb-pc39:3.1.30": "Agilāno attano atthāya viññāpeti, payoge dukkaṭaṃ.",
  "pli-tv-bu-vb-pc39:3.1.31": "Paṭilābhena “bhuñjissāmī”ti paṭiggaṇhāti, āpatti dukkaṭassa.",
  "pli-tv-bu-vb-pc39:3.1.32": "Ajjhohāre ajjhohāre āpatti pācittiyassa.",
  "pli-tv-bu-vb-pc39:3.2.1": "Agilāno agilānasaññī paṇītabhojanāni attano atthāya viññāpetvā bhuñjati, āpatti pācittiyassa.",
  "pli-tv-bu-vb-pc39:3.2.2": "Agilāno vematiko paṇītabhojanāni attano atthāya viññāpetvā bhuñjati, āpatti pācittiyassa.",
  "pli-tv-bu-vb-pc39:3.2.3": "Agilāno gilānasaññī paṇītabhojanāni attano atthāya viññāpetvā bhuñjati, āpatti pācittiyassa.",
  "pli-tv-bu-vb-pc39:3.2.4": "Gilāno agilānasaññī, āpatti dukkaṭassa.",
  "pli-tv-bu-vb-pc39:3.2.5": "Gilāno vematiko, āpatti dukkaṭassa.",
  "pli-tv-bu-vb-pc39:3.2.6": "Gilāno gilānasaññī anāpatti.",
  "pli-tv-bu-vb-pc39:3.3.1": "Anāpatti—",
  "pli-tv-bu-vb-pc39:3.3.2": "gilānassa,",
  "pli-tv-bu-vb-pc39:3.3.3": "gilāno hutvā viññāpetvā agilāno bhuñjati,",
  "pli-tv-bu-vb-pc39:3.3.4": "gilānassa sesakaṃ bhuñjati,",
  "pli-tv-bu-vb-pc39:3.3.5": "ñātakānaṃ,",
  "pli-tv-bu-vb-pc39:3.3.6": "pavāritānaṃ,",
  "pli-tv-bu-vb-pc39:3.3.7": "aññassatthāya,",
  "pli-tv-bu-vb-pc39:3.3.8": "attano dhanena,",
  "pli-tv-bu-vb-pc39:3.3.9": "ummattakassa,",
  "pli-tv-bu-vb-pc39:3.3.10": "ādikammikassāti.",
  "pli-tv-bu-vb-pc39:3.3.11": "Paṇītabhojanasikkhāpadaṃ niṭṭhitaṃ navamaṃ."
}
