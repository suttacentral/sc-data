{
  "pli-tv-bu-vb-pc87:0.1": "Theravāda Vinaya",
  "pli-tv-bu-vb-pc87:0.2": "Mahāvibhaṅga",
  "pli-tv-bu-vb-pc87:0.3": "Pācittiyakaṇḍa",
  "pli-tv-bu-vb-pc87:0.4": "Ratanavagga",
  "pli-tv-bu-vb-pc87:0.5": "87. Mañcapīṭhasikkhāpada",
  "pli-tv-bu-vb-pc87:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc87:1.2": "Tena kho pana samayena āyasmā upanando sakyaputto ucce mañce sayati.",
  "pli-tv-bu-vb-pc87:1.3": "Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato upanandassa sakyaputtassa vihāro tenupasaṅkami.",
  "pli-tv-bu-vb-pc87:1.4": "Addasā kho āyasmā upanando sakyaputto bhagavantaṁ dūratova āgacchantaṁ.",
  "pli-tv-bu-vb-pc87:1.5": "Disvāna bhagavantaṁ etadavoca—",
  "pli-tv-bu-vb-pc87:1.6": "“āgacchatu me, bhante, bhagavā sayanaṁ passatū”ti.",
  "pli-tv-bu-vb-pc87:1.7": "Atha kho bhagavā tatova paṭinivattitvā bhikkhū āmantesi—",
  "pli-tv-bu-vb-pc87:1.8": "“āsayato, bhikkhave, moghapuriso veditabbo”ti.",
  "pli-tv-bu-vb-pc87:1.9": "Atha kho bhagavā āyasmantaṁ upanandaṁ sakyaputtaṁ anekapariyāyena vigarahitvā dubbharatāya …pe…",
  "pli-tv-bu-vb-pc87:1.10": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc87:1.11.1": "“Navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā; taṁ atikkāmayato chedanakaṁ pācittiyan”ti.",
  "pli-tv-bu-vb-pc87:2.1.1": "Navaṁ nāma",
  "pli-tv-bu-vb-pc87:2.1.2": "karaṇaṁ upādāya vuccati.",
  "pli-tv-bu-vb-pc87:2.1.3": "Mañco nāma",
  "pli-tv-bu-vb-pc87:2.1.4": "cattāro mañcā— masārako, bundikābaddho, kuḷīrapādako, āhaccapādako.",
  "pli-tv-bu-vb-pc87:2.1.5": "Pīṭhaṁ nāma",
  "pli-tv-bu-vb-pc87:2.1.6": "cattāri pīṭhāni— masārakaṁ, bundikābaddhaṁ, kuḷīrapādakaṁ, āhaccapādakaṁ.",
  "pli-tv-bu-vb-pc87:2.1.7": "Kārayamānenāti",
  "pli-tv-bu-vb-pc87:2.1.8": "karonto vā kārāpento vā.",
  "pli-tv-bu-vb-pc87:2.1.9": "Aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyāti",
  "pli-tv-bu-vb-pc87:2.1.10": "ṭhapetvā heṭṭhimaṁ aṭaniṁ;",
  "pli-tv-bu-vb-pc87:2.1.11": "taṁ atikkāmetvā karoti vā kārāpeti vā, payoge dukkaṭaṁ, paṭilābhena chinditvā pācittiyaṁ desetabbaṁ.",
  "pli-tv-bu-vb-pc87:2.1.12.1": "Attanā vippakataṁ attanā pariyosāpeti, āpatti pācittiyassa.",
  "pli-tv-bu-vb-pc87:2.1.13": "Attanā vippakataṁ parehi pariyosāpeti, āpatti pācittiyassa.",
  "pli-tv-bu-vb-pc87:2.1.14": "Parehi vippakataṁ attanā pariyosāpeti, āpatti pācittiyassa.",
  "pli-tv-bu-vb-pc87:2.1.15": "Parehi vippakataṁ parehi pariyosāpeti, āpatti pācittiyassa.",
  "pli-tv-bu-vb-pc87:2.1.16": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-pc87:2.1.17": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-pc87:2.2.1": "Anāpatti—",
  "pli-tv-bu-vb-pc87:2.2.2": "pamāṇikaṁ karoti,",
  "pli-tv-bu-vb-pc87:2.2.3": "ūnakaṁ karoti,",
  "pli-tv-bu-vb-pc87:2.2.4": "aññena kataṁ pamāṇātikkantaṁ paṭilabhitvā chinditvā paribhuñjati,",
  "pli-tv-bu-vb-pc87:2.2.5": "ummattakassa,",
  "pli-tv-bu-vb-pc87:2.2.6": "ādikammikassāti.",
  "pli-tv-bu-vb-pc87:2.2.7": "Mañcapīṭhasikkhāpadaṁ niṭṭhitaṁ pañcamaṁ."
}