{
  "pli-tv-bu-vb-pc21:0.1": "Theravāda Vinaya",
  "pli-tv-bu-vb-pc21:0.2": "Mahāvibhaṅga",
  "pli-tv-bu-vb-pc21:0.3": "Pācittiyakaṇḍa",
  "pli-tv-bu-vb-pc21:0.4": "Ovādavagga",
  "pli-tv-bu-vb-pc21:0.5": "21. Ovādasikkhāpada",
  "pli-tv-bu-vb-pc21:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc21:1.2": "Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṃ.",
  "pli-tv-bu-vb-pc21:1.3": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc21:1.4": "“etarahi kho, āvuso, therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṃ.",
  "pli-tv-bu-vb-pc21:1.5": "Handāvuso, mayampi bhikkhuniyo ovadāmā”ti.",
  "pli-tv-bu-vb-pc21:1.6": "Atha kho chabbaggiyā bhikkhū bhikkhuniyo upasaṅkamitvā etadavocuṃ—“amhepi, bhaginiyo, upasaṅkamatha; mayampi ovadissāmā”ti.",
  "pli-tv-bu-vb-pc21:1.7": "Atha kho tā bhikkhuniyo yena chabbaggiyā bhikkhū tenupasaṅkamiṃsu;",
  "pli-tv-bu-vb-pc21:1.8": "upasaṅkamitvā chabbaggiye bhikkhū abhivādetvā ekamantaṃ nisīdiṃsu.",
  "pli-tv-bu-vb-pc21:1.9": "Atha kho chabbaggiyā bhikkhū bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojesuṃ—“gacchatha, bhaginiyo”ti.",
  "pli-tv-bu-vb-pc21:1.10": "Atha kho tā bhikkhuniyo yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhitā kho tā bhikkhuniyo bhagavā etadavoca—“kacci, bhikkhuniyo, ovādo iddho ahosī”ti?",
  "pli-tv-bu-vb-pc21:1.11": "“Kuto, bhante, ovādo iddho bhavissati.",
  "pli-tv-bu-vb-pc21:1.12": "Ayyā chabbaggiyā parittaññeva dhammiṃ kathaṃ katvā divasaṃ tiracchānakathāya vītināmetvā uyyojesun”ti.",
  "pli-tv-bu-vb-pc21:1.13": "Atha kho bhagavā tā bhikkhuniyo dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-pc21:1.14": "Atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkamiṃsu.",
  "pli-tv-bu-vb-pc21:1.15": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā chabbaggiye bhikkhū paṭipucchi—",
  "pli-tv-bu-vb-pc21:1.16": "“saccaṃ kira tumhe, bhikkhave, bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojethā”ti?",
  "pli-tv-bu-vb-pc21:1.17": "“Saccaṃ, bhagavā”ti.",
  "pli-tv-bu-vb-pc21:1.18": "Vigarahi buddho bhagavā …pe…",
  "pli-tv-bu-vb-pc21:1.19": "kathañhi nāma tumhe, moghapurisā, bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojessatha.",
  "pli-tv-bu-vb-pc21:1.20": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc21:1.21": "vigarahitvā …pe…",
  "pli-tv-bu-vb-pc21:1.22": "dhammiṃ kathaṃ katvā bhikkhū āmantesi—",
  "pli-tv-bu-vb-pc21:1.23": "“anujānāmi, bhikkhave, bhikkhunovādakaṃ sammannituṃ.",
  "pli-tv-bu-vb-pc21:1.24": "Evañca pana, bhikkhave, sammannitabbo.",
  "pli-tv-bu-vb-pc21:1.25": "Paṭhamaṃ bhikkhu yācitabbo.",
  "pli-tv-bu-vb-pc21:1.26": "Yācitvā byattena bhikkhunā paṭibalena saṃgho ñāpetabbo—",
  "pli-tv-bu-vb-pc21:1.27": "‘Suṇātu me, bhante, saṃgho.",
  "pli-tv-bu-vb-pc21:1.28": "Yadi saṃghassa pattakallaṃ, saṃgho itthannāmaṃ bhikkhuṃ bhikkhunovādakaṃ sammanneyya.",
  "pli-tv-bu-vb-pc21:1.29": "Esā ñatti.",
  "pli-tv-bu-vb-pc21:1.30": "Suṇātu me, bhante, saṃgho.",
  "pli-tv-bu-vb-pc21:1.31": "Saṃgho itthannāmaṃ bhikkhuṃ bhikkhunovādakaṃ sammannati.",
  "pli-tv-bu-vb-pc21:1.32": "Yassāyasmato khamati itthannāmassa bhikkhuno bhikkhunovādakassa sammuti, so tuṇhassa;",
  "pli-tv-bu-vb-pc21:1.33": "yassa nakkhamati, so bhāseyya.",
  "pli-tv-bu-vb-pc21:1.34": "Dutiyampi etamatthaṃ vadāmi …pe…",
  "pli-tv-bu-vb-pc21:1.35": "tatiyampi etamatthaṃ vadāmi—",
  "pli-tv-bu-vb-pc21:1.36": "suṇātu me, bhante, saṃgho.",
  "pli-tv-bu-vb-pc21:1.37": "Saṃgho itthannāmaṃ bhikkhuṃ bhikkhunovādakaṃ sammannati.",
  "pli-tv-bu-vb-pc21:1.38": "Yassāyasmato khamati itthannāmassa bhikkhuno bhikkhunovādakassa sammuti, so tuṇhassa;",
  "pli-tv-bu-vb-pc21:1.39": "yassa nakkhamati, so bhāseyya.",
  "pli-tv-bu-vb-pc21:1.40": "Sammato saṃghena itthannāmo bhikkhu bhikkhunovādako.",
  "pli-tv-bu-vb-pc21:1.41": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bu-vb-pc21:1.42": "Atha kho bhagavā chabbaggiye bhikkhū anekapariyāyena vigarahitvā dubbharatāya …pe…",
  "pli-tv-bu-vb-pc21:1.43": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc21:1.44": "“Yo pana bhikkhu asammato bhikkhuniyo ovadeyya pācittiyan”ti.",
  "pli-tv-bu-vb-pc21:1.45": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc21:2.1": "Tena kho pana samayena therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṃ.",
  "pli-tv-bu-vb-pc21:2.2": "Atha kho chabbaggiyānaṃ bhikkhūnaṃ etadahosi—",
  "pli-tv-bu-vb-pc21:2.3": "“etarahi kho, āvuso, therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṃ.",
  "pli-tv-bu-vb-pc21:2.4": "Handāvuso, mayampi nissīmaṃ gantvā aññamaññaṃ bhikkhunovādakaṃ sammannitvā bhikkhuniyo ovadāmā”ti.",
  "pli-tv-bu-vb-pc21:2.5": "Atha kho chabbaggiyā bhikkhū nissīmaṃ gantvā aññamaññaṃ bhikkhunovādakaṃ sammannitvā bhikkhuniyo upasaṅkamitvā etadavocuṃ—“mayampi, bhaginiyo, sammatā.",
  "pli-tv-bu-vb-pc21:2.6": "Amhepi upasaṅkamatha. Mayampi ovadissāmā”ti.",
  "pli-tv-bu-vb-pc21:2.7": "Atha kho tā bhikkhuniyo yena chabbaggiyā bhikkhū tenupasaṅkamiṃsu; upasaṅkamitvā chabbaggiye bhikkhū abhivādetvā ekamantaṃ nisīdiṃsu.",
  "pli-tv-bu-vb-pc21:2.8": "Atha kho chabbaggiyā bhikkhū bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojesuṃ—",
  "pli-tv-bu-vb-pc21:2.9": "“gacchatha, bhaginiyo”ti.",
  "pli-tv-bu-vb-pc21:2.10": "Atha kho tā bhikkhuniyo yena bhagavā tenupasaṅkamiṃsu;",
  "pli-tv-bu-vb-pc21:2.11": "upasaṅkamitvā bhagavantaṃ abhivādetvā ekamantaṃ aṭṭhaṃsu.",
  "pli-tv-bu-vb-pc21:2.12": "Ekamantaṃ ṭhitā kho tā bhikkhuniyo bhagavā etadavoca—",
  "pli-tv-bu-vb-pc21:2.13": "“kacci, bhikkhuniyo, ovādo iddho ahosī”ti?",
  "pli-tv-bu-vb-pc21:2.14": "“Kuto, bhante, ovādo iddho bhavissati.",
  "pli-tv-bu-vb-pc21:2.15": "Ayyā chabbaggiyā parittaññeva dhammiṃ kathaṃ katvā divasaṃ tiracchānakathāya vītināmetvā uyyojesun”ti.",
  "pli-tv-bu-vb-pc21:2.16": "Atha kho bhagavā tā bhikkhuniyo dhammiyā kathāya sandassesi …pe…",
  "pli-tv-bu-vb-pc21:2.17": "atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṃsitā bhagavantaṃ abhivādetvā padakkhiṇaṃ katvā pakkamiṃsu.",
  "pli-tv-bu-vb-pc21:2.18": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā chabbaggiye bhikkhū paṭipucchi—",
  "pli-tv-bu-vb-pc21:2.19": "“saccaṃ kira tumhe, bhikkhave, bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojethā”ti?",
  "pli-tv-bu-vb-pc21:2.20": "“Saccaṃ, bhagavā”ti.",
  "pli-tv-bu-vb-pc21:2.21": "Vigarahi buddho bhagavā …pe…",
  "pli-tv-bu-vb-pc21:2.22": "kathañhi nāma tumhe, moghapurisā, bhikkhunīnaṃ parittaññeva dhammiṃ kathaṃ katvā divasaṃ tiracchānakathāya vītināmetvā uyyojessatha.",
  "pli-tv-bu-vb-pc21:2.23": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc21:2.24": "vigarahitvā …pe…",
  "pli-tv-bu-vb-pc21:2.25": "dhammiṃ kathaṃ katvā bhikkhū āmantesi—",
  "pli-tv-bu-vb-pc21:2.26": "“anujānāmi, bhikkhave, aṭṭhahaṅgehi samannāgataṃ bhikkhuṃ bhikkhunovādakaṃ sammannituṃ.",
  "pli-tv-bu-vb-pc21:2.27": "Sīlavā hoti, pātimokkhasaṃvarasaṃvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu;",
  "pli-tv-bu-vb-pc21:2.28": "bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ abhivadanti tathārūpāssa dhammā bahussutā honti dhātā vacasā paricitā manasā anupekkhitā diṭṭhiyā suppaṭividdhā;",
  "pli-tv-bu-vb-pc21:2.29": "ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso;",
  "pli-tv-bu-vb-pc21:2.30": "kalyāṇavāco hoti kalyāṇavākkaraṇo;",
  "pli-tv-bu-vb-pc21:2.31": "yebhuyyena bhikkhunīnaṃ piyo hoti manāpo;",
  "pli-tv-bu-vb-pc21:2.32": "paṭibalo hoti bhikkhuniyo ovadituṃ;",
  "pli-tv-bu-vb-pc21:2.33": "na kho panetaṃ bhagavantaṃ uddissa pabbajitāya kāsāyavatthavasanāya garudhammaṃ ajjhāpannapubbo hoti;",
  "pli-tv-bu-vb-pc21:2.34": "vīsativasso vā hoti atirekavīsativasso vā—",
  "pli-tv-bu-vb-pc21:2.35": "anujānāmi, bhikkhave, imehi aṭṭhahaṅgehi samannāgataṃ bhikkhuṃ bhikkhunovādakaṃ sammannitun”ti.",
  "pli-tv-bu-vb-pc21:3.1.1": "Yo panāti",
  "pli-tv-bu-vb-pc21:3.1.2": "yo yādiso …pe…",
  "pli-tv-bu-vb-pc21:3.1.3": "bhikkhūti",
  "pli-tv-bu-vb-pc21:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc21:3.1.5": "Asammato nāma",
  "pli-tv-bu-vb-pc21:3.1.6": "ñatticatutthena kammena asammato.",
  "pli-tv-bu-vb-pc21:3.1.7": "Bhikkhuniyo nāma",
  "pli-tv-bu-vb-pc21:3.1.8": "ubhatosaṃghe upasampannā.",
  "pli-tv-bu-vb-pc21:3.1.9": "Ovadeyyāti",
  "pli-tv-bu-vb-pc21:3.1.10": "aṭṭhahi garudhammehi ovadati, āpatti pācittiyassa.",
  "pli-tv-bu-vb-pc21:3.1.11": "Aññena dhammena ovadati, āpatti dukkaṭassa.",
  "pli-tv-bu-vb-pc21:3.1.12": "Ekatoupasampannaṃ ovadati, āpatti dukkaṭassa.",
  "pli-tv-bu-vb-pc21:3.1.13": "Tena sammatena bhikkhunā pariveṇaṃ sammajjitvā pānīyaṃ paribhojanīyaṃ upaṭṭhāpetvā āsanaṃ paññapetvā dutiyaṃ gahetvā nisīditabbaṃ.",
  "pli-tv-bu-vb-pc21:3.1.14": "Bhikkhunīhi tattha gantvā taṃ bhikkhuṃ abhivādetvā ekamantaṃ nisīditabbaṃ.",
  "pli-tv-bu-vb-pc21:3.1.15": "Tena bhikkhunā pucchitabbā—",
  "pli-tv-bu-vb-pc21:3.1.16": "“samaggāttha, bhaginiyo”ti?",
  "pli-tv-bu-vb-pc21:3.1.17": "Sace “samaggāmhāyyā”ti bhaṇanti, “vattanti, bhaginiyo, aṭṭha garudhammā”ti?",
  "pli-tv-bu-vb-pc21:3.1.18": "Sace “vattantāyyā”ti bhaṇanti, “eso, bhaginiyo, ovādo”ti niyyādetabbo.",
  "pli-tv-bu-vb-pc21:3.1.19": "Sace “na vattantāyyā”ti bhaṇanti, osāretabbā.",
  "pli-tv-bu-vb-pc21:3.1.20": "“Vassasatūpasampannāya bhikkhuniyā tadahupasampannassa bhikkhuno abhivādanaṃ paccuṭṭhānaṃ añjalikammaṃ sāmīcikammaṃ kātabbaṃ;",
  "pli-tv-bu-vb-pc21:3.1.21": "ayampi dhammo sakkatvā garukatvā mānetvā pūjetvā yāvajīvaṃ anatikkamanīyo.",
  "pli-tv-bu-vb-pc21:3.1.22": "Na bhikkhuniyā abhikkhuke āvāse vassaṃ vasitabbaṃ;",
  "pli-tv-bu-vb-pc21:3.1.23": "ayampi dhammo sakkatvā garukatvā mānetvā pūjetvā yāvajīvaṃ anatikkamanīyo.",
  "pli-tv-bu-vb-pc21:3.1.24": "Anvaddhamāsaṃ bhikkhuniyā bhikkhusaṃghato dve dhammā paccāsīsitabbā",
  "pli-tv-bu-vb-pc21:3.1.25": "uposathapucchakañca ovādūpasaṅkamanañca,",
  "pli-tv-bu-vb-pc21:3.1.26": "ayampi dhammo …pe…",
  "pli-tv-bu-vb-pc21:3.1.27": "vassaṃ vuṭṭhāya bhikkhuniyā ubhatosaṃghe tīhi ṭhānehi pavāretabbaṃ",
  "pli-tv-bu-vb-pc21:3.1.28": "iṭṭhena vā sutena vā parisaṅkāya vā;",
  "pli-tv-bu-vb-pc21:3.1.29": "ayampi dhammo …pe…",
  "pli-tv-bu-vb-pc21:3.1.30": "garudhammaṃ ajjhāpannāya bhikkhuniyā ubhatosaṃghe pakkhamānattaṃ caritabbaṃ;",
  "pli-tv-bu-vb-pc21:3.1.31": "ayampi dhammo …pe…",
  "pli-tv-bu-vb-pc21:3.1.32": "dve vassāni chasu dhammesu sikkhitasikkhāya sikkhamānāya ubhatosaṃghe upasampadā pariyesitabbā;",
  "pli-tv-bu-vb-pc21:3.1.33": "ayampi dhammo …pe…",
  "pli-tv-bu-vb-pc21:3.1.34": "na bhikkhuniyā kenaci pariyāyena bhikkhu akkositabbo paribhāsitabbo;",
  "pli-tv-bu-vb-pc21:3.1.35": "ayampi dhammo …pe…",
  "pli-tv-bu-vb-pc21:3.1.36": "ajjatagge ovaṭo bhikkhunīnaṃ bhikkhūsu vacanapatho, anovaṭo bhikkhūnaṃ bhikkhunīsu vacanapatho;",
  "pli-tv-bu-vb-pc21:3.1.37": "ayampi dhammo sakkatvā garukatvā mānetvā pūjetvā yāvajīvaṃ anatikkamanīyo”ti.",
  "pli-tv-bu-vb-pc21:3.1.38": "Sace “samaggāmhāyyā”ti bhaṇantaṃ aññaṃ dhammaṃ bhaṇati, āpatti dukkaṭassa.",
  "pli-tv-bu-vb-pc21:3.1.39": "Sace “vaggāmhāyyā”ti bhaṇantaṃ aṭṭha garudhamme bhaṇati, āpatti dukkaṭassa.",
  "pli-tv-bu-vb-pc21:3.1.40": "Ovādaṃ aniyyādetvā aññaṃ dhammaṃ bhaṇati, āpatti dukkaṭassa.",
  "pli-tv-bu-vb-pc21:3.2.1": "Adhammakamme adhammakammasaññī vaggaṃ bhikkhunisaṃghaṃ vaggasaññī ovadati, āpatti pācittiyassa.",
  "pli-tv-bu-vb-pc21:3.2.2": "Adhammakamme adhammakammasaññī vaggaṃ bhikkhunisaṃghaṃ vematiko ovadati, āpatti pācittiyassa.",
  "pli-tv-bu-vb-pc21:3.2.3": "Adhammakamme adhammakammasaññī vaggaṃ bhikkhunisaṃghaṃ samaggasaññī ovadati, āpatti pācittiyassa.",
  "pli-tv-bu-vb-pc21:3.2.4": "Adhammakamme vematiko vaggaṃ bhikkhunisaṃghaṃ vaggasaññī ovadati, āpatti pācittiyassa.",
  "pli-tv-bu-vb-pc21:3.2.5": "Adhammakamme vematiko vaggaṃ bhikkhunisaṃghaṃ vematiko ovadati, āpatti pācittiyassa.",
  "pli-tv-bu-vb-pc21:3.2.6": "Adhammakamme vematiko vaggaṃ bhikkhunisaṃghaṃ samaggasaññī ovadati, āpatti pācittiyassa.",
  "pli-tv-bu-vb-pc21:3.2.7": "Adhammakamme dhammakammasaññī vaggaṃ bhikkhunisaṃghaṃ vaggasaññī ovadati, āpatti pācittiyassa.",
  "pli-tv-bu-vb-pc21:3.2.8": "Adhammakamme dhammakammasaññī vaggaṃ bhikkhunisaṃghaṃ vematiko ovadati, āpatti pācittiyassa.",
  "pli-tv-bu-vb-pc21:3.2.9": "Adhammakamme dhammakammasaññī vaggaṃ bhikkhunisaṃghaṃ samaggasaññī ovadati, āpatti pācittiyassa.",
  "pli-tv-bu-vb-pc21:3.2.10": "Adhammakamme adhammakammasaññī samaggaṃ bhikkhunisaṃghaṃ vaggasaññī ovadati, āpatti pācittiyassa.",
  "pli-tv-bu-vb-pc21:3.2.11": "Adhammakamme adhammakammasaññī samaggaṃ bhikkhunisaṃghaṃ vematiko ovadati, āpatti pācittiyassa.",
  "pli-tv-bu-vb-pc21:3.2.12": "Adhammakamme adhammakammasaññī samaggaṃ bhikkhunisaṃghaṃ samaggasaññī ovadati, āpatti pācittiyassa.",
  "pli-tv-bu-vb-pc21:3.2.13": "Adhammakamme vematiko samaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.14": "vematiko ovadati …pe…",
  "pli-tv-bu-vb-pc21:3.2.15": "samaggasaññī ovadati, āpatti pācittiyassa.",
  "pli-tv-bu-vb-pc21:3.2.16": "Adhammakamme dhammakammasaññī samaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.17": "vematiko ovadati …pe…",
  "pli-tv-bu-vb-pc21:3.2.18": "samaggasaññī ovadati, āpatti pācittiyassa.",
  "pli-tv-bu-vb-pc21:3.2.19": "Dhammakamme adhammakammasaññī vaggaṃ bhikkhunisaṃghaṃ vaggasaññī ovadati, āpatti dukkaṭassa.",
  "pli-tv-bu-vb-pc21:3.2.20": "Dhammakamme adhammakammasaññī vaggaṃ bhikkhunisaṃghaṃ vematiko ovadati …pe…",
  "pli-tv-bu-vb-pc21:3.2.21": "samaggasaññī ovadati, āpatti dukkaṭassa.",
  "pli-tv-bu-vb-pc21:3.2.22": "Dhammakamme vematiko vaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.23": "vematiko ovadati …pe…",
  "pli-tv-bu-vb-pc21:3.2.24": "samaggasaññī ovadati, āpatti dukkaṭassa.",
  "pli-tv-bu-vb-pc21:3.2.25": "Dhammakamme dhammakammasaññī vaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.26": "vematiko ovadati …pe…",
  "pli-tv-bu-vb-pc21:3.2.27": "samaggasaññī ovadati, āpatti dukkaṭassa.",
  "pli-tv-bu-vb-pc21:3.2.28": "Dhammakamme adhammakammasaññī samaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.29": "vematiko ovadati …pe…",
  "pli-tv-bu-vb-pc21:3.2.30": "samaggasaññī ovadati, āpatti dukkaṭassa.",
  "pli-tv-bu-vb-pc21:3.2.31": "Dhammakamme vematiko samaggaṃ bhikkhunisaṃghaṃ vaggasaññī ovadati …pe…",
  "pli-tv-bu-vb-pc21:3.2.32": "vematiko ovadati …pe…",
  "pli-tv-bu-vb-pc21:3.2.33": "samaggasaññī ovadati, āpatti dukkaṭassa.",
  "pli-tv-bu-vb-pc21:3.2.34": "Dhammakamme dhammakammasaññī samaggaṃ bhikkhunisaṃghaṃ vaggasaññī ovadati, āpatti dukkaṭassa.",
  "pli-tv-bu-vb-pc21:3.2.35": "Dhammakamme dhammakammasaññī samaggaṃ bhikkhunisaṃghaṃ vematiko ovadati, āpatti dukkaṭassa.",
  "pli-tv-bu-vb-pc21:3.2.36": "Dhammakamme dhammakammasaññī samaggaṃ bhikkhunisaṃghaṃ samaggasaññī ovadati, anāpatti.",
  "pli-tv-bu-vb-pc21:3.3.1": "Anāpatti—",
  "pli-tv-bu-vb-pc21:3.3.2": "uddesaṃ dento,",
  "pli-tv-bu-vb-pc21:3.3.3": "paripucchaṃ dento,",
  "pli-tv-bu-vb-pc21:3.3.4": "“osārehi ayyā”ti vuccamāno, osāreti,",
  "pli-tv-bu-vb-pc21:3.3.5": "pañhaṃ pucchati,",
  "pli-tv-bu-vb-pc21:3.3.6": "pañhaṃ puṭṭho katheti,",
  "pli-tv-bu-vb-pc21:3.3.7": "aññassatthāya bhaṇantaṃ bhikkhuniyo suṇanti,",
  "pli-tv-bu-vb-pc21:3.3.8": "sikkhamānāya,",
  "pli-tv-bu-vb-pc21:3.3.9": "sāmaṇeriyā,",
  "pli-tv-bu-vb-pc21:3.3.10": "ummattakassa,",
  "pli-tv-bu-vb-pc21:3.3.11": "ādikammikassāti.",
  "pli-tv-bu-vb-pc21:3.3.12": "Ovādasikkhāpadaṃ niṭṭhitaṃ paṭhamaṃ."
}
