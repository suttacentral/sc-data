{
  "pli-tv-bu-vb-pc85:0.1": "Theravāda Vinaya",
  "pli-tv-bu-vb-pc85:0.2": "Mahāvibhaṅga",
  "pli-tv-bu-vb-pc85:0.3": "Pācittiyakaṇḍa",
  "pli-tv-bu-vb-pc85:0.4": "Ratanavagga",
  "pli-tv-bu-vb-pc85:0.5": "85. Vikālagāmappavisanasikkhāpada",
  "pli-tv-bu-vb-pc85:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc85:1.2": "Tena kho pana samayena chabbaggiyā bhikkhū vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ kathenti, seyyathidaṃ—",
  "pli-tv-bu-vb-pc85:1.3": "rājakathaṃ corakathaṃ mahāmattakathaṃ senākathaṃ bhayakathaṃ yuddhakathaṃ annakathaṃ pānakathaṃ vatthakathaṃ sayanakathaṃ mālākathaṃ gandhakathaṃ ñātikathaṃ yānakathaṃ gāmakathaṃ nigamakathaṃ nagarakathaṃ janapadakathaṃ itthikathaṃ sūrakathaṃ visikhākathaṃ kumbhaṭṭhānakathaṃ pubbapetakathaṃ nānattakathaṃ lokakkhāyikaṃ samuddakkhāyikaṃ itibhavābhavakathaṃ iti vā.",
  "pli-tv-bu-vb-pc85:1.4": "Manussā ujjhāyanti khiyyanti vipācenti—",
  "pli-tv-bu-vb-pc85:1.5": "“kathañhi nāma samaṇā sakyaputtiyā vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ kathessanti, seyyathidaṃ—",
  "pli-tv-bu-vb-pc85:1.6": "rājakathaṃ corakathaṃ …pe…",
  "pli-tv-bu-vb-pc85:1.7": "itibhavābhavakathaṃ iti vā, seyyathāpi gihī kāmabhogino”ti.",
  "pli-tv-bu-vb-pc85:1.8": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc85:1.9": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc85:1.10": "“kathañhi nāma chabbaggiyā bhikkhū vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ kathessanti, seyyathidaṃ—",
  "pli-tv-bu-vb-pc85:1.11": "rājakathaṃ corakathaṃ …pe…",
  "pli-tv-bu-vb-pc85:1.12": "itibhavābhavakathaṃ iti vā”ti …pe…",
  "pli-tv-bu-vb-pc85:1.13": "“saccaṃ kira tumhe, bhikkhave, vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ kathetha, seyyathidaṃ—",
  "pli-tv-bu-vb-pc85:1.14": "rājakathaṃ corakathaṃ …pe…",
  "pli-tv-bu-vb-pc85:1.15": "itibhavābhavakathaṃ iti vā”ti?",
  "pli-tv-bu-vb-pc85:1.16": "“Saccaṃ, bhagavā”ti.",
  "pli-tv-bu-vb-pc85:1.17": "Vigarahi buddho bhagavā …pe…",
  "pli-tv-bu-vb-pc85:1.18": "kathañhi nāma tumhe, moghapurisā, vikāle gāmaṃ pavisitvā sabhāyaṃ nisīditvā anekavihitaṃ tiracchānakathaṃ kathessatha, seyyathidaṃ—",
  "pli-tv-bu-vb-pc85:1.19": "rājakathaṃ corakathaṃ …pe…",
  "pli-tv-bu-vb-pc85:1.20": "itibhavābhavakathaṃ iti vā.",
  "pli-tv-bu-vb-pc85:1.21": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc85:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc85:1.23": "“Yo pana bhikkhu vikāle gāmaṃ paviseyya, pācittiyan”ti.",
  "pli-tv-bu-vb-pc85:1.24": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc85:2.1": "Tena kho pana samayena sambahulā bhikkhū kosalesu janapade sāvatthiṃ gacchantā sāyaṃ aññataraṃ gāmaṃ upagacchiṃsu.",
  "pli-tv-bu-vb-pc85:2.2": "Manussā te bhikkhū passitvā etadavocuṃ—",
  "pli-tv-bu-vb-pc85:2.3": "“pavisatha, bhante”ti.",
  "pli-tv-bu-vb-pc85:2.4": "Atha kho te bhikkhū—",
  "pli-tv-bu-vb-pc85:2.5": "“bhagavatā paṭikkhittaṃ vikāle gāmaṃ pavisitun”ti kukkuccāyantā na pavisiṃsu.",
  "pli-tv-bu-vb-pc85:2.6": "Corā te bhikkhū acchindiṃsu.",
  "pli-tv-bu-vb-pc85:2.7": "Atha kho te bhikkhū sāvatthiṃ gantvā bhikkhūnaṃ etamatthaṃ ārocesuṃ.",
  "pli-tv-bu-vb-pc85:2.8": "Bhikkhū bhagavato etamatthaṃ ārocesuṃ.",
  "pli-tv-bu-vb-pc85:2.9": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc85:2.10": "“anujānāmi, bhikkhave, āpucchā vikāle gāmaṃ pavisituṃ.",
  "pli-tv-bu-vb-pc85:2.11": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc85:2.12": "“Yo pana bhikkhu anāpucchā vikāle gāmaṃ paviseyya, pācittiyan”ti.",
  "pli-tv-bu-vb-pc85:2.13": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc85:3.1": "Tena kho pana samayena aññataro bhikkhu kosalesu janapade sāvatthiṃ gacchanto sāyaṃ aññataraṃ gāmaṃ upagacchi.",
  "pli-tv-bu-vb-pc85:3.2": "Manussā taṃ bhikkhuṃ passitvā etadavocuṃ—",
  "pli-tv-bu-vb-pc85:3.3": "“pavisatha, bhante”ti.",
  "pli-tv-bu-vb-pc85:3.4": "Atha kho so bhikkhu—",
  "pli-tv-bu-vb-pc85:3.5": "“bhagavatā paṭikkhittaṃ anāpucchā vikāle gāmaṃ pavisitun”ti kukkuccāyanto na pāvisi.",
  "pli-tv-bu-vb-pc85:3.6": "Corā taṃ bhikkhuṃ acchindiṃsu.",
  "pli-tv-bu-vb-pc85:3.7": "Atha kho so bhikkhu sāvatthiṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc85:3.8": "Bhikkhū bhagavato etamatthaṃ ārocesuṃ.",
  "pli-tv-bu-vb-pc85:3.9": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc85:3.10": "“anujānāmi, bhikkhave, santaṃ bhikkhuṃ āpucchā vikāle gāmaṃ pavisituṃ.",
  "pli-tv-bu-vb-pc85:3.11": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc85:3.12": "“Yo pana bhikkhu santaṃ bhikkhuṃ anāpucchā vikāle gāmaṃ paviseyya, pācittiyan”ti.",
  "pli-tv-bu-vb-pc85:3.13": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc85:4.1": "Tena kho pana samayena aññataro bhikkhu ahinā daṭṭho hoti.",
  "pli-tv-bu-vb-pc85:4.2": "Aññataro bhikkhu “aggiṃ āharissāmī”ti gāmaṃ gacchati.",
  "pli-tv-bu-vb-pc85:4.3": "Atha kho so bhikkhu—",
  "pli-tv-bu-vb-pc85:4.4": "“bhagavatā paṭikkhittaṃ santaṃ bhikkhuṃ anāpucchā vikāle gāmaṃ pavisitun”ti kukkuccāyanto na pāvisi …pe…",
  "pli-tv-bu-vb-pc85:4.5": "bhagavato etamatthaṃ ārocesuṃ.",
  "pli-tv-bu-vb-pc85:4.6": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc85:4.7": "“anujānāmi, bhikkhave, tathārūpe accāyike karaṇīye santaṃ bhikkhuṃ anāpucchā vikāle gāmaṃ pavisituṃ.",
  "pli-tv-bu-vb-pc85:4.8": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc85:4.9": "“Yo pana bhikkhu santaṃ bhikkhuṃ anāpucchā vikāle gāmaṃ paviseyya, aññatra tathārūpā accāyikā karaṇīyā, pācittiyan”ti.",
  "pli-tv-bu-vb-pc85:5.1.1": "Yo panāti",
  "pli-tv-bu-vb-pc85:5.1.2": "yo yādiso …pe…",
  "pli-tv-bu-vb-pc85:5.1.3": "bhikkhūti",
  "pli-tv-bu-vb-pc85:5.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc85:5.1.5": "Santo nāma bhikkhu",
  "pli-tv-bu-vb-pc85:5.1.6": "sakkā hoti āpucchā pavisituṃ.",
  "pli-tv-bu-vb-pc85:5.1.7": "Asanto nāma bhikkhu",
  "pli-tv-bu-vb-pc85:5.1.8": "na sakkā hoti āpucchā pavisituṃ.",
  "pli-tv-bu-vb-pc85:5.1.9": "Vikālo nāma",
  "pli-tv-bu-vb-pc85:5.1.10": "majjhanhike vītivatte yāva aruṇuggamanā.",
  "pli-tv-bu-vb-pc85:5.1.11": "Gāmaṃ paviseyyāti",
  "pli-tv-bu-vb-pc85:5.1.12": "parikkhittassa gāmassa parikkhepaṃ atikkamantassa āpatti pācittiyassa.",
  "pli-tv-bu-vb-pc85:5.1.13": "Aparikkhittassa gāmassa upacāraṃ okkamantassa āpatti pācittiyassa.",
  "pli-tv-bu-vb-pc85:5.1.14": "Aññatra tathārūpā accāyikā karaṇīyāti",
  "pli-tv-bu-vb-pc85:5.1.15": "ṭhapetvā tathārūpaṃ accāyikaṃ karaṇīyaṃ.",
  "pli-tv-bu-vb-pc85:5.2.1": "Vikāle vikālasaññī santaṃ bhikkhuṃ anāpucchā gāmaṃ pavisati, aññatra tathārūpā accāyikā karaṇīyā, āpatti pācittiyassa.",
  "pli-tv-bu-vb-pc85:5.2.2": "Vikāle vematiko santaṃ bhikkhuṃ anāpucchā gāmaṃ pavisati, aññatra tathārūpā accāyikā karaṇīyā, āpatti pācittiyassa.",
  "pli-tv-bu-vb-pc85:5.2.3": "Vikāle kālasaññī santaṃ bhikkhuṃ anāpucchā gāmaṃ pavisati, aññatra tathārūpā accāyikā karaṇīyā, āpatti pācittiyassa.",
  "pli-tv-bu-vb-pc85:5.2.4": "Kāle vikālasaññī, āpatti dukkaṭassa.",
  "pli-tv-bu-vb-pc85:5.2.5": "Kāle vematiko, āpatti dukkaṭassa.",
  "pli-tv-bu-vb-pc85:5.2.6": "Kāle kālasaññī, anāpatti.",
  "pli-tv-bu-vb-pc85:5.3.1": "Anāpatti—",
  "pli-tv-bu-vb-pc85:5.3.2": "tathārūpe accāyike karaṇīye,",
  "pli-tv-bu-vb-pc85:5.3.3": "santaṃ bhikkhuṃ āpucchā pavisati,",
  "pli-tv-bu-vb-pc85:5.3.4": "asantaṃ bhikkhuṃ anāpucchā pavisati,",
  "pli-tv-bu-vb-pc85:5.3.5": "antarārāmaṃ gacchati,",
  "pli-tv-bu-vb-pc85:5.3.6": "bhikkhunupassayaṃ gacchati,",
  "pli-tv-bu-vb-pc85:5.3.7": "titthiyaseyyaṃ gacchati,",
  "pli-tv-bu-vb-pc85:5.3.8": "paṭikkamanaṃ gacchati,",
  "pli-tv-bu-vb-pc85:5.3.9": "gāmena maggo hoti,",
  "pli-tv-bu-vb-pc85:5.3.10": "āpadāsu,",
  "pli-tv-bu-vb-pc85:5.3.11": "ummattakassa,",
  "pli-tv-bu-vb-pc85:5.3.12": "ādikammikassāti.",
  "pli-tv-bu-vb-pc85:5.3.13": "Vikālagāmappavisanasikkhāpadaṃ niṭṭhitaṃ tatiyaṃ."
}