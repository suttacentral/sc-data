{
  "pli-tv-bu-vb-pc43:0.1": "Theravāda Vinaya",
  "pli-tv-bu-vb-pc43:0.2": "Mahāvibhaṅga",
  "pli-tv-bu-vb-pc43:0.3": "Pācittiyakaṇḍa",
  "pli-tv-bu-vb-pc43:0.4": "Acelakavagga",
  "pli-tv-bu-vb-pc43:0.5": "43. Sabhojanasikkhāpada",
  "pli-tv-bu-vb-pc43:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc43:1.2": "Tena kho pana samayena āyasmā upanando sakyaputto sahāyakassa gharaṃ gantvā tassa pajāpatiyā saddhiṃ sayanighare nisajjaṃ kappesi.",
  "pli-tv-bu-vb-pc43:1.3": "Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ abhivādetvā ekamantaṃ nisīdi.",
  "pli-tv-bu-vb-pc43:1.4": "Ekamantaṃ nisinno kho so puriso pajāpatiṃ etadavoca—“dadehāyyassa bhikkhan”ti.",
  "pli-tv-bu-vb-pc43:1.5": "Atha kho sā itthī āyasmato upanandassa sakyaputtassa bhikkhaṃ adāsi.",
  "pli-tv-bu-vb-pc43:1.6": "Atha kho so puriso āyasmantaṃ upanandaṃ sakyaputtaṃ etadavoca—“gacchatha, bhante, yato ayyassa bhikkhā dinnā”ti.",
  "pli-tv-bu-vb-pc43:1.7": "Atha kho sā itthī sallakkhetvā—“pariyuṭṭhito ayaṃ puriso”ti, āyasmantaṃ upanandaṃ sakyaputtaṃ etadavoca—“nisīdatha, bhante, mā agamitthā”ti.",
  "pli-tv-bu-vb-pc43:1.8": "Dutiyampi kho so puriso …pe…",
  "pli-tv-bu-vb-pc43:1.9": "tatiyampi kho so puriso āyasmantaṃ upanandaṃ sakyaputtaṃ etadavoca—“gacchatha, bhante, yato ayyassa bhikkhā dinnā”ti.",
  "pli-tv-bu-vb-pc43:1.10": "Tatiyampi kho sā itthī āyasmantaṃ upanandaṃ sakyaputtaṃ etadavoca—“nisīdatha, bhante, mā agamitthā”ti.",
  "pli-tv-bu-vb-pc43:1.11": "Atha kho so puriso nikkhamitvā bhikkhū ujjhāpesi—",
  "pli-tv-bu-vb-pc43:1.12": "“ayaṃ, bhante, ayyo upanando mayhaṃ pajāpatiyā saddhiṃ sayanighare nisinno.",
  "pli-tv-bu-vb-pc43:1.13": "So mayā uyyojīyamāno na icchati gantuṃ.",
  "pli-tv-bu-vb-pc43:1.14": "Bahukiccā mayaṃ bahukaraṇīyā”ti.",
  "pli-tv-bu-vb-pc43:1.15": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc43:1.16": "“kathañhi nāma āyasmā upanando sakyaputto sabhojane kule anupakhajja nisajjaṃ kappessatī”ti …pe…",
  "pli-tv-bu-vb-pc43:1.17": "“saccaṃ kira tvaṃ, upananda, sabhojane kule anupakhajja nisajjaṃ kappesī”ti?",
  "pli-tv-bu-vb-pc43:1.18": "“Saccaṃ, bhagavā”ti.",
  "pli-tv-bu-vb-pc43:1.19": "Vigarahi buddho bhagavā …pe…",
  "pli-tv-bu-vb-pc43:1.20": "kathañhi nāma tvaṃ, moghapurisa, sabhojane kule anupakhajja nisajjaṃ kappessasi.",
  "pli-tv-bu-vb-pc43:1.21": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc43:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc43:1.23": "“Yo pana bhikkhu sabhojane kule anupakhajja nisajjaṃ kappeyya, pācittiyan”ti.",
  "pli-tv-bu-vb-pc43:2.1.1": "Yo panāti",
  "pli-tv-bu-vb-pc43:2.1.2": "yo yādiso …pe…",
  "pli-tv-bu-vb-pc43:2.1.3": "bhikkhūti",
  "pli-tv-bu-vb-pc43:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc43:2.1.5": "Sabhojanaṃ nāma kulaṃ",
  "pli-tv-bu-vb-pc43:2.1.6": "itthī ceva hoti puriso ca, itthī ca puriso ca ubho anikkhantā honti, ubho avītarāgā.",
  "pli-tv-bu-vb-pc43:2.1.7": "Anupakhajjāti",
  "pli-tv-bu-vb-pc43:2.1.8": "anupavisitvā.",
  "pli-tv-bu-vb-pc43:2.1.9": "Nisajjaṃ kappeyyāti",
  "pli-tv-bu-vb-pc43:2.1.10": "mahallake ghare piṭṭhasaṅghāṭassa hatthapāsaṃ vijahitvā nisīdati, āpatti pācittiyassa.",
  "pli-tv-bu-vb-pc43:2.1.11": "Khuddake ghare piṭṭhivaṃsaṃ atikkamitvā nisīdati, āpatti pācittiyassa.",
  "pli-tv-bu-vb-pc43:2.2.1": "Sayanighare sayanigharasaññī sabhojane kule anupakhajja nisajjaṃ kappeti, āpatti pācittiyassa.",
  "pli-tv-bu-vb-pc43:2.2.2": "Sayanighare vematiko sabhojane kule anupakhajja nisajjaṃ kappeti, āpatti pācittiyassa.",
  "pli-tv-bu-vb-pc43:2.2.3": "Sayanighare nasayanigharasaññī sabhojane kule anupakhajja nisajjaṃ kappeti, āpatti pācittiyassa.",
  "pli-tv-bu-vb-pc43:2.2.4": "Nasayanighare sayanigharasaññī, āpatti dukkaṭassa.",
  "pli-tv-bu-vb-pc43:2.2.5": "Nasayanighare vematiko, āpatti dukkaṭassa.",
  "pli-tv-bu-vb-pc43:2.2.6": "Nasayanighare nasayanigharasaññī, anāpatti.",
  "pli-tv-bu-vb-pc43:2.3.1": "Anāpatti—",
  "pli-tv-bu-vb-pc43:2.3.2": "mahallake ghare piṭṭhasaṅghāṭassa hatthapāsaṃ avijahitvā nisīdati,",
  "pli-tv-bu-vb-pc43:2.3.3": "khuddake ghare piṭṭhivaṃsaṃ anatikkamitvā nisīdati,",
  "pli-tv-bu-vb-pc43:2.3.4": "bhikkhu dutiyo hoti,",
  "pli-tv-bu-vb-pc43:2.3.5": "ubho nikkhantā honti,",
  "pli-tv-bu-vb-pc43:2.3.6": "ubho vītarāgā,",
  "pli-tv-bu-vb-pc43:2.3.7": "nasayanighare,",
  "pli-tv-bu-vb-pc43:2.3.8": "ummattakassa,",
  "pli-tv-bu-vb-pc43:2.3.9": "ādikammikassāti.",
  "pli-tv-bu-vb-pc43:2.3.10": "Sabhojanasikkhāpadaṃ niṭṭhitaṃ tatiyaṃ."
}
