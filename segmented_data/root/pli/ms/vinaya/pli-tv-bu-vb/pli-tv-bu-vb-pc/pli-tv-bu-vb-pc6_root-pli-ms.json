{
  "pli-tv-bu-vb-pc6:0.1": "Theravāda Vinaya",
  "pli-tv-bu-vb-pc6:0.2": "Mahāvibhaṅga",
  "pli-tv-bu-vb-pc6:0.3": "Pācittiyakaṇḍa",
  "pli-tv-bu-vb-pc6:0.4": "Musāvādavagga",
  "pli-tv-bu-vb-pc6:0.5": "6. Dutiyasahaseyyasikkhāpada",
  "pli-tv-bu-vb-pc6:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc6:1.2": "Tena kho pana samayena āyasmā anuruddho kosalesu janapade sāvatthiṃ gacchanto sāyaṃ aññataraṃ gāmaṃ upagacchi.",
  "pli-tv-bu-vb-pc6:1.3": "Tena kho pana samayena tasmiṃ gāme aññatarissā itthiyā āvasathāgāraṃ paññattaṃ hoti.",
  "pli-tv-bu-vb-pc6:1.4": "Atha kho āyasmā anuruddho yena sā itthī tenupasaṅkami; upasaṅkamitvā taṃ itthiṃ etadavoca—“sace te, bhagini, agaru, vaseyyāma ekarattaṃ āvasathāgāre”ti.",
  "pli-tv-bu-vb-pc6:1.5": "“Vaseyyātha, bhante”ti.",
  "pli-tv-bu-vb-pc6:1.6": "Aññepi addhikā yena sā itthī tenupasaṅkamiṃsu; upasaṅkamitvā taṃ itthiṃ etadavocuṃ—“sace te, ayye, agaru vaseyyāma ekarattaṃ āvasathāgāre”ti.",
  "pli-tv-bu-vb-pc6:1.7": "“Eso kho ayyo samaṇo paṭhamaṃ upagato; sace so anujānāti, vaseyyāthā”ti.",
  "pli-tv-bu-vb-pc6:1.8": "Atha kho te addhikā yenāyasmā anuruddho tenupasaṅkamiṃsu; upasaṅkamitvā āyasmantaṃ anuruddhaṃ etadavocuṃ—“sace te, bhante, agaru, vaseyyāma ekarattaṃ āvasathāgāre”ti.",
  "pli-tv-bu-vb-pc6:1.9": "“Vaseyyātha, āvuso”ti.",
  "pli-tv-bu-vb-pc6:1.10": "Atha kho sā itthī āyasmante anuruddhe saha dassanena paṭibaddhacittā ahosi.",
  "pli-tv-bu-vb-pc6:1.11": "Atha kho sā itthī yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ etadavoca—“ayyo, bhante, imehi manussehi ākiṇṇo na phāsu viharissati.",
  "pli-tv-bu-vb-pc6:1.12": "Sādhāhaṃ, bhante, ayyassa mañcakaṃ abbhantaraṃ paññapeyyan”ti.",
  "pli-tv-bu-vb-pc6:1.13": "Adhivāsesi kho āyasmā anuruddho tuṇhībhāvena.",
  "pli-tv-bu-vb-pc6:1.14": "Atha kho sā itthī āyasmato anuruddhassa mañcakaṃ abbhantaraṃ paññapetvā alaṅkatappaṭiyattā gandhagandhinī yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ etadavoca—",
  "pli-tv-bu-vb-pc6:1.15": "“ayyo, bhante, abhirūpo dassanīyo pāsādiko, ahañcamhi abhirūpā dassanīyā pāsādikā.",
  "pli-tv-bu-vb-pc6:1.16": "Sādhāhaṃ, bhante, ayyassa pajāpati bhaveyyan”ti.",
  "pli-tv-bu-vb-pc6:1.17": "Evaṃ vutte, āyasmā anuruddho tuṇhī ahosi.",
  "pli-tv-bu-vb-pc6:1.18": "Dutiyampi kho …pe…",
  "pli-tv-bu-vb-pc6:1.19": "tatiyampi kho sā itthī āyasmantaṃ anuruddhaṃ etadavoca—",
  "pli-tv-bu-vb-pc6:1.20": "“ayyo, bhante, abhirūpo dassanīyo pāsādiko, ahañcamhi abhirūpā dassanīyā pāsādikā.",
  "pli-tv-bu-vb-pc6:1.21": "Sādhu, bhante, ayyo mañceva paṭicchatu sabbañca sāpateyyan”ti.",
  "pli-tv-bu-vb-pc6:1.22": "Tatiyampi kho āyasmā anuruddho tuṇhī ahosi.",
  "pli-tv-bu-vb-pc6:1.23": "Atha kho sā itthī sāṭakaṃ nikkhipitvā āyasmato anuruddhassa purato caṅkamatipi tiṭṭhatipi nisīdatipi seyyampi kappeti.",
  "pli-tv-bu-vb-pc6:1.24": "Atha kho āyasmā anuruddho indriyāni okkhipitvā taṃ itthiṃ neva olokesi napi ālapi.",
  "pli-tv-bu-vb-pc6:1.25": "Atha kho sā itthī—“acchariyaṃ vata bho, abbhutaṃ vata bho.",
  "pli-tv-bu-vb-pc6:1.26": "Bahū me manussā satenapi sahassenapi pahiṇanti.",
  "pli-tv-bu-vb-pc6:1.27": "Ayaṃ pana samaṇo—mayā sāmaṃ yāciyamāno—na icchati mañceva paṭicchituṃ sabbañca sāpateyyan”ti",
  "pli-tv-bu-vb-pc6:1.28": "sāṭakaṃ nivāsetvā āyasmato anuruddhassa pādesu sirasā nipatitvā āyasmantaṃ anuruddhaṃ etadavoca—",
  "pli-tv-bu-vb-pc6:1.29": "“accayo maṃ, bhante, accagamā yathābālaṃ yathāmūḷhaṃ yathāakusalaṃ yāhaṃ evamakāsiṃ.",
  "pli-tv-bu-vb-pc6:1.30": "Tassā me, bhante, ayyo accayaṃ accayato paṭiggaṇhātu āyatiṃ saṃvarāyā”ti.",
  "pli-tv-bu-vb-pc6:1.31": "“Taggha tvaṃ, bhagini, accayo accagamā yathābālaṃ yathāmūḷhaṃ yathāakusalaṃ yā tvaṃ evamakāsi.",
  "pli-tv-bu-vb-pc6:1.32": "Yato ca kho tvaṃ, bhagini, accayaṃ accayato disvā yathādhammaṃ paṭikarosi, taṃ te mayaṃ paṭiggaṇhāma.",
  "pli-tv-bu-vb-pc6:1.33": "Vuddhi hesā, bhagini, ariyassa vinaye yo accayaṃ accayato disvā yathādhammaṃ paṭikaroti āyatiñca saṃvaraṃ āpajjatī”ti.",
  "pli-tv-bu-vb-pc6:1.34": "Atha kho sā itthī tassā rattiyā accayena āyasmantaṃ anuruddhaṃ paṇītena khādanīyena bhojanīyena sahatthā santappetvā sampavāretvā, āyasmantaṃ anuruddhaṃ bhuttāviṃ onītapattapāṇiṃ abhivādetvā ekamantaṃ nisīdi.",
  "pli-tv-bu-vb-pc6:1.35": "Ekamantaṃ nisinnaṃ kho taṃ itthiṃ āyasmā anuruddho dhammiyā kathāya sandassesi samādapesi samuttejesi sampahaṃsesi.",
  "pli-tv-bu-vb-pc6:1.36": "Atha kho sā itthī—āyasmatā anuruddhena dhammiyā kathāya sandassitā samādapitā samuttejitā sampahaṃsitā—āyasmantaṃ anuruddhaṃ etadavoca—",
  "pli-tv-bu-vb-pc6:1.37": "“abhikkantaṃ, bhante, abhikkantaṃ, bhante.",
  "pli-tv-bu-vb-pc6:1.38": "Seyyathāpi, bhante, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—‘cakkhumanto rūpāni dakkhantī’ti;",
  "pli-tv-bu-vb-pc6:1.39": "evamevaṃ ayyena anuruddhena anekapariyāyena dhammo pakāsito.",
  "pli-tv-bu-vb-pc6:1.40": "Esāhaṃ, bhante, taṃ bhagavantaṃ saraṇaṃ gacchāmi dhammañca bhikkhusaṃghañca.",
  "pli-tv-bu-vb-pc6:1.41": "Upāsikaṃ maṃ ayyo dhāretu ajjatagge pāṇupetaṃ saraṇaṃ gatan”ti.",
  "pli-tv-bu-vb-pc6:1.42": "Atha kho āyasmā anuruddho sāvatthiṃ gantvā bhikkhūnaṃ etamatthaṃ ārocesi.",
  "pli-tv-bu-vb-pc6:1.43": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc6:1.44": "“kathañhi nāma āyasmā anuruddho mātugāmena sahaseyyaṃ kappessatī”ti.",
  "pli-tv-bu-vb-pc6:1.45": "Atha kho te bhikkhū āyasmantaṃ anuruddhaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc6:1.46": "“saccaṃ kira tvaṃ, anuruddha, mātugāmena sahaseyyaṃ kappesī”ti?",
  "pli-tv-bu-vb-pc6:1.47": "“Saccaṃ, bhagavā”ti.",
  "pli-tv-bu-vb-pc6:1.48": "Vigarahi buddho bhagavā …pe… kathañhi nāma tvaṃ, anuruddha, mātugāmena sahaseyyaṃ kappessasi.",
  "pli-tv-bu-vb-pc6:1.49": "Netaṃ, anuruddha, appasannānaṃ vā pasādāya …pe…",
  "pli-tv-bu-vb-pc6:1.50": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc6:1.51": "“Yo pana bhikkhu mātugāmena sahaseyyaṃ kappeyya pācittiyan”ti.",
  "pli-tv-bu-vb-pc6:2.1.1": "Yo panāti",
  "pli-tv-bu-vb-pc6:2.1.2": "yo yādiso …pe…",
  "pli-tv-bu-vb-pc6:2.1.3": "bhikkhūti",
  "pli-tv-bu-vb-pc6:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc6:2.1.5": "Mātugāmo nāma",
  "pli-tv-bu-vb-pc6:2.1.6": "manussitthī, na yakkhī, na petī, na tiracchānagatā; antamaso tadahujātāpi dārikā, pageva mahattarī.",
  "pli-tv-bu-vb-pc6:2.1.7": "Sahāti",
  "pli-tv-bu-vb-pc6:2.1.8": "ekato.",
  "pli-tv-bu-vb-pc6:2.1.9": "Seyyā nāma",
  "pli-tv-bu-vb-pc6:2.1.10": "sabbacchannā, sabbaparicchannā, yebhuyyenacchannā, yebhuyyena paricchannā.",
  "pli-tv-bu-vb-pc6:2.1.11": "Seyyaṃ kappeyyāti",
  "pli-tv-bu-vb-pc6:2.1.12": "atthaṅgate sūriye—",
  "pli-tv-bu-vb-pc6:2.1.13": "Mātugāme nipanne bhikkhu nipajjati, āpatti pācittiyassa.",
  "pli-tv-bu-vb-pc6:2.1.14": "Bhikkhu nipanne mātugāmo nipajjati, āpatti pācittiyassa.",
  "pli-tv-bu-vb-pc6:2.1.15": "Ubho vā nipajjanti, āpatti pācittiyassa.",
  "pli-tv-bu-vb-pc6:2.1.16": "Uṭṭhahitvā punappunaṃ nipajjanti, āpatti pācittiyassa.",
  "pli-tv-bu-vb-pc6:2.2.1": "Mātugāme mātugāmasaññī sahaseyyaṃ kappeti, āpatti pācittiyassa.",
  "pli-tv-bu-vb-pc6:2.2.2": "Mātugāme vematiko sahaseyyaṃ kappeti, āpatti pācittiyassa.",
  "pli-tv-bu-vb-pc6:2.2.3": "Mātugāme amātugāmasaññī sahaseyyaṃ kappeti, āpatti pācittiyassa.",
  "pli-tv-bu-vb-pc6:2.2.4": "Upaḍḍhacchanne upaḍḍhaparicchanne, āpatti dukkaṭassa.",
  "pli-tv-bu-vb-pc6:2.2.5": "Yakkhiyā vā petiyā vā paṇḍakena vā tiracchānagatitthiyā vā sahaseyyaṃ kappeti, āpatti dukkaṭassa.",
  "pli-tv-bu-vb-pc6:2.2.6": "Amātugāme mātugāmasaññī, āpatti dukkaṭassa.",
  "pli-tv-bu-vb-pc6:2.2.7": "Amātugāme vematiko, āpatti dukkaṭassa.",
  "pli-tv-bu-vb-pc6:2.2.8": "Amātugāme amātugāmasaññī, anāpatti.",
  "pli-tv-bu-vb-pc6:2.3.1": "Anāpatti—",
  "pli-tv-bu-vb-pc6:2.3.2": "sabbacchanne sabbaaparicchanne,",
  "pli-tv-bu-vb-pc6:2.3.3": "sabbaparicchanne sabbaacchanne,",
  "pli-tv-bu-vb-pc6:2.3.4": "yebhuyyena acchanne,",
  "pli-tv-bu-vb-pc6:2.3.5": "yebhuyyena aparicchanne,",
  "pli-tv-bu-vb-pc6:2.3.6": "mātugāme nipanne bhikkhu nisīdati,",
  "pli-tv-bu-vb-pc6:2.3.7": "bhikkhu nipanne mātugāmo nisīdati,",
  "pli-tv-bu-vb-pc6:2.3.8": "ubho vā nisīdanti,",
  "pli-tv-bu-vb-pc6:2.3.9": "ummattakassa,",
  "pli-tv-bu-vb-pc6:2.3.10": "ādikammikassāti.",
  "pli-tv-bu-vb-pc6:2.3.11": "Dutiyasahaseyyasikkhāpadaṃ niṭṭhitaṃ chaṭṭhaṃ."
}
