{
  "pli-tv-bu-vb-pc10:0.1": "Theravāda Vinaya",
  "pli-tv-bu-vb-pc10:0.2": "Mahāvibhaṅga",
  "pli-tv-bu-vb-pc10:0.3": "Pācittiyakaṇḍa",
  "pli-tv-bu-vb-pc10:0.4": "Musāvādavagga",
  "pli-tv-bu-vb-pc10:0.5": "10. Pathavīkhaṇanasikkhāpada",
  "pli-tv-bu-vb-pc10:1.1": "Tena samayena buddho bhagavā āḷaviyaṃ viharati aggāḷave cetiye.",
  "pli-tv-bu-vb-pc10:1.2": "Tena kho pana samayena āḷavakā bhikkhū navakammaṃ karontā pathaviṃ khaṇantipi khaṇāpentipi.",
  "pli-tv-bu-vb-pc10:1.3": "Manussā ujjhāyanti khiyyanti vipācenti—",
  "pli-tv-bu-vb-pc10:1.4": "“kathañhi nāma samaṇā sakyaputtiyā pathaviṃ khaṇissantipi khaṇāpessantipi.",
  "pli-tv-bu-vb-pc10:1.5": "Ekindriyaṃ samaṇā sakyaputtiyā jīvaṃ viheṭhentī”ti.",
  "pli-tv-bu-vb-pc10:1.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc10:1.7": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc10:1.8": "“kathañhi nāma āḷavakā bhikkhū pathaviṃ khaṇissantipi khaṇāpessantipī”ti …pe…",
  "pli-tv-bu-vb-pc10:1.9": "“saccaṃ kira tumhe, bhikkhave, pathaviṃ khaṇathapi khaṇāpethapī”ti?",
  "pli-tv-bu-vb-pc10:1.10": "“Saccaṃ, bhagavā”ti.",
  "pli-tv-bu-vb-pc10:1.11": "Vigarahi buddho bhagavā …pe…",
  "pli-tv-bu-vb-pc10:1.12": "kathañhi nāma tumhe, moghapurisā, pathaviṃ khaṇissathapi khaṇāpessathapi.",
  "pli-tv-bu-vb-pc10:1.13": "Jīvasaññino hi, moghapurisā, manussā pathaviyā.",
  "pli-tv-bu-vb-pc10:1.14": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc10:1.15": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc10:1.16": "“Yo pana bhikkhu pathaviṃ khaṇeyya vā khaṇāpeyya vā, pācittiyan”ti.",
  "pli-tv-bu-vb-pc10:2.1.1": "Yo panāti",
  "pli-tv-bu-vb-pc10:2.1.2": "yo yādiso …pe…",
  "pli-tv-bu-vb-pc10:2.1.3": "bhikkhūti",
  "pli-tv-bu-vb-pc10:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc10:2.1.5": "Pathavī nāma",
  "pli-tv-bu-vb-pc10:2.1.6": "dve pathaviyo— jātā ca pathavī ajātā ca pathavī.",
  "pli-tv-bu-vb-pc10:2.1.7": "Jātā nāma pathavī—",
  "pli-tv-bu-vb-pc10:2.1.8": "suddhapaṃsu suddhamattikā appapāsāṇā appasakkharā appakaṭhalā appamarumbā appavālikā, yebhuyyenapaṃsukā, yebhuyyenamattikā.",
  "pli-tv-bu-vb-pc10:2.1.9": "Adaḍḍhāpi vuccati jātā pathavī.",
  "pli-tv-bu-vb-pc10:2.1.10": "Yopi paṃsupuñjo vā mattikāpuñjo vā atirekacātumāsaṃ ovaṭṭho, ayampi vuccati jātā pathavī.",
  "pli-tv-bu-vb-pc10:2.1.11": "Ajātā nāma pathavī—",
  "pli-tv-bu-vb-pc10:2.1.12": "suddhapāsāṇā suddhasakkharā suddhakaṭhalā suddhamarumbā suddhavālikā appapaṃsukā appamattikā, yebhuyyenapāsāṇā, yebhuyyenasakkharā, yebhuyyenakaṭhalā, yebhuyyenamarumbā, yebhuyyenavālikā.",
  "pli-tv-bu-vb-pc10:2.1.13": "Daḍḍhāpi vuccati ajātā pathavī.",
  "pli-tv-bu-vb-pc10:2.1.14": "Yopi paṃsupuñjo vā mattikāpuñjo vā omakacātumāsaṃ ovaṭṭho, ayampi vuccati ajātā pathavī.",
  "pli-tv-bu-vb-pc10:2.1.15": "Khaṇeyyāti",
  "pli-tv-bu-vb-pc10:2.1.16": "sayaṃ khaṇati, āpatti pācittiyassa.",
  "pli-tv-bu-vb-pc10:2.1.17": "Khaṇāpeyyāti",
  "pli-tv-bu-vb-pc10:2.1.18": "aññaṃ āṇāpeti, āpatti pācittiyassa.",
  "pli-tv-bu-vb-pc10:2.1.19": "Sakiṃ āṇatto bahukampi khaṇati, āpatti pācittiyassa.",
  "pli-tv-bu-vb-pc10:2.2.1": "Pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa.",
  "pli-tv-bu-vb-pc10:2.2.2": "Pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa.",
  "pli-tv-bu-vb-pc10:2.2.3": "Pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti.",
  "pli-tv-bu-vb-pc10:2.2.4": "Apathaviyā pathavisaññī, āpatti dukkaṭassa.",
  "pli-tv-bu-vb-pc10:2.2.5": "Apathaviyā vematiko, āpatti dukkaṭassa.",
  "pli-tv-bu-vb-pc10:2.2.6": "Apathaviyā apathavisaññī, anāpatti.",
  "pli-tv-bu-vb-pc10:2.3.1": "Anāpatti—",
  "pli-tv-bu-vb-pc10:2.3.2": "“imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati,",
  "pli-tv-bu-vb-pc10:2.3.3": "asañcicca,",
  "pli-tv-bu-vb-pc10:2.3.4": "asatiyā,",
  "pli-tv-bu-vb-pc10:2.3.5": "ajānantassa,",
  "pli-tv-bu-vb-pc10:2.3.6": "ummattakassa,",
  "pli-tv-bu-vb-pc10:2.3.7": "ādikammikassāti.",
  "pli-tv-bu-vb-pc10:2.3.8": "Pathavīkhaṇanasikkhāpadaṃ niṭṭhitaṃ dasamaṃ.",
  "pli-tv-bu-vb-pc10:2.3.9": "Musāvādavaggo paṭhamo.",
  "pli-tv-bu-vb-pc10:2.3.10": "Tassuddānaṃ",
  "pli-tv-bu-vb-pc10:2.3.11": "Musā omasapesuññaṃ,",
  "pli-tv-bu-vb-pc10:2.3.12": "padaseyyāya ve duve;",
  "pli-tv-bu-vb-pc10:2.3.13": "Aññatra viññunā bhūtā,",
  "pli-tv-bu-vb-pc10:2.3.14": "duṭṭhullāpatti khaṇanāti."
}
