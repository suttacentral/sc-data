{
  "pli-tv-bu-vb-pc58:0.1": "Theravāda Vinaya",
  "pli-tv-bu-vb-pc58:0.2": "Mahāvibhaṅga",
  "pli-tv-bu-vb-pc58:0.3": "Pācittiyakaṇḍa",
  "pli-tv-bu-vb-pc58:0.4": "Surāpānavagga",
  "pli-tv-bu-vb-pc58:0.5": "58. Dubbaṇṇakaraṇasikkhāpada",
  "pli-tv-bu-vb-pc58:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc58:1.2": "Tena kho pana samayena sambahulā bhikkhū ca paribbājakā ca sāketā sāvatthiṃ addhānamaggappaṭipannā honti. Antarāmagge corā nikkhamitvā te acchindiṃsu.",
  "pli-tv-bu-vb-pc58:1.3": "Sāvatthiyā rājabhaṭā nikkhamitvā te core sabhaṇḍe gahetvā bhikkhūnaṃ santike dūtaṃ pāhesuṃ—",
  "pli-tv-bu-vb-pc58:1.4": "“āgacchantu, bhadantā, sakaṃ sakaṃ cīvaraṃ sañjānitvā gaṇhantū”ti.",
  "pli-tv-bu-vb-pc58:1.5": "Bhikkhū na sañjānanti.",
  "pli-tv-bu-vb-pc58:1.6": "Te ujjhāyanti khiyyanti vipācenti—",
  "pli-tv-bu-vb-pc58:1.7": "“kathañhi nāma bhadantā attano attano cīvaraṃ na sañjānissantī”ti.",
  "pli-tv-bu-vb-pc58:1.8": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-pc58:1.9": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pc58:1.10": "Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhūnaṃ tadanucchavikaṃ tadanulomikaṃ dhammiṃ kathaṃ katvā bhikkhū āmantesi—",
  "pli-tv-bu-vb-pc58:1.11": "“tena hi, bhikkhave, bhikkhūnaṃ sikkhāpadaṃ paññapessāmi dasa atthavase paṭicca—",
  "pli-tv-bu-vb-pc58:1.12": "saṃghasuṭṭhutāya, saṃghaphāsutāya …pe…",
  "pli-tv-bu-vb-pc58:1.13": "saddhammaṭṭhitiyā, vinayānuggahāya.",
  "pli-tv-bu-vb-pc58:1.14": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc58:1.15": "“Navaṃ pana bhikkhunā cīvaralābhena tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbaṃ—nīlaṃ vā kaddamaṃ vā kāḷasāmaṃ vā. Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjeyya, pācittiyan”ti.",
  "pli-tv-bu-vb-pc58:2.1.1": "Navaṃ nāma",
  "pli-tv-bu-vb-pc58:2.1.2": "akatakappaṃ vuccati.",
  "pli-tv-bu-vb-pc58:2.1.3": "Cīvaraṃ nāma",
  "pli-tv-bu-vb-pc58:2.1.4": "channaṃ cīvarānaṃ aññataraṃ cīvaraṃ.",
  "pli-tv-bu-vb-pc58:2.1.5": "Tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ ādātabbanti",
  "pli-tv-bu-vb-pc58:2.1.6": "antamaso kusaggenapi ādātabbaṃ.",
  "pli-tv-bu-vb-pc58:2.1.7": "Nīlaṃ nāma",
  "pli-tv-bu-vb-pc58:2.1.8": "dve nīlāni— kaṃsanīlaṃ, palāsanīlaṃ.",
  "pli-tv-bu-vb-pc58:2.1.9": "Kaddamo nāma",
  "pli-tv-bu-vb-pc58:2.1.10": "odako vuccati.",
  "pli-tv-bu-vb-pc58:2.1.11": "Kāḷasāmaṃ nāma",
  "pli-tv-bu-vb-pc58:2.1.12": "yaṃ kiñci kāḷasāmakaṃ.",
  "pli-tv-bu-vb-pc58:2.1.13": "Anādā ce bhikkhu tiṇṇaṃ dubbaṇṇakaraṇānaṃ aññataraṃ dubbaṇṇakaraṇanti",
  "pli-tv-bu-vb-pc58:2.1.14": "antamaso kusaggenapi anādiyitvā tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjati, āpatti pācittiyassa.",
  "pli-tv-bu-vb-pc58:2.2.1": "Anādinne anādinnasaññī paribhuñjati, āpatti pācittiyassa.",
  "pli-tv-bu-vb-pc58:2.2.2": "Anādinne vematiko paribhuñjati, āpatti pācittiyassa.",
  "pli-tv-bu-vb-pc58:2.2.3": "Anādinne ādinnasaññī paribhuñjati, āpatti pācittiyassa.",
  "pli-tv-bu-vb-pc58:2.2.4": "Ādinne anādinnasaññī, āpatti dukkaṭassa.",
  "pli-tv-bu-vb-pc58:2.2.5": "Ādinne vematiko, āpatti dukkaṭassa.",
  "pli-tv-bu-vb-pc58:2.2.6": "Ādinne ādinnasaññī, anāpatti.",
  "pli-tv-bu-vb-pc58:2.3.1": "Anāpatti—",
  "pli-tv-bu-vb-pc58:2.3.2": "ādiyitvā paribhuñjati,",
  "pli-tv-bu-vb-pc58:2.3.3": "kappo naṭṭho hoti,",
  "pli-tv-bu-vb-pc58:2.3.4": "kappakatokāso jiṇṇo hoti,",
  "pli-tv-bu-vb-pc58:2.3.5": "kappakatena akappakataṃ saṃsibbitaṃ hoti,",
  "pli-tv-bu-vb-pc58:2.3.6": "aggaḷe,",
  "pli-tv-bu-vb-pc58:2.3.7": "anuvāte,",
  "pli-tv-bu-vb-pc58:2.3.8": "paribhaṇḍe,",
  "pli-tv-bu-vb-pc58:2.3.9": "ummattakassa,",
  "pli-tv-bu-vb-pc58:2.3.10": "ādikammikassāti.",
  "pli-tv-bu-vb-pc58:2.3.11": "Dubbaṇṇakaraṇasikkhāpadaṃ niṭṭhitaṃ aṭṭhamaṃ."
}
