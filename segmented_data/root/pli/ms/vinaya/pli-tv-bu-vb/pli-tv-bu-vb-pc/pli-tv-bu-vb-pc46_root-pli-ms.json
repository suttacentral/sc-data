{
  "pli-tv-bu-vb-pc46:0.1": "Theravāda Vinaya",
  "pli-tv-bu-vb-pc46:0.2": "Mahāvibhaṅga",
  "pli-tv-bu-vb-pc46:0.3": "Pācittiyakaṇḍa",
  "pli-tv-bu-vb-pc46:0.4": "Acelakavagga",
  "pli-tv-bu-vb-pc46:0.5": "46. Cārittasikkhāpada",
  "pli-tv-bu-vb-pc46:1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-pc46:1.2": "Tena kho pana samayena āyasmato upanandassa sakyaputtassa upaṭṭhākakulaṃ āyasmantaṃ upanandaṃ sakyaputtaṃ bhattena nimantesi.",
  "pli-tv-bu-vb-pc46:1.3": "Aññepi bhikkhū bhattena nimantesi.",
  "pli-tv-bu-vb-pc46:1.4": "Tena kho pana samayena āyasmā upanando sakyaputto purebhattaṃ, kulāni payirupāsati.",
  "pli-tv-bu-vb-pc46:1.5": "Atha kho te bhikkhū te manusse etadavocuṃ—",
  "pli-tv-bu-vb-pc46:1.6": "“dethāvuso, bhattan”ti.",
  "pli-tv-bu-vb-pc46:1.7": "“Āgametha, bhante, yāvāyyo upanando āgacchatī”ti.",
  "pli-tv-bu-vb-pc46:1.8": "Dutiyampi kho te bhikkhū …pe…",
  "pli-tv-bu-vb-pc46:1.9": "tatiyampi kho te bhikkhū te manusse etadavocuṃ—",
  "pli-tv-bu-vb-pc46:1.10": "“dethāvuso, bhattaṃ; pure kālo atikkamatī”ti.",
  "pli-tv-bu-vb-pc46:1.11": "“Yampi mayaṃ, bhante, bhattaṃ karimhā ayyassa upanandassa kāraṇā.",
  "pli-tv-bu-vb-pc46:1.12": "Āgametha, bhante, yāvāyyo upanando āgacchatī”ti.",
  "pli-tv-bu-vb-pc46:1.13": "Atha kho āyasmā upanando sakyaputto purebhattaṃ kulāni payirupāsitvā divā āgacchati.",
  "pli-tv-bu-vb-pc46:1.14": "Bhikkhū na cittarūpaṃ bhuñjiṃsu.",
  "pli-tv-bu-vb-pc46:1.15": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc46:1.16": "“kathañhi nāma āyasmā upanando sakyaputto nimantito sabhatto samāno purebhattaṃ kulesu cārittaṃ āpajjissatī”ti …pe…",
  "pli-tv-bu-vb-pc46:1.17": "“saccaṃ kira tvaṃ, upananda, nimantito sabhatto samāno purebhattaṃ kulesu cārittaṃ āpajjasī”ti?",
  "pli-tv-bu-vb-pc46:1.18": "“Saccaṃ, bhagavā”ti.",
  "pli-tv-bu-vb-pc46:1.19": "Vigarahi buddho bhagavā …pe…",
  "pli-tv-bu-vb-pc46:1.20": "kathañhi nāma tvaṃ, moghapurisa, nimantito sabhatto samāno purebhattaṃ kulesu cārittaṃ āpajjissasi.",
  "pli-tv-bu-vb-pc46:1.21": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc46:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc46:1.23": "“Yo pana bhikkhu nimantito sabhatto samāno purebhattaṃ kulesu cārittaṃ āpajjeyya, pācittiyan”ti.",
  "pli-tv-bu-vb-pc46:1.24": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc46:2.1": "Tena kho pana samayena āyasmato upanandassa sakyaputtassa upaṭṭhākakulaṃ saṃghassatthāya khādanīyaṃ pāhesi—",
  "pli-tv-bu-vb-pc46:2.2": "“ayyassa upanandassa dassetvā saṃghassa dātabban”ti.",
  "pli-tv-bu-vb-pc46:2.3": "Tena kho pana samayena āyasmā upanando sakyaputto gāmaṃ piṇḍāya paviṭṭho hoti.",
  "pli-tv-bu-vb-pc46:2.4": "Atha kho te manussā ārāmaṃ gantvā bhikkhū pucchiṃsu—",
  "pli-tv-bu-vb-pc46:2.5": "“kahaṃ, bhante, ayyo upanando”ti?",
  "pli-tv-bu-vb-pc46:2.6": "“Esāvuso, āyasmā upanando sakyaputto gāmaṃ piṇḍāya paviṭṭho”ti.",
  "pli-tv-bu-vb-pc46:2.7": "“Idaṃ, bhante, khādanīyaṃ ayyassa upanandassa dassetvā saṃghassa dātabban”ti.",
  "pli-tv-bu-vb-pc46:2.8": "Bhagavato etamatthaṃ ārocesuṃ.",
  "pli-tv-bu-vb-pc46:2.9": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc46:2.10": "“tena hi, bhikkhave, paṭiggahetvā nikkhipatha yāva upanando āgacchatī”ti.",
  "pli-tv-bu-vb-pc46:2.11": "Atha kho āyasmā upanando sakyaputto—“bhagavatā paṭikkhittaṃ purebhattaṃ kulesu cārittaṃ āpajjitun”ti pacchābhattaṃ kulāni payirupāsitvā divā paṭikkami, khādanīyaṃ ussāriyittha.",
  "pli-tv-bu-vb-pc46:2.12": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc46:2.13": "“kathañhi nāma āyasmā upanando sakyaputto pacchābhattaṃ kulesu cārittaṃ āpajjissatī”ti …pe…",
  "pli-tv-bu-vb-pc46:2.14": "“saccaṃ kira tvaṃ, upananda, pacchābhattaṃ kulesu cārittaṃ āpajjasī”ti?",
  "pli-tv-bu-vb-pc46:2.15": "“Saccaṃ, bhagavā”ti.",
  "pli-tv-bu-vb-pc46:2.16": "Vigarahi buddho bhagavā …pe…",
  "pli-tv-bu-vb-pc46:2.17": "kathañhi nāma tvaṃ, moghapurisa, pacchābhattaṃ kulesu cārittaṃ āpajjissasi.",
  "pli-tv-bu-vb-pc46:2.18": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc46:2.19": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc46:2.20": "“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, pācittiyan”ti.",
  "pli-tv-bu-vb-pc46:2.21": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc46:3.1": "Tena kho pana samayena bhikkhū cīvaradānasamaye kukkuccāyantā kulāni na payirupāsanti.",
  "pli-tv-bu-vb-pc46:3.2": "Cīvaraṃ parittaṃ uppajjati.",
  "pli-tv-bu-vb-pc46:3.3": "Bhagavato etamatthaṃ ārocesuṃ …pe…",
  "pli-tv-bu-vb-pc46:3.4": "anujānāmi, bhikkhave, cīvaradānasamaye kulāni payirupāsituṃ.",
  "pli-tv-bu-vb-pc46:3.5": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc46:3.6": "“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ.",
  "pli-tv-bu-vb-pc46:3.7": "Tatthāyaṃ samayo. Cīvaradānasamayo—ayaṃ tattha samayo”ti.",
  "pli-tv-bu-vb-pc46:3.8": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc46:4.1": "Tena kho pana samayena bhikkhū cīvarakammaṃ karonti, attho ca hoti sūciyāpi suttenapi satthakenapi.",
  "pli-tv-bu-vb-pc46:4.2": "Bhikkhū kukkuccāyantā kulāni na payirupāsanti.",
  "pli-tv-bu-vb-pc46:4.3": "Bhagavato etamatthaṃ ārocesuṃ …pe…",
  "pli-tv-bu-vb-pc46:4.4": "anujānāmi, bhikkhave, cīvarakārasamaye kulāni payirupāsituṃ.",
  "pli-tv-bu-vb-pc46:4.5": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc46:4.6": "“Yo pana bhikkhu nimantito sabhatto samāno purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ.",
  "pli-tv-bu-vb-pc46:4.7": "Tatthāyaṃ samayo. Cīvaradānasamayo, cīvarakārasamayo—ayaṃ tattha samayo”ti.",
  "pli-tv-bu-vb-pc46:4.8": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc46:5.1": "Tena kho pana samayena bhikkhū gilānā honti, attho ca hoti bhesajjehi.",
  "pli-tv-bu-vb-pc46:5.2": "Bhikkhū kukkuccāyantā kulāni na payirupāsanti.",
  "pli-tv-bu-vb-pc46:5.3": "Bhagavato etamatthaṃ ārocesuṃ …pe…",
  "pli-tv-bu-vb-pc46:5.4": "anujānāmi, bhikkhave, santaṃ bhikkhuṃ āpucchā kulāni payirupāsituṃ.",
  "pli-tv-bu-vb-pc46:5.5": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc46:5.6": "“Yo pana bhikkhu nimantito sabhatto samāno santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjeyya, aññatra samayā, pācittiyaṃ.",
  "pli-tv-bu-vb-pc46:5.7": "Tatthāyaṃ samayo. Cīvaradānasamayo, cīvarakārasamayo—ayaṃ tattha samayo”ti.",
  "pli-tv-bu-vb-pc46:6.1.1": "Yo panāti",
  "pli-tv-bu-vb-pc46:6.1.2": "yo yādiso …pe…",
  "pli-tv-bu-vb-pc46:6.1.3": "bhikkhūti",
  "pli-tv-bu-vb-pc46:6.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc46:6.1.5": "Nimantito nāma",
  "pli-tv-bu-vb-pc46:6.1.6": "pañcannaṃ bhojanānaṃ aññatarena bhojanena nimantito.",
  "pli-tv-bu-vb-pc46:6.1.7": "Sabhatto nāma",
  "pli-tv-bu-vb-pc46:6.1.8": "yena nimantito tena sabhatto.",
  "pli-tv-bu-vb-pc46:6.1.9": "Santaṃ nāma bhikkhuṃ",
  "pli-tv-bu-vb-pc46:6.1.10": "sakkā hoti āpucchā pavisituṃ.",
  "pli-tv-bu-vb-pc46:6.1.11": "Asantaṃ nāma bhikkhuṃ",
  "pli-tv-bu-vb-pc46:6.1.12": "na sakkā hoti āpucchā pavisituṃ.",
  "pli-tv-bu-vb-pc46:6.1.13": "Purebhattaṃ nāma",
  "pli-tv-bu-vb-pc46:6.1.14": "yena nimantito taṃ abhuttāvī.",
  "pli-tv-bu-vb-pc46:6.1.15": "Pacchābhattaṃ nāma",
  "pli-tv-bu-vb-pc46:6.1.16": "yena nimantito taṃ antamaso kusaggenapi bhuttaṃ hoti.",
  "pli-tv-bu-vb-pc46:6.1.17": "Kulaṃ nāma",
  "pli-tv-bu-vb-pc46:6.1.18": "cattāri kulāni— khattiyakulaṃ, brāhmaṇakulaṃ, vessakulaṃ, suddakulaṃ.",
  "pli-tv-bu-vb-pc46:6.1.19": "Kulesu cārittaṃ āpajjeyyāti",
  "pli-tv-bu-vb-pc46:6.1.20": "aññassa gharūpacāraṃ okkamantassa āpatti dukkaṭassa.",
  "pli-tv-bu-vb-pc46:6.1.21": "Paṭhamaṃ pādaṃ ummāraṃ atikkāmeti, āpatti dukkaṭassa.",
  "pli-tv-bu-vb-pc46:6.1.22": "Dutiyaṃ pādaṃ atikkāmeti, āpatti pācittiyassa.",
  "pli-tv-bu-vb-pc46:6.1.23": "Aññatra samayāti",
  "pli-tv-bu-vb-pc46:6.1.24": "ṭhapetvā samayaṃ.",
  "pli-tv-bu-vb-pc46:6.1.25": "Cīvaradānasamayo nāma",
  "pli-tv-bu-vb-pc46:6.1.26": "anatthate kathine vassānassa pacchimo māso, atthate kathine pañca māsā.",
  "pli-tv-bu-vb-pc46:6.1.27": "Cīvarakārasamayo nāma",
  "pli-tv-bu-vb-pc46:6.1.28": "cīvare kayiramāne.",
  "pli-tv-bu-vb-pc46:6.2.1": "Nimantite nimantitasaññī santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.2": "Nimantite vematiko santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.3": "Nimantite animantitasaññī santaṃ bhikkhuṃ anāpucchā purebhattaṃ vā pacchābhattaṃ vā kulesu cārittaṃ āpajjati, aññatra samayā, āpatti pācittiyassa.",
  "pli-tv-bu-vb-pc46:6.2.4": "Animantite nimantitasaññī, āpatti dukkaṭassa.",
  "pli-tv-bu-vb-pc46:6.2.5": "Animantite vematiko, āpatti dukkaṭassa.",
  "pli-tv-bu-vb-pc46:6.2.6": "Animantite animantitasaññī, anāpatti.",
  "pli-tv-bu-vb-pc46:6.3.1": "Anāpatti—",
  "pli-tv-bu-vb-pc46:6.3.2": "samaye,",
  "pli-tv-bu-vb-pc46:6.3.3": "santaṃ bhikkhuṃ āpucchā pavisati,",
  "pli-tv-bu-vb-pc46:6.3.4": "asantaṃ bhikkhuṃ anāpucchā pavisati,",
  "pli-tv-bu-vb-pc46:6.3.5": "aññassa gharena maggo hoti,",
  "pli-tv-bu-vb-pc46:6.3.6": "gharūpacārena maggo hoti,",
  "pli-tv-bu-vb-pc46:6.3.7": "antarārāmaṃ gacchati,",
  "pli-tv-bu-vb-pc46:6.3.8": "bhikkhunupassayaṃ gacchati,",
  "pli-tv-bu-vb-pc46:6.3.9": "titthiyaseyyaṃ gacchati,",
  "pli-tv-bu-vb-pc46:6.3.10": "paṭikkamanaṃ gacchati,",
  "pli-tv-bu-vb-pc46:6.3.11": "bhattiyagharaṃ gacchati,",
  "pli-tv-bu-vb-pc46:6.3.12": "āpadāsu,",
  "pli-tv-bu-vb-pc46:6.3.13": "ummattakassa,",
  "pli-tv-bu-vb-pc46:6.3.14": "ādikammikassāti.",
  "pli-tv-bu-vb-pc46:6.3.15": "Cārittasikkhāpadaṃ niṭṭhitaṃ chaṭṭhaṃ."
}