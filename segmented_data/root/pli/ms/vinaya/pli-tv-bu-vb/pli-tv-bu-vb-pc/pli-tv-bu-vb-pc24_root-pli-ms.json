{
  "pli-tv-bu-vb-pc24:0.1": "Theravāda Vinaya",
  "pli-tv-bu-vb-pc24:0.2": "Mahāvibhaṅga",
  "pli-tv-bu-vb-pc24:0.3": "Pācittiyakaṇḍa",
  "pli-tv-bu-vb-pc24:0.4": "Ovādavagga",
  "pli-tv-bu-vb-pc24:0.5": "24. Āmisasikkhāpada",
  "pli-tv-bu-vb-pc24:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc24:1.2": "Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ.",
  "pli-tv-bu-vb-pc24:1.3": "Chabbaggiyā bhikkhū evaṁ vadanti—",
  "pli-tv-bu-vb-pc24:1.4": "“na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī”ti.",
  "pli-tv-bu-vb-pc24:1.5": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc24:1.6": "“kathañhi nāma chabbaggiyā bhikkhū evaṁ vakkhanti—",
  "pli-tv-bu-vb-pc24:1.7": "‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’”ti …pe…",
  "pli-tv-bu-vb-pc24:1.8": "“saccaṁ kira tumhe, bhikkhave, evaṁ vadetha—",
  "pli-tv-bu-vb-pc24:1.9": "‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’”ti?",
  "pli-tv-bu-vb-pc24:1.10": "“Saccaṁ, bhagavā”ti.",
  "pli-tv-bu-vb-pc24:1.11": "Vigarahi buddho bhagavā …pe…",
  "pli-tv-bu-vb-pc24:1.12": "kathañhi nāma tumhe, moghapurisā, evaṁ vakkhatha—",
  "pli-tv-bu-vb-pc24:1.13": "‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’ti.",
  "pli-tv-bu-vb-pc24:1.14": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc24:1.15": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc24:1.16.1": "“Yo pana bhikkhu evaṁ vadeyya—‘āmisahetu therā bhikkhū bhikkhuniyo ovandantī’ti, pācittiyan”ti.",
  "pli-tv-bu-vb-pc24:2.1.1": "Yo panāti",
  "pli-tv-bu-vb-pc24:2.1.2": "yo yādiso …pe…",
  "pli-tv-bu-vb-pc24:2.1.3": "bhikkhūti",
  "pli-tv-bu-vb-pc24:2.1.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc24:2.1.5": "Āmisahetūti",
  "pli-tv-bu-vb-pc24:2.1.6": "cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu.",
  "pli-tv-bu-vb-pc24:2.1.7": "Evaṁ vadeyyāti",
  "pli-tv-bu-vb-pc24:2.1.8": "upasampannaṁ saṅghena sammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti— “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti pācittiyassa.",
  "pli-tv-bu-vb-pc24:2.2.1": "Dhammakamme dhammakammasaññī evaṁ vadeti, āpatti pācittiyassa.",
  "pli-tv-bu-vb-pc24:2.2.2": "Dhammakamme vematiko evaṁ vadeti, āpatti pācittiyassa.",
  "pli-tv-bu-vb-pc24:2.2.3": "Dhammakamme adhammakammasaññī evaṁ vadeti, āpatti pācittiyassa.",
  "pli-tv-bu-vb-pc24:2.2.4": "Upasampannaṁ saṅghena asammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti—",
  "pli-tv-bu-vb-pc24:2.2.5": "“cīvarahetu …pe… pūjanahetu ovadatī”ti bhaṇati, āpatti dukkaṭassa.",
  "pli-tv-bu-vb-pc24:2.2.6": "Anupasampannaṁ saṅghena sammataṁ vā asammataṁ vā bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti—",
  "pli-tv-bu-vb-pc24:2.2.7": "“cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti dukkaṭassa.",
  "pli-tv-bu-vb-pc24:2.2.8": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc24:2.2.9": "Adhammakamme vematiko, āpatti dukkaṭassa.",
  "pli-tv-bu-vb-pc24:2.2.10": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc24:2.3.1": "Anāpatti—",
  "pli-tv-bu-vb-pc24:2.3.2": "pakatiyā cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadantaṁ bhaṇati, ",
  "pli-tv-bu-vb-pc24:2.3.3": "ummattakassa,",
  "pli-tv-bu-vb-pc24:2.3.4": "ādikammikassāti.",
  "pli-tv-bu-vb-pc24:2.3.5": "Āmisasikkhāpadaṁ niṭṭhitaṁ catutthaṁ."
}