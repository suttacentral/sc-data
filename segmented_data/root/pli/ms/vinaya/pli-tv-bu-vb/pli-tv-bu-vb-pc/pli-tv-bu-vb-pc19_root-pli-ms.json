{
  "pli-tv-bu-vb-pc19:0.1": "Theravāda Vinaya",
  "pli-tv-bu-vb-pc19:0.2": "Mahāvibhaṅga",
  "pli-tv-bu-vb-pc19:0.3": "Pācittiyakaṇḍa",
  "pli-tv-bu-vb-pc19:0.4": "Bhūtagāmavagga",
  "pli-tv-bu-vb-pc19:0.5": "19. Mahallakavihārasikkhāpada",
  "pli-tv-bu-vb-pc19:1.1": "Tena samayena buddho bhagavā kosambiyaṃ viharati ghositārāme.",
  "pli-tv-bu-vb-pc19:1.2": "Tena kho pana samayena āyasmato channassa upaṭṭhāko mahāmatto āyasmato channassa vihāraṃ kārāpeti.",
  "pli-tv-bu-vb-pc19:1.3": "Atha kho āyasmā channo katapariyositaṃ vihāraṃ punappunaṃ chādāpeti, punappunaṃ lepāpeti.",
  "pli-tv-bu-vb-pc19:1.4": "Atibhārito vihāro paripati.",
  "pli-tv-bu-vb-pc19:1.5": "Atha kho āyasmā channo tiṇañca kaṭṭhañca saṅkaḍḍhanto aññatarassa brāhmaṇassa yavakhettaṃ dūsesi.",
  "pli-tv-bu-vb-pc19:1.6": "Atha kho so brāhmaṇo ujjhāyati khiyyati vipāceti—",
  "pli-tv-bu-vb-pc19:1.7": "“kathañhi nāma bhadantā amhākaṃ yavakhettaṃ dūsessantī”ti.",
  "pli-tv-bu-vb-pc19:1.8": "Assosuṃ kho bhikkhū tassa brāhmaṇassa ujjhāyantassa khiyyantassa vipācentassa.",
  "pli-tv-bu-vb-pc19:1.9": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc19:1.10": "“kathañhi nāma āyasmā channo katapariyositaṃ vihāraṃ punappunaṃ chādāpessati, punappunaṃ lepāpessati, atibhārito vihāro paripatī”ti.",
  "pli-tv-bu-vb-pc19:1.11": "Atha kho te bhikkhū āyasmantaṃ channaṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc19:1.12": "“saccaṃ kira tvaṃ, channa, katapariyositaṃ vihāraṃ punappunaṃ chādāpesi, punappunaṃ lepāpesi, atibhārito vihāro paripatī”ti?",
  "pli-tv-bu-vb-pc19:1.13": "“Saccaṃ, bhagavā”ti.",
  "pli-tv-bu-vb-pc19:1.14": "Vigarahi buddho bhagavā …pe…",
  "pli-tv-bu-vb-pc19:1.15": "kathañhi nāma tvaṃ, moghapurisa, katapariyositaṃ vihāraṃ punappunaṃ chādāpessasi, punappunaṃ lepāpessasi, atibhārito vihāro paripati.",
  "pli-tv-bu-vb-pc19:1.16": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc19:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc19:1.18": "“Mahallakaṃ pana bhikkhunā vihāraṃ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṃ appaharite ṭhitena adhiṭṭhātabbaṃ. Tato ce uttari appaharitepi ṭhito adhiṭṭhaheyya pācittiyan”ti.",
  "pli-tv-bu-vb-pc19:2.1.1": "Mahallako nāma vihāro",
  "pli-tv-bu-vb-pc19:2.1.2": "sassāmiko vuccati.",
  "pli-tv-bu-vb-pc19:2.1.3": "Vihāro nāma",
  "pli-tv-bu-vb-pc19:2.1.4": "ullitto vā hoti avalitto vā ullittāvalitto vā.",
  "pli-tv-bu-vb-pc19:2.1.5": "Kārayamānenāti",
  "pli-tv-bu-vb-pc19:2.1.6": "karonto vā kārāpento vā.",
  "pli-tv-bu-vb-pc19:2.1.7": "Yāva dvārakosāti",
  "pli-tv-bu-vb-pc19:2.1.8": "piṭṭhasaṅghāṭassa samantā hatthapāsā.",
  "pli-tv-bu-vb-pc19:2.1.9": "Aggaḷaṭṭhapanāyāti",
  "pli-tv-bu-vb-pc19:2.1.10": "dvāraṭṭhapanāya.",
  "pli-tv-bu-vb-pc19:2.1.11": "Ālokasandhiparikammāyāti",
  "pli-tv-bu-vb-pc19:2.1.12": "vātapānaparikammāya setavaṇṇaṃ kāḷavaṇṇaṃ gerukaparikammaṃ mālākammaṃ latākammaṃ makaradantakaṃ pañcapaṭikaṃ.",
  "pli-tv-bu-vb-pc19:2.1.13": "Dvatticchadanassa pariyāyaṃ appaharite ṭhitena adhiṭṭhātabbanti—",
  "pli-tv-bu-vb-pc19:2.1.14": "haritaṃ nāma pubbaṇṇaṃ aparaṇṇaṃ.",
  "pli-tv-bu-vb-pc19:2.1.15": "Sace harite ṭhito adhiṭṭhāti, āpatti dukkaṭassa.",
  "pli-tv-bu-vb-pc19:2.1.16": "Maggena chādentassa dve magge adhiṭṭhahitvā tatiyaṃ maggaṃ āṇāpetvā pakkamitabbaṃ.",
  "pli-tv-bu-vb-pc19:2.1.17": "Pariyāyena chādentassa dve pariyāye adhiṭṭhahitvā tatiyaṃ pariyāyaṃ āṇāpetvā pakkamitabbaṃ.",
  "pli-tv-bu-vb-pc19:2.1.18": "Tato ce uttari appaharitepi ṭhito adhiṭṭhaheyyāti",
  "pli-tv-bu-vb-pc19:2.1.19": "iṭṭhakāya chādentassa iṭṭhakiṭṭhakāya āpatti pācittiyassa.",
  "pli-tv-bu-vb-pc19:2.1.20": "Silāya chādentassa silāya silāya āpatti pācittiyassa.",
  "pli-tv-bu-vb-pc19:2.1.21": "Sudhāya chādentassa piṇḍe piṇḍe āpatti pācittiyassa.",
  "pli-tv-bu-vb-pc19:2.1.22": "Tiṇena chādentassa karaḷe karaḷe āpatti pācittiyassa.",
  "pli-tv-bu-vb-pc19:2.1.23": "Paṇṇena chādentassa paṇṇe paṇṇe āpatti pācittiyassa.",
  "pli-tv-bu-vb-pc19:2.2.1": "Atirekadvattipariyāye atirekasaññī adhiṭṭhāti, āpatti pācittiyassa.",
  "pli-tv-bu-vb-pc19:2.2.2": "Atirekadvattipariyāye vematiko adhiṭṭhāti, āpatti pācittiyassa.",
  "pli-tv-bu-vb-pc19:2.2.3": "Atirekadvattipariyāye ūnakasaññī adhiṭṭhāti, āpatti pācittiyassa.",
  "pli-tv-bu-vb-pc19:2.2.4": "Ūnakadvattipariyāye atirekasaññī, āpatti dukkaṭassa.",
  "pli-tv-bu-vb-pc19:2.2.5": "Ūnakadvattipariyāye vematiko, āpatti dukkaṭassa.",
  "pli-tv-bu-vb-pc19:2.2.6": "Ūnakadvattipariyāye ūnakasaññī, anāpatti.",
  "pli-tv-bu-vb-pc19:2.3.1": "Anāpatti—",
  "pli-tv-bu-vb-pc19:2.3.2": "dvattipariyāye,",
  "pli-tv-bu-vb-pc19:2.3.3": "ūnakadvattipariyāye,",
  "pli-tv-bu-vb-pc19:2.3.4": "leṇe,",
  "pli-tv-bu-vb-pc19:2.3.5": "guhāya,",
  "pli-tv-bu-vb-pc19:2.3.6": "tiṇakuṭikāya,",
  "pli-tv-bu-vb-pc19:2.3.7": "aññassatthāya,",
  "pli-tv-bu-vb-pc19:2.3.8": "attano dhanena,",
  "pli-tv-bu-vb-pc19:2.3.9": "vāsāgāraṃ ṭhapetvā sabbattha anāpatti,",
  "pli-tv-bu-vb-pc19:2.3.10": "ummattakassa,",
  "pli-tv-bu-vb-pc19:2.3.11": "ādikammikassāti.",
  "pli-tv-bu-vb-pc19:2.3.12": "Mahallakavihārasikkhāpadaṃ niṭṭhitaṃ navamaṃ."
}