{
  "pli-tv-bu-vb-pc12:0.1": "Theravāda Vinaya",
  "pli-tv-bu-vb-pc12:0.2": "Mahāvibhaṅga",
  "pli-tv-bu-vb-pc12:0.3": "Pācittiyakaṇḍa",
  "pli-tv-bu-vb-pc12:0.4": "Bhūtagāmavagga",
  "pli-tv-bu-vb-pc12:0.5": "12. Aññavādakasikkhāpada",
  "pli-tv-bu-vb-pc12:1.1": "Tena samayena buddho bhagavā kosambiyaṃ viharati ghositārāme.",
  "pli-tv-bu-vb-pc12:1.2": "Tena kho pana samayena āyasmā channo anācāraṃ ācaritvā saṃghamajjhe āpattiyā anuyuñjīyamāno aññenaññaṃ paṭicarati—",
  "pli-tv-bu-vb-pc12:1.3": "“ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti?",
  "pli-tv-bu-vb-pc12:1.4": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc12:1.5": "“kathañhi nāma āyasmā channo saṃghamajjhe āpattiyā anuyuñjīyamāno aññenaññaṃ paṭicarissati—",
  "pli-tv-bu-vb-pc12:1.6": "‘ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā’”ti …pe…",
  "pli-tv-bu-vb-pc12:1.7": "saccaṃ kira tvaṃ, channa, saṃghamajjhe āpattiyā anuyuñjīyamāno aññenaññaṃ paṭicarasi—‘",
  "pli-tv-bu-vb-pc12:1.8": "ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā’”ti?",
  "pli-tv-bu-vb-pc12:1.9": "“Saccaṃ, bhagavā”ti.",
  "pli-tv-bu-vb-pc12:1.10": "Vigarahi buddho bhagavā …pe…",
  "pli-tv-bu-vb-pc12:1.11": "kathañhi nāma tvaṃ, moghapurisa, saṃghamajjhe āpattiyā anuyuñjīyamāno aññenaññaṃ paṭicarissasi—",
  "pli-tv-bu-vb-pc12:1.12": "“ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti.",
  "pli-tv-bu-vb-pc12:1.13": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc12:1.14": "vigarahitvā …pe…",
  "pli-tv-bu-vb-pc12:1.15": "dhammiṃ kathaṃ katvā bhikkhū āmantesi—",
  "pli-tv-bu-vb-pc12:1.16": "“tena hi, bhikkhave, saṃgho channassa bhikkhuno aññavādakaṃ ropetu.",
  "pli-tv-bu-vb-pc12:1.17": "Evañca pana, bhikkhave, ropetabbaṃ.",
  "pli-tv-bu-vb-pc12:1.18": "Byattena bhikkhunā paṭibalena saṃgho ñāpetabbo—",
  "pli-tv-bu-vb-pc12:1.19": "‘Suṇātu me, bhante, saṃgho.",
  "pli-tv-bu-vb-pc12:1.20": "Ayaṃ channo bhikkhu saṃghamajjhe āpattiyā anuyuñjīyamāno aññenaññaṃ paṭicarati.",
  "pli-tv-bu-vb-pc12:1.21": "Yadi saṃghassa pattakallaṃ, saṃgho channassa bhikkhuno aññavādakaṃ ropeyya.",
  "pli-tv-bu-vb-pc12:1.22": "Esā ñatti.",
  "pli-tv-bu-vb-pc12:1.23": "Suṇātu me, bhante, saṃgho.",
  "pli-tv-bu-vb-pc12:1.24": "Ayaṃ channo bhikkhu saṃghamajjhe āpattiyā anuyuñjīyamāno aññenaññaṃ paṭicarati.",
  "pli-tv-bu-vb-pc12:1.25": "Saṃgho channassa bhikkhuno aññavādakaṃ ropeti.",
  "pli-tv-bu-vb-pc12:1.26": "Yassāyasmato khamati channassa bhikkhuno aññavādakassa ropanā, so tuṇhassa;",
  "pli-tv-bu-vb-pc12:1.27": "yassa nakkhamati, so bhāseyya.",
  "pli-tv-bu-vb-pc12:1.28": "Ropitaṃ saṃghena channassa bhikkhuno aññavādakaṃ.",
  "pli-tv-bu-vb-pc12:1.29": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bu-vb-pc12:1.30": "Atha kho bhagavā āyasmantaṃ channaṃ anekapariyāyena vigarahitvā dubbharatāya …pe…",
  "pli-tv-bu-vb-pc12:1.31": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc12:1.32": "“Aññavādake pācittiyan”ti.",
  "pli-tv-bu-vb-pc12:1.33": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc12:2.1": "Tena kho pana samayena āyasmā channo saṃghamajjhe āpattiyā anuyuñjīyamāno aññenaññaṃ paṭicaranto—",
  "pli-tv-bu-vb-pc12:2.2": "“āpattiṃ āpajjissāmī”ti tuṇhībhūto saṃghaṃ viheseti.",
  "pli-tv-bu-vb-pc12:2.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc12:2.4": "“kathañhi nāma āyasmā channo saṃghamajjhe āpattiyā anuyuñjīyamāno tuṇhībhūto saṃghaṃ vihesessatī”ti …pe…",
  "pli-tv-bu-vb-pc12:2.5": "“saccaṃ kira tvaṃ, channa, saṃghamajjhe āpattiyā anuyuñjīyamāno tuṇhībhūto saṃghaṃ vihesesī”ti?",
  "pli-tv-bu-vb-pc12:2.6": "“Saccaṃ, bhagavā”ti.",
  "pli-tv-bu-vb-pc12:2.7": "Vigarahi buddho bhagavā …pe…",
  "pli-tv-bu-vb-pc12:2.8": "kathañhi nāma tvaṃ, moghapurisa, saṃghamajjhe āpattiyā anuyuñjīyamāno tuṇhībhūto saṃghaṃ vihesessasi.",
  "pli-tv-bu-vb-pc12:2.9": "Netaṃ, moghapurisa, appasannānaṃ vā pasādāya …pe…",
  "pli-tv-bu-vb-pc12:2.10": "vigarahitvā …pe…",
  "pli-tv-bu-vb-pc12:2.11": "dhammiṃ kathaṃ katvā bhikkhū āmantesi—",
  "pli-tv-bu-vb-pc12:2.12": "“tena hi, bhikkhave, saṃgho channassa bhikkhuno vihesakaṃ ropetu.",
  "pli-tv-bu-vb-pc12:2.13": "Evañca pana, bhikkhave, ropetabbaṃ.",
  "pli-tv-bu-vb-pc12:2.14": "Byattena bhikkhunā paṭibalena saṃgho ñāpetabbo—",
  "pli-tv-bu-vb-pc12:2.15": "‘Suṇātu me, bhante, saṃgho.",
  "pli-tv-bu-vb-pc12:2.16": "Ayaṃ channo bhikkhu saṃghamajjhe āpattiyā anuyuñjīyamāno tuṇhībhūto saṃghaṃ viheseti.",
  "pli-tv-bu-vb-pc12:2.17": "Yadi saṃghassa pattakallaṃ, saṃgho channassa bhikkhuno vihesakaṃ ropeyya.",
  "pli-tv-bu-vb-pc12:2.18": "Esā ñatti.",
  "pli-tv-bu-vb-pc12:2.19": "Suṇātu me, bhante, saṃgho.",
  "pli-tv-bu-vb-pc12:2.20": "Ayaṃ channo bhikkhu saṃghamajjhe āpattiyā anuyuñjīyamāno tuṇhībhūto saṃghaṃ viheseti.",
  "pli-tv-bu-vb-pc12:2.21": "Saṃgho channassa bhikkhuno vihesakaṃ ropeti.",
  "pli-tv-bu-vb-pc12:2.22": "Yassāyasmato khamati channassa bhikkhuno vihesakassa ropanā, so tuṇhassa;",
  "pli-tv-bu-vb-pc12:2.23": "yassa nakkhamati, so bhāseyya.",
  "pli-tv-bu-vb-pc12:2.24": "Ropitaṃ saṃghena channassa bhikkhuno vihesakaṃ.",
  "pli-tv-bu-vb-pc12:2.25": "Khamati saṃghassa, tasmā tuṇhī, evametaṃ dhārayāmī’”ti.",
  "pli-tv-bu-vb-pc12:2.26": "Atha kho bhagavā āyasmantaṃ channaṃ anekapariyāyena vigarahitvā dubbharatāya …pe…",
  "pli-tv-bu-vb-pc12:2.27": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc12:2.28": "“Aññavādake vihesake pācittiyan”ti.",
  "pli-tv-bu-vb-pc12:3.1.1": "Aññavādako nāma",
  "pli-tv-bu-vb-pc12:3.1.2": "saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo aññenaññaṃ paṭicarati— “ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti. Eso aññavādako nāma.",
  "pli-tv-bu-vb-pc12:3.1.3": "Vihesako nāma",
  "pli-tv-bu-vb-pc12:3.1.4": "saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṃghaṃ viheseti. Eso vihesako nāma.",
  "pli-tv-bu-vb-pc12:3.1.5": "Aropite aññavādake saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo aññenaññaṃ paṭicarati—",
  "pli-tv-bu-vb-pc12:3.1.6": "“ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti, āpatti dukkaṭassa.",
  "pli-tv-bu-vb-pc12:3.1.7": "Aropite vihesake saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṃghaṃ viheseti, āpatti dukkaṭassa.",
  "pli-tv-bu-vb-pc12:3.1.8": "Ropite aññavādake saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo aññenaññaṃ paṭicarati—",
  "pli-tv-bu-vb-pc12:3.1.9": "“ko āpanno, kiṃ āpanno, kismiṃ āpanno, kathaṃ āpanno, kaṃ bhaṇatha, kiṃ bhaṇathā”ti, āpatti pācittiyassa.",
  "pli-tv-bu-vb-pc12:3.1.10": "Ropite vihesake saṃghamajjhe vatthusmiṃ vā āpattiyā vā anuyuñjīyamāno taṃ na kathetukāmo taṃ na ugghāṭetukāmo tuṇhībhūto saṃghaṃ viheseti, āpatti pācittiyassa.",
  "pli-tv-bu-vb-pc12:3.2.1": "Dhammakamme dhammakammasaññī aññavādake vihesake, āpatti pācittiyassa.",
  "pli-tv-bu-vb-pc12:3.2.2": "Dhammakamme vematiko aññavādake vihesake, āpatti pācittiyassa.",
  "pli-tv-bu-vb-pc12:3.2.3": "Dhammakamme adhammakammasaññī aññavādake vihesake, āpatti pācittiyassa.",
  "pli-tv-bu-vb-pc12:3.2.4": "Adhammakamme dhammakammasaññī, āpatti dukkaṭassa.",
  "pli-tv-bu-vb-pc12:3.2.5": "Adhammakamme vematiko, āpatti dukkaṭassa.",
  "pli-tv-bu-vb-pc12:3.2.6": "Adhammakamme adhammakammasaññī, āpatti dukkaṭassa.",
  "pli-tv-bu-vb-pc12:3.3.1": "Anāpatti—",
  "pli-tv-bu-vb-pc12:3.3.2": "ajānanto pucchati,",
  "pli-tv-bu-vb-pc12:3.3.3": "gilāno vā na katheti;",
  "pli-tv-bu-vb-pc12:3.3.4": "“saṃghassa bhaṇḍanaṃ vā kalaho vā viggaho vā vivādo vā bhavissatī”ti na katheti;",
  "pli-tv-bu-vb-pc12:3.3.5": "“saṃghabhedo vā saṃgharāji vā bhavissatī”ti na katheti;",
  "pli-tv-bu-vb-pc12:3.3.6": "“adhammena vā vaggena vā nakammārahassa vā kammaṃ karissatī”ti na katheti;",
  "pli-tv-bu-vb-pc12:3.3.7": "ummattakassa,",
  "pli-tv-bu-vb-pc12:3.3.8": "ādikammikassāti.",
  "pli-tv-bu-vb-pc12:3.3.9": "Aññavādakasikkhāpadaṃ niṭṭhitaṃ dutiyaṃ."
}
