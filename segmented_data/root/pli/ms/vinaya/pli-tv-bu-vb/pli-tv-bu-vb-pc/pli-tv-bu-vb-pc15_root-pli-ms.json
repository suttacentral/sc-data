{
  "pli-tv-bu-vb-pc15:0.1": "Theravāda Vinaya",
  "pli-tv-bu-vb-pc15:0.2": "Mahāvibhaṅga",
  "pli-tv-bu-vb-pc15:0.3": "Pācittiyakaṇḍa",
  "pli-tv-bu-vb-pc15:0.4": "Bhūtagāmavagga",
  "pli-tv-bu-vb-pc15:0.5": "15. Dutiyasenāsanasikkhāpada",
  "pli-tv-bu-vb-pc15:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc15:1.2": "Tena kho pana samayena sattarasavaggiyā bhikkhū sahāyakā honti.",
  "pli-tv-bu-vb-pc15:1.3": "Te vasantāpi ekatova vasanti, pakkamantāpi ekatova pakkamanti.",
  "pli-tv-bu-vb-pc15:1.4": "Te aññatarasmiṃ saṃghike vihāre seyyaṃ santharitvā taṃ pakkamantā neva uddhariṃsu na uddharāpesuṃ, anāpucchā pakkamiṃsu.",
  "pli-tv-bu-vb-pc15:1.5": "Senāsanaṃ upacikāhi khāyitaṃ hoti.",
  "pli-tv-bu-vb-pc15:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc15:1.7": "“kathañhi nāma sattarasavaggiyā bhikkhū saṃghike vihāre seyyaṃ santharitvā taṃ pakkamantā neva uddharissanti na uddharāpessanti, anāpucchā pakkamissanti, senāsanaṃ upacikāhi khāyitan”ti.",
  "pli-tv-bu-vb-pc15:1.8": "Atha kho te bhikkhū sattarasavaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc15:1.9": "“saccaṃ kira, bhikkhave, sattarasavaggiyā bhikkhū saṃghike vihāre seyyaṃ santharitvā taṃ pakkamantā neva uddhariṃsu na uddharāpesuṃ, anāpucchā pakkamiṃsu, senāsanaṃ upacikāhi khāyitan”ti?",
  "pli-tv-bu-vb-pc15:1.10": "“Saccaṃ, bhagavā”ti.",
  "pli-tv-bu-vb-pc15:1.11": "Vigarahi buddho bhagavā …pe…",
  "pli-tv-bu-vb-pc15:1.12": "kathañhi nāma te, bhikkhave, moghapurisā saṃghike vihāre seyyaṃ santharitvā taṃ pakkamantā neva uddharissanti na uddharāpessanti, anāpucchā pakkamissanti, senāsanaṃ upacikāhi khāyitaṃ.",
  "pli-tv-bu-vb-pc15:1.13": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-pc15:1.14": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc15:1.15": "“Yo pana bhikkhu saṃghike vihāre seyyaṃ santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, pācittiyan”ti.",
  "pli-tv-bu-vb-pc15:2.1.1": "Yo panāti",
  "pli-tv-bu-vb-pc15:2.1.2": "yo yādiso …pe…",
  "pli-tv-bu-vb-pc15:2.1.3": "bhikkhūti",
  "pli-tv-bu-vb-pc15:2.1.4": "…pe…ayaṃ imasmiṃ atthe adhippeto bhikkhūti.",
  "pli-tv-bu-vb-pc15:2.1.5": "Saṃghiko nāma vihāro",
  "pli-tv-bu-vb-pc15:2.1.6": "saṃghassa dinno hoti pariccatto.",
  "pli-tv-bu-vb-pc15:2.1.7": "Seyyaṃ nāma",
  "pli-tv-bu-vb-pc15:2.1.8": "bhisi, cimilikā uttarattharaṇaṃ, bhūmattharaṇaṃ, taṭṭikā, cammakhaṇḍo, nisīdanaṃ, paccattharaṇaṃ, tiṇasanthāro, paṇṇasanthāro.",
  "pli-tv-bu-vb-pc15:2.1.9": "Santharitvāti",
  "pli-tv-bu-vb-pc15:2.1.10": "sayaṃ santharitvā.",
  "pli-tv-bu-vb-pc15:2.1.11": "Santharāpetvāti",
  "pli-tv-bu-vb-pc15:2.1.12": "aññaṃ santharāpetvā.",
  "pli-tv-bu-vb-pc15:2.1.13": "Taṃ pakkamanto neva uddhareyyāti",
  "pli-tv-bu-vb-pc15:2.1.14": "na sayaṃ uddhareyya.",
  "pli-tv-bu-vb-pc15:2.1.15": "Na uddharāpeyyāti",
  "pli-tv-bu-vb-pc15:2.1.16": "na aññaṃ uddharāpeyya.",
  "pli-tv-bu-vb-pc15:2.1.17": "Anāpucchaṃ vā gaccheyyāti",
  "pli-tv-bu-vb-pc15:2.1.18": "bhikkhuṃ vā sāmaṇeraṃ vā ārāmikaṃ vā anāpucchā parikkhittassa ārāmassa parikkhepaṃ atikkamantassa āpatti pācittiyassa.",
  "pli-tv-bu-vb-pc15:2.1.19": "Aparikkhittassa ārāmassa upacāraṃ atikkamantassa āpatti pācittiyassa.",
  "pli-tv-bu-vb-pc15:2.2.1": "Saṃghike saṃghikasaññī seyyaṃ santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.",
  "pli-tv-bu-vb-pc15:2.2.2": "Saṃghike vematiko seyyaṃ santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.",
  "pli-tv-bu-vb-pc15:2.2.3": "Saṃghike puggalikasaññī seyyaṃ santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti pācittiyassa.",
  "pli-tv-bu-vb-pc15:2.2.4": "Vihārassa upacāre vā upaṭṭhānasālāyaṃ vā maṇḍape vā rukkhamūle vā seyyaṃ santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa.",
  "pli-tv-bu-vb-pc15:2.2.5": "Mañcaṃ vā pīṭhaṃ vā vihāre vā vihārassūpacāre vā upaṭṭhānasālāyaṃ vā maṇḍape vā rukkhamūle vā santharitvā vā santharāpetvā vā taṃ pakkamanto neva uddhareyya na uddharāpeyya, anāpucchaṃ vā gaccheyya, āpatti dukkaṭassa.",
  "pli-tv-bu-vb-pc15:2.2.6": "Puggalike saṃghikasaññī, āpatti dukkaṭassa.",
  "pli-tv-bu-vb-pc15:2.2.7": "Puggalike vematiko, āpatti dukkaṭassa.",
  "pli-tv-bu-vb-pc15:2.2.8": "Puggalike puggalikasaññī aññassa puggalike āpatti dukkaṭassa.",
  "pli-tv-bu-vb-pc15:2.2.9": "Attano puggalike anāpatti.",
  "pli-tv-bu-vb-pc15:2.3.1": "Anāpatti—",
  "pli-tv-bu-vb-pc15:2.3.2": "uddharitvā gacchati,",
  "pli-tv-bu-vb-pc15:2.3.3": "uddharāpetvā gacchati,",
  "pli-tv-bu-vb-pc15:2.3.4": "āpucchaṃ gacchati,",
  "pli-tv-bu-vb-pc15:2.3.5": "kenaci palibuddhaṃ hoti,",
  "pli-tv-bu-vb-pc15:2.3.6": "sāpekkho gantvā tattha ṭhito āpucchati,",
  "pli-tv-bu-vb-pc15:2.3.7": "kenaci palibuddho hoti,",
  "pli-tv-bu-vb-pc15:2.3.8": "āpadāsu,",
  "pli-tv-bu-vb-pc15:2.3.9": "ummattakassa,",
  "pli-tv-bu-vb-pc15:2.3.10": "ādikammikassāti.",
  "pli-tv-bu-vb-pc15:2.3.11": "Dutiyasenāsanasikkhāpadaṃ niṭṭhitaṃ pañcamaṃ."
}