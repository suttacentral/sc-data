{
  "pli-tv-bu-vb-pc7:0.1": "Theravāda Vinaya",
  "pli-tv-bu-vb-pc7:0.2": "Mahāvibhaṅga",
  "pli-tv-bu-vb-pc7:0.3": "Pācittiyakaṇḍa",
  "pli-tv-bu-vb-pc7:0.4": "Musāvādavagga",
  "pli-tv-bu-vb-pc7:0.5": "7. Dhammadesanāsikkhāpada",
  "pli-tv-bu-vb-pc7:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-pc7:1.2": "Tena kho pana samayena āyasmā udāyī sāvatthiyaṃ kulūpako hoti, bahukāni kulāni upasaṅkamati.",
  "pli-tv-bu-vb-pc7:1.3": "Atha kho āyasmā udāyī pubbaṇhasamayaṃ nivāsetvā pattacīvaramādāya yena aññataraṃ kulaṃ tenupasaṅkami.",
  "pli-tv-bu-vb-pc7:1.4": "Tena kho pana samayena gharaṇī nivesanadvāre nisinnā hoti, gharasuṇhā āvasathadvāre nisinnā hoti.",
  "pli-tv-bu-vb-pc7:1.5": "Atha kho āyasmā udāyī yena gharaṇī tenupasaṅkami; upasaṅkamitvā gharaṇiyā upakaṇṇake dhammaṃ desesi.",
  "pli-tv-bu-vb-pc7:1.6": "Atha kho gharasuṇhāya etadahosi—",
  "pli-tv-bu-vb-pc7:1.7": "“kiṃ nu kho so samaṇo sassuyā jāro udāhu obhāsatī”ti?",
  "pli-tv-bu-vb-pc7:1.8": "Atha kho āyasmā udāyī gharaṇiyā upakaṇṇake dhammaṃ desetvā yena gharasuṇhā tenupasaṅkami; upasaṅkamitvā gharasuṇhāya upakaṇṇake dhammaṃ desesi.",
  "pli-tv-bu-vb-pc7:1.9": "Atha kho gharaṇiyā etadahosi—",
  "pli-tv-bu-vb-pc7:1.10": "“kiṃ nu kho so samaṇo gharasuṇhāya jāro udāhu obhāsatī”ti?",
  "pli-tv-bu-vb-pc7:1.11": "Atha kho āyasmā udāyī gharasuṇhāya upakaṇṇake dhammaṃ desetvā pakkāmi.",
  "pli-tv-bu-vb-pc7:1.12": "Atha kho gharaṇī gharasuṇhaṃ etadavoca—",
  "pli-tv-bu-vb-pc7:1.13": "“he je, kiṃ te eso samaṇo avocā”ti?",
  "pli-tv-bu-vb-pc7:1.14": "“Dhammaṃ me, ayye, desesi”.",
  "pli-tv-bu-vb-pc7:1.15": "“Ayyāya pana kiṃ avocā”ti?",
  "pli-tv-bu-vb-pc7:1.16": "“Mayhampi dhammaṃ desesī”ti.",
  "pli-tv-bu-vb-pc7:1.17": "Tā ujjhāyanti khiyyanti vipācenti—",
  "pli-tv-bu-vb-pc7:1.18": "“kathañhi nāma ayyo udāyī upakaṇṇake dhammaṃ desessati.",
  "pli-tv-bu-vb-pc7:1.19": "Nanu nāma vissaṭṭhena vivaṭena dhammo desetabbo”ti?",
  "pli-tv-bu-vb-pc7:1.20": "Assosuṃ kho bhikkhū tāsaṃ itthīnaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bu-vb-pc7:1.21": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc7:1.22": "“kathañhi nāma āyasmā udāyī mātugāmassa dhammaṃ desessatī”ti.",
  "pli-tv-bu-vb-pc7:1.23": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc7:1.24": "“saccaṃ kira tvaṃ, udāyi, mātugāmassa dhammaṃ desesī”ti?",
  "pli-tv-bu-vb-pc7:1.25": "“Saccaṃ, bhagavā”ti.",
  "pli-tv-bu-vb-pc7:1.26": "Vigarahi buddho bhagavā …pe…",
  "pli-tv-bu-vb-pc7:1.27": "kathañhi nāma tvaṃ, moghapurisa, mātugāmassa dhammaṃ desessasi.",
  "pli-tv-bu-vb-pc7:1.28": "Netaṃ moghapurisa, appasannānaṃ vā pasādāya …pe…",
  "pli-tv-bu-vb-pc7:1.29": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc7:1.30": "“Yo pana bhikkhu mātugāmassa dhammaṃ deseyya pācittiyan”ti.",
  "pli-tv-bu-vb-pc7:1.31": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc7:2.1": "Tena kho pana samayena upāsikā bhikkhū passitvā etadavocuṃ—",
  "pli-tv-bu-vb-pc7:2.2": "“iṅghāyyā, dhammaṃ desethā”ti.",
  "pli-tv-bu-vb-pc7:2.3": "“Na, bhaginī, kappati mātugāmassa dhammaṃ desetun”ti.",
  "pli-tv-bu-vb-pc7:2.4": "“Iṅghāyyā, chappañcavācāhi dhammaṃ desetha, sakkā ettakenapi dhammo aññātun”ti.",
  "pli-tv-bu-vb-pc7:2.5": "“Na, bhaginī, kappati mātugāmassa dhammaṃ desetun”ti.",
  "pli-tv-bu-vb-pc7:2.6": "Kukkuccāyantā na desesuṃ.",
  "pli-tv-bu-vb-pc7:2.7": "Upāsikā ujjhāyanti khiyyanti vipācenti—",
  "pli-tv-bu-vb-pc7:2.8": "“kathañhi nāma, ayyā, amhehi yācīyamānā dhammaṃ na desessantī”ti.",
  "pli-tv-bu-vb-pc7:2.9": "Assosuṃ kho bhikkhū tāsaṃ upāsikānaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bu-vb-pc7:2.10": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-pc7:2.11": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-pc7:2.12": "“anujānāmi, bhikkhave, mātugāmassa chappañcavācāhi dhammaṃ desetuṃ.",
  "pli-tv-bu-vb-pc7:2.13": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc7:2.14": "“Yo pana bhikkhū mātugāmassa uttarichappañcavācāhi dhammaṃ deseyya, pācittiyan”ti.",
  "pli-tv-bu-vb-pc7:2.15": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-pc7:3.1": "Tena kho pana samayena chabbaggiyā bhikkhū—“bhagavatā anuññātaṃ mātugāmassa chappañcavācāhi dhammaṃ desetun”ti te aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desenti.",
  "pli-tv-bu-vb-pc7:3.2": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc7:3.3": "“kathañhi nāma chabbaggiyā bhikkhū aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desessantī”ti.",
  "pli-tv-bu-vb-pc7:3.4": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-pc7:3.5": "“saccaṃ kira tumhe, bhikkhave, aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desethā”ti?",
  "pli-tv-bu-vb-pc7:3.6": "“Saccaṃ, bhagavā”ti.",
  "pli-tv-bu-vb-pc7:3.7": "Vigarahi buddho bhagavā …pe…",
  "pli-tv-bu-vb-pc7:3.8": "kathañhi nāma tumhe, moghapurisā, aviññuṃ purisaviggahaṃ upanisīdāpetvā mātugāmassa uttarichappañcavācāhi dhammaṃ desessatha.",
  "pli-tv-bu-vb-pc7:3.9": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-pc7:3.10": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-pc7:3.11": "“Yo pana bhikkhu mātugāmassa uttarichappañcavācāhi dhammaṃ deseyya, aññatra viññunā purisaviggahena, pācittiyan”ti.",
  "pli-tv-bu-vb-pc7:3.12": "Yo panāti",
  "pli-tv-bu-vb-pc7:3.13": "yo yādiso …pe…",
  "pli-tv-bu-vb-pc7:3.14": "bhikkhūti",
  "pli-tv-bu-vb-pc7:3.15": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-pc7:3.16": "Mātugāmo nāma",
  "pli-tv-bu-vb-pc7:3.17": "manussitthī; na yakkhī na petī na tiracchānagatā; viññū, paṭibalā subhāsitadubbhāsitaṃ duṭṭhullāduṭṭhullaṃ ājānituṃ.",
  "pli-tv-bu-vb-pc7:3.18": "Uttarichappañcavācāhīti",
  "pli-tv-bu-vb-pc7:3.19": "atirekachappañcavācāhi.",
  "pli-tv-bu-vb-pc7:3.20": "Dhammo nāma",
  "pli-tv-bu-vb-pc7:3.21": "buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.",
  "pli-tv-bu-vb-pc7:3.22": "Deseyyāti",
  "pli-tv-bu-vb-pc7:3.23": "padena deseti, pade pade āpatti pācittiyassa.",
  "pli-tv-bu-vb-pc7:3.24": "Akkharāya deseti, akkharakkharāya āpatti pācittiyassa.",
  "pli-tv-bu-vb-pc7:3.25": "Aññatra viññunā purisaviggahenāti",
  "pli-tv-bu-vb-pc7:3.26": "ṭhapetvā viññuṃ purisaviggahaṃ.",
  "pli-tv-bu-vb-pc7:3.27": "Viññū nāma purisaviggaho,",
  "pli-tv-bu-vb-pc7:3.28": "paṭibalo hoti subhāsitadubbhāsitaṃ duṭṭhullāduṭṭhullaṃ ājānituṃ.",
  "pli-tv-bu-vb-pc7:4.2.1": "Mātugāme mātugāmasaññī uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.2": "Mātugāme vematiko uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.3": "Mātugāme amātugāmasaññī uttarichappañcavācāhi dhammaṃ deseti, aññatra viññunā purisaviggahena, āpatti pācittiyassa.",
  "pli-tv-bu-vb-pc7:4.2.4": "Yakkhiyā vā petiyā vā paṇḍakassa vā tiracchānagatamanussaviggahitthiyā vā uttarichappañcavācāhi dhammaṃ deseti, aññatra viññunā purisaviggahena, āpatti dukkaṭassa.",
  "pli-tv-bu-vb-pc7:4.2.5": "Amātugāme mātugāmasaññī, āpatti dukkaṭassa.",
  "pli-tv-bu-vb-pc7:4.2.6": "Amātugāme vematiko, āpatti dukkaṭassa.",
  "pli-tv-bu-vb-pc7:4.2.7": "Amātugāme amātugāmasaññī, anāpatti.",
  "pli-tv-bu-vb-pc7:4.3.1": "Anāpatti—",
  "pli-tv-bu-vb-pc7:4.3.2": "viññunā purisaviggahena,",
  "pli-tv-bu-vb-pc7:4.3.3": "chappañcavācāhi dhammaṃ deseti,",
  "pli-tv-bu-vb-pc7:4.3.4": "ūnakachappañcavācāhi dhammaṃ deseti,",
  "pli-tv-bu-vb-pc7:4.3.5": "uṭṭhahitvā puna nisīditvā deseti,",
  "pli-tv-bu-vb-pc7:4.3.6": "mātugāmo uṭṭhahitvā puna nisīdati tasmiṃ deseti,",
  "pli-tv-bu-vb-pc7:4.3.7": "aññassa mātugāmassa deseti,",
  "pli-tv-bu-vb-pc7:4.3.8": "pañhaṃ pucchati,",
  "pli-tv-bu-vb-pc7:4.3.9": "pañhaṃ puṭṭho katheti,",
  "pli-tv-bu-vb-pc7:4.3.10": "aññassatthāya bhaṇantaṃ mātugāmo suṇāti,",
  "pli-tv-bu-vb-pc7:4.3.11": "ummattakassa,",
  "pli-tv-bu-vb-pc7:4.3.12": "ādikammikassāti.",
  "pli-tv-bu-vb-pc7:4.3.13": "Dhammadesanāsikkhāpadaṃ niṭṭhitaṃ sattamaṃ."
}
