{
  "pli-tv-bu-vb-pc76:0.1": "Theravāda Vinaya",
  "pli-tv-bu-vb-pc76:0.2": "Mahāvibhaṅga",
  "pli-tv-bu-vb-pc76:0.3": "Pācittiyakaṇḍa",
  "pli-tv-bu-vb-pc76:0.4": "Sahadhammikavagga",
  "pli-tv-bu-vb-pc76:0.5": "76. Amūlakasikkhāpada",
  "pli-tv-bu-vb-pc76:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-pc76:1.2": "Tena kho pana samayena chabbaggiyā bhikkhū bhikkhuṁ amūlakena saṅghādisesena anuddhaṁsenti.",
  "pli-tv-bu-vb-pc76:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-pc76:1.4": "“kathañhi nāma chabbaggiyā bhikkhū bhikkhuṁ amūlakena saṅghādisesena anuddhaṁsessantī”ti …pe…",
  "pli-tv-bu-vb-pc76:1.5": "“saccaṁ kira tumhe, bhikkhave, bhikkhuṁ amūlakena saṅghādisesena anuddhaṁsethā”ti?",
  "pli-tv-bu-vb-pc76:1.6": "“Saccaṁ, bhagavā”ti.",
  "pli-tv-bu-vb-pc76:1.7": "Vigarahi buddho bhagavā …pe…",
  "pli-tv-bu-vb-pc76:1.8": "kathañhi nāma tumhe, moghapurisā, bhikkhuṁ amūlakena saṅghādisesena anuddhaṁsessatha.",
  "pli-tv-bu-vb-pc76:1.9": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-pc76:1.10": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-pc76:1.11.1": "“Yo pana bhikkhu bhikkhuṁ amūlakena saṅghādisesena anuddhaṁseyya, pācittiyan”ti.",
  "pli-tv-bu-vb-pc76:2.1.1": "Yo panāti",
  "pli-tv-bu-vb-pc76:2.1.2": "yo yādiso …pe…",
  "pli-tv-bu-vb-pc76:2.1.3": "bhikkhūti",
  "pli-tv-bu-vb-pc76:2.1.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-pc76:2.1.5": "Bhikkhunti",
  "pli-tv-bu-vb-pc76:2.1.6": "aññaṁ bhikkhuṁ.",
  "pli-tv-bu-vb-pc76:2.1.7": "Amūlakaṁ nāma",
  "pli-tv-bu-vb-pc76:2.1.8": "adiṭṭhaṁ assutaṁ aparisaṅkitaṁ.",
  "pli-tv-bu-vb-pc76:2.1.9": "Saṅghādisesenāti",
  "pli-tv-bu-vb-pc76:2.1.10": "terasannaṁ aññatarena.",
  "pli-tv-bu-vb-pc76:2.1.11": "Anuddhaṁseyyāti",
  "pli-tv-bu-vb-pc76:2.1.12": "codeti vā codāpeti vā, āpatti pācittiyassa.",
  "pli-tv-bu-vb-pc76:2.2.1": "Upasampanne upasampannasaññī amūlakena saṅghādisesena anuddhaṁseti, āpatti pācittiyassa.",
  "pli-tv-bu-vb-pc76:2.2.2": "Upasampanne vematiko amūlakena saṅghādisesena anuddhaṁseti, āpatti pācittiyassa.",
  "pli-tv-bu-vb-pc76:2.2.3": "Upasampanne anupasampannasaññī amūlakena saṅghādisesena anuddhaṁseti, āpatti pācittiyassa.",
  "pli-tv-bu-vb-pc76:2.2.4": "Ācāravipattiyā vā diṭṭhivipattiyā vā anuddhaṁseti, āpatti dukkaṭassa.",
  "pli-tv-bu-vb-pc76:2.2.5": "Anupasampannaṁ anuddhaṁseti, āpatti dukkaṭassa.",
  "pli-tv-bu-vb-pc76:2.2.6": "Anupasampanne upasampannasaññī, āpatti dukkaṭassa.",
  "pli-tv-bu-vb-pc76:2.2.7": "Anupasampanne vematiko, āpatti dukkaṭassa.",
  "pli-tv-bu-vb-pc76:2.2.8": "Anupasampanne anupasampannasaññī, āpatti dukkaṭassa.",
  "pli-tv-bu-vb-pc76:2.3.1": "Anāpatti—",
  "pli-tv-bu-vb-pc76:2.3.2": "tathāsaññī codeti vā codāpeti vā,",
  "pli-tv-bu-vb-pc76:2.3.3": "ummattakassa,",
  "pli-tv-bu-vb-pc76:2.3.4": "ādikammikassāti.",
  "pli-tv-bu-vb-pc76:2.3.5": "Amūlakasikkhāpadaṁ niṭṭhitaṁ chaṭṭhaṁ."
}