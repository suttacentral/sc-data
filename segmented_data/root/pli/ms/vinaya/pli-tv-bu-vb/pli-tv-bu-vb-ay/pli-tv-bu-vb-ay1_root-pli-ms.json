{
  "pli-tv-bu-vb-ay1:0.1": "Theravāda Vinaya",
  "pli-tv-bu-vb-ay1:0.2": "Mahāvibhaṅga",
  "pli-tv-bu-vb-ay1:0.3": "Aniyatakaṇḍa",
  "pli-tv-bu-vb-ay1:0.4": "1. Paṭhamaaniyatasikkhāpada",
  "pli-tv-bu-vb-ay1:0.5": "Ime kho panāyasmanto dve aniyatā dhammā uddesaṁ āgacchanti.",
  "pli-tv-bu-vb-ay1:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-ay1:1.2": "Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati.",
  "pli-tv-bu-vb-ay1:1.3": "Tena kho pana samayena āyasmato udāyissa upaṭṭhākakulassa kumārikā aññatarassa kulassa kumārakassa dinnā hoti.",
  "pli-tv-bu-vb-ay1:1.4": "Atha kho āyasmā udāyī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā manusse pucchi—",
  "pli-tv-bu-vb-ay1:1.5": "“kahaṁ itthannāmā”ti?",
  "pli-tv-bu-vb-ay1:1.6": "Te evamāhaṁsu—",
  "pli-tv-bu-vb-ay1:1.7": "“dinnā, bhante, amukassa kulassa kumārakassā”ti.",
  "pli-tv-bu-vb-ay1:1.8": "Tampi kho kulaṁ āyasmato udāyissa upaṭṭhākaṁ hoti.",
  "pli-tv-bu-vb-ay1:1.9": "Atha kho āyasmā udāyī yena taṁ kulaṁ tenupasaṅkami; upasaṅkamitvā manusse pucchi—",
  "pli-tv-bu-vb-ay1:1.10": "“kahaṁ itthannāmā”ti?",
  "pli-tv-bu-vb-ay1:1.11": "Te evamāhaṁsu—",
  "pli-tv-bu-vb-ay1:1.12": "“esāyya, ovarake nisinnā”ti.",
  "pli-tv-bu-vb-ay1:1.13": "Atha kho āyasmā udāyī yena sā kumārikā tenupasaṅkami; upasaṅkamitvā tassā kumārikāya saddhiṁ eko ekāya raho paṭicchanne āsane alaṅkammaniye nisajjaṁ kappesi kālayuttaṁ samullapanto kālayuttaṁ dhammaṁ bhaṇanto.",
  "pli-tv-bu-vb-ay1:1.14": "Tena kho pana samayena visākhā migāramātā bahuputtā hoti bahunattā arogaputtā aroganattā abhimaṅgalasammatā.",
  "pli-tv-bu-vb-ay1:1.15": "Manussā yaññesu chaṇesu ussavesu visākhaṁ migāramātaraṁ paṭhamaṁ bhojenti.",
  "pli-tv-bu-vb-ay1:1.16": "Atha kho visākhā migāramātā nimantitā taṁ kulaṁ agamāsi.",
  "pli-tv-bu-vb-ay1:1.17": "Addasā kho visākhā migāramātā āyasmantaṁ udāyiṁ tassā kumārikāya saddhiṁ ekaṁ ekāya raho paṭicchanne āsane alaṅkammaniye nisinnaṁ.",
  "pli-tv-bu-vb-ay1:1.18": "Disvāna āyasmantaṁ udāyiṁ etadavoca—",
  "pli-tv-bu-vb-ay1:1.19": "“idaṁ, bhante, nacchannaṁ nappatirūpaṁ yaṁ ayyo mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappeti.",
  "pli-tv-bu-vb-ay1:1.20": "Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti.",
  "pli-tv-bu-vb-ay1:1.21": "Evampi kho āyasmā udāyī visākhāya migāramātuyā vuccamāno nādiyi.",
  "pli-tv-bu-vb-ay1:1.22": "Atha kho visākhā migāramātā nikkhamitvā bhikkhūnaṁ etamatthaṁ ārocesi.",
  "pli-tv-bu-vb-ay1:1.23": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-ay1:1.24": "“kathañhi nāma āyasmā udāyī mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappessatī”ti.",
  "pli-tv-bu-vb-ay1:1.25": "Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-ay1:1.26": "“saccaṁ kira tvaṁ, udāyi, mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappesī”ti?",
  "pli-tv-bu-vb-ay1:1.27": "“Saccaṁ, bhagavā”ti.",
  "pli-tv-bu-vb-ay1:1.28": "Vigarahi buddho bhagavā …pe…",
  "pli-tv-bu-vb-ay1:1.29": "kathañhi nāma tvaṁ, moghapurisa, mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappessasi.",
  "pli-tv-bu-vb-ay1:1.30": "Netaṁ, moghapurisa, appasannānaṁ vā pasādāya …pe…",
  "pli-tv-bu-vb-ay1:1.31": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-ay1:1.32.1": "“Yo pana bhikkhu mātugāmena saddhiṁ eko ekāya raho paṭicchanne āsane alaṅkammaniye nisajjaṁ kappeyya, tamenaṁ saddheyyavacasā upāsikā disvā",
  "pli-tv-bu-vb-ay1:1.33": "tiṇṇaṁ dhammānaṁ aññatarena vadeyya—pārājikena vā saṅghādisesena vā pācittiyena vā.",
  "pli-tv-bu-vb-ay1:1.34": "Nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo—pārājikena vā saṅghādisesena vā pācittiyena vā.",
  "pli-tv-bu-vb-ay1:1.35": "Yena vā sā saddheyyavacasā upāsikā vadeyya, tena so bhikkhu kāretabbo.",
  "pli-tv-bu-vb-ay1:1.36": "Ayaṁ dhammo aniyato”ti.",
  "pli-tv-bu-vb-ay1:2.1.1": "Yo panāti",
  "pli-tv-bu-vb-ay1:2.1.2": "yo yādiso …pe…",
  "pli-tv-bu-vb-ay1:2.1.3": "bhikkhūti",
  "pli-tv-bu-vb-ay1:2.1.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-ay1:2.1.5": "Mātugāmo nāma",
  "pli-tv-bu-vb-ay1:2.1.6": "manussitthī, na yakkhī na petī na tiracchānagatā. Antamaso tadahujātāpi dārikā, pageva mahattarī.",
  "pli-tv-bu-vb-ay1:2.1.7": "Saddhinti",
  "pli-tv-bu-vb-ay1:2.1.8": "ekato.",
  "pli-tv-bu-vb-ay1:2.1.9": "Eko ekāyāti",
  "pli-tv-bu-vb-ay1:2.1.10": "bhikkhu ceva hoti mātugāmo ca.",
  "pli-tv-bu-vb-ay1:2.1.11": "Raho nāma",
  "pli-tv-bu-vb-ay1:2.1.12": "cakkhussa raho, sotassa raho.",
  "pli-tv-bu-vb-ay1:2.1.13": "Cakkhussa raho nāma",
  "pli-tv-bu-vb-ay1:2.1.14": "na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ.",
  "pli-tv-bu-vb-ay1:2.1.15": "Sotassa raho nāma",
  "pli-tv-bu-vb-ay1:2.1.16": "na sakkā hoti pakatikathā sotuṁ.",
  "pli-tv-bu-vb-ay1:2.1.17": "Paṭicchannaṁ nāma",
  "pli-tv-bu-vb-ay1:2.1.18": "āsanaṁ kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci paṭicchannaṁ hoti.",
  "pli-tv-bu-vb-ay1:2.1.19": "Alaṅkammaniyeti",
  "pli-tv-bu-vb-ay1:2.1.20": "sakkā hoti methunaṁ dhammaṁ paṭisevituṁ.",
  "pli-tv-bu-vb-ay1:2.1.21": "Nisajjaṁ kappeyyāti",
  "pli-tv-bu-vb-ay1:2.1.22": "mātugāme nisinne bhikkhu upanisinno vā hoti upanipanno vā.",
  "pli-tv-bu-vb-ay1:2.1.23": "Bhikkhu nisinne mātugāmo upanisinno vā hoti upanipanno vā.",
  "pli-tv-bu-vb-ay1:2.1.24": "Ubho vā nisinnā honti ubho vā nipannā.",
  "pli-tv-bu-vb-ay1:2.1.25": "Saddheyyavacasā nāma",
  "pli-tv-bu-vb-ay1:2.1.26": "āgataphalā abhisametāvinī viññātasāsanā.",
  "pli-tv-bu-vb-ay1:2.1.27": "Upāsikā nāma",
  "pli-tv-bu-vb-ay1:2.1.28": "buddhaṁ saraṇaṁ gatā, dhammaṁ saraṇaṁ gatā, saṅghaṁ saraṇaṁ gatā.",
  "pli-tv-bu-vb-ay1:2.1.29": "Disvāti",
  "pli-tv-bu-vb-ay1:2.1.30": "passitvā.",
  "pli-tv-bu-vb-ay1:2.2.1": "Tiṇṇaṁ dhammānaṁ aññatarena vadeyya— pārājikena vā saṅghādisesena vā pācittiyena vā.",
  "pli-tv-bu-vb-ay1:2.2.2": "Nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo— pārājikena vā saṅghādisesena vā pācittiyena vā.",
  "pli-tv-bu-vb-ay1:2.2.3": "Yena vā sā saddheyyavacasā upāsikā vadeyya tena so bhikkhu kāretabbo.",
  "pli-tv-bu-vb-ay1:2.2.4": "Sā ce evaṁ vadeyya—",
  "pli-tv-bu-vb-ay1:2.2.5": "“ayyo mayā diṭṭho nisinno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.6": "so ca taṁ paṭijānāti, āpattiyā kāretabbo.",
  "pli-tv-bu-vb-ay1:2.2.7": "Sā ce evaṁ vadeyya—",
  "pli-tv-bu-vb-ay1:2.2.8": "“ayyo mayā diṭṭho nisinno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.9": "so ce evaṁ vadeyya—",
  "pli-tv-bu-vb-ay1:2.2.10": "“saccāhaṁ nisinno, no ca kho methunaṁ dhammaṁ paṭisevin”ti,",
  "pli-tv-bu-vb-ay1:2.2.11": "nisajjāya kāretabbo.",
  "pli-tv-bu-vb-ay1:2.2.12": "Sā ce evaṁ vadeyya—",
  "pli-tv-bu-vb-ay1:2.2.13": "“ayyo mayā diṭṭho nisinno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.14": "so ce evaṁ vadeyya—",
  "pli-tv-bu-vb-ay1:2.2.15": "“nāhaṁ nisinno, api ca kho nipanno”ti,",
  "pli-tv-bu-vb-ay1:2.2.16": "nipajjāya kāretabbo.",
  "pli-tv-bu-vb-ay1:2.2.17": "Sā ce evaṁ vadeyya—",
  "pli-tv-bu-vb-ay1:2.2.18": "“ayyo mayā diṭṭho nisinno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.19": "so ce evaṁ vadeyya—",
  "pli-tv-bu-vb-ay1:2.2.20": "“nāhaṁ nisinno, api ca kho ṭhito”ti,",
  "pli-tv-bu-vb-ay1:2.2.21": "na kāretabbo.",
  "pli-tv-bu-vb-ay1:2.2.22": "Sā ce evaṁ vadeyya—",
  "pli-tv-bu-vb-ay1:2.2.23": "“ayyo mayā diṭṭho nipanno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.24": "so ca taṁ paṭijānāti, āpattiyā kāretabbo.",
  "pli-tv-bu-vb-ay1:2.2.25": "Sā ce evaṁ vadeyya—",
  "pli-tv-bu-vb-ay1:2.2.26": "“ayyo mayā diṭṭho nipanno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.27": "so ce evaṁ vadeyya—",
  "pli-tv-bu-vb-ay1:2.2.28": "“saccāhaṁ nipanno, no ca kho methunaṁ dhammaṁ paṭisevin”ti,",
  "pli-tv-bu-vb-ay1:2.2.29": "nipajjāya kāretabbo.",
  "pli-tv-bu-vb-ay1:2.2.30": "Sā ce evaṁ vadeyya—",
  "pli-tv-bu-vb-ay1:2.2.31": "“ayyo mayā diṭṭho nipanno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.32": "so ce evaṁ vadeyya—",
  "pli-tv-bu-vb-ay1:2.2.33": "“nāhaṁ nipanno, api ca kho nisinno”ti,",
  "pli-tv-bu-vb-ay1:2.2.34": "nisajjāya kāretabbo.",
  "pli-tv-bu-vb-ay1:2.2.35": "Sā ce evaṁ vadeyya—",
  "pli-tv-bu-vb-ay1:2.2.36": "“ayyo mayā diṭṭho nipanno mātugāmassa methunaṁ dhammaṁ paṭisevanto”ti,",
  "pli-tv-bu-vb-ay1:2.2.37": "so ce evaṁ vadeyya—",
  "pli-tv-bu-vb-ay1:2.2.38": "“nāhaṁ nipanno, api ca kho ṭhito”ti,",
  "pli-tv-bu-vb-ay1:2.2.39": "na kāretabbo.",
  "pli-tv-bu-vb-ay1:2.2.40": "Sā ce evaṁ vadeyya—",
  "pli-tv-bu-vb-ay1:2.2.41": "“ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti,",
  "pli-tv-bu-vb-ay1:2.2.42": "so ca taṁ paṭijānāti, āpattiyā kāretabbo …pe…",
  "pli-tv-bu-vb-ay1:2.2.43": "“saccāhaṁ nisinno no ca kho kāyasaṁsaggaṁ samāpajjin”ti,",
  "pli-tv-bu-vb-ay1:2.2.44": "nisajjāya kāretabbo …pe…",
  "pli-tv-bu-vb-ay1:2.2.45": "“nāhaṁ nisinno, api ca kho nipanno”ti,",
  "pli-tv-bu-vb-ay1:2.2.46": "nipajjāya kāretabbo …pe…",
  "pli-tv-bu-vb-ay1:2.2.47": "“nāhaṁ nisinno, api ca kho ṭhito”ti,",
  "pli-tv-bu-vb-ay1:2.2.48": "na kāretabbo.",
  "pli-tv-bu-vb-ay1:2.2.49": "Sā ce evaṁ vadeyya—",
  "pli-tv-bu-vb-ay1:2.2.50": "“ayyo mayā diṭṭho nipanno mātugāmena saddhiṁ kāyasaṁsaggaṁ samāpajjanto”ti,",
  "pli-tv-bu-vb-ay1:2.2.51": "so ca taṁ paṭijānāti, āpattiyā kāretabbo …pe…",
  "pli-tv-bu-vb-ay1:2.2.52": "“saccāhaṁ nipanno, no ca kho kāyasaṁsaggaṁ samāpajjin”ti,",
  "pli-tv-bu-vb-ay1:2.2.53": "nipajjāya kāretabbo …pe…",
  "pli-tv-bu-vb-ay1:2.2.54": "“nāhaṁ nipanno, api ca kho nisinno”ti,",
  "pli-tv-bu-vb-ay1:2.2.55": "nisajjāya kāretabbo …pe…",
  "pli-tv-bu-vb-ay1:2.2.56": "“nāhaṁ nipanno, api ca kho ṭhito”ti,",
  "pli-tv-bu-vb-ay1:2.2.57": "na kāretabbo.",
  "pli-tv-bu-vb-ay1:2.2.58": "Sā ce evaṁ vadeyya—",
  "pli-tv-bu-vb-ay1:2.2.59": "“ayyo mayā diṭṭho mātugāmena saddhiṁ eko ekāya raho paṭicchanne āsane alaṅkammaniye nisinno”ti,",
  "pli-tv-bu-vb-ay1:2.2.60": "so ca taṁ paṭijānāti, nisajjāya kāretabbo …pe…",
  "pli-tv-bu-vb-ay1:2.2.61": "“nāhaṁ nisinno, api ca kho nipanno”ti,",
  "pli-tv-bu-vb-ay1:2.2.62": "nipajjāya kāretabbo …pe…",
  "pli-tv-bu-vb-ay1:2.2.63": "“nāhaṁ nisinno, api ca kho ṭhito”ti,",
  "pli-tv-bu-vb-ay1:2.2.64": "na kāretabbo.",
  "pli-tv-bu-vb-ay1:2.2.65": "Sā ce evaṁ vadeyya—",
  "pli-tv-bu-vb-ay1:2.2.66": "“ayyo mayā diṭṭho mātugāmena saddhiṁ eko ekāya raho paṭicchanne āsane alaṅkammaniye nipanno”ti,",
  "pli-tv-bu-vb-ay1:2.2.67": "so ca taṁ paṭijānāti, nipajjāya kāretabbo …pe…",
  "pli-tv-bu-vb-ay1:2.2.68": "“nāhaṁ nipanno, api ca kho nisinno”ti,",
  "pli-tv-bu-vb-ay1:2.2.69": "nisajjāya kāretabbo …pe…",
  "pli-tv-bu-vb-ay1:2.2.70": "“nāhaṁ nipanno, api ca kho ṭhito”ti,",
  "pli-tv-bu-vb-ay1:2.2.71": "na kāretabbo.",
  "pli-tv-bu-vb-ay1:2.2.72": "Aniyatoti",
  "pli-tv-bu-vb-ay1:2.2.73": "na niyato, pārājikaṁ vā saṅghādiseso vā pācittiyaṁ vā.",
  "pli-tv-bu-vb-ay1:3.1": "Gamanaṁ paṭijānāti, nisajjaṁ paṭijānāti, āpattiṁ paṭijānāti, āpattiyā kāretabbo.",
  "pli-tv-bu-vb-ay1:3.2": "Gamanaṁ paṭijānāti, nisajjaṁ na paṭijānāti, āpattiṁ paṭijānāti, āpattiyā kāretabbo.",
  "pli-tv-bu-vb-ay1:3.3": "Gamanaṁ paṭijānāti, nisajjaṁ paṭijānāti, āpattiṁ na paṭijānāti, nisajjāya kāretabbo.",
  "pli-tv-bu-vb-ay1:3.4": "Gamanaṁ paṭijānāti, nisajjaṁ na paṭijānāti, āpattiṁ na paṭijānāti, na kāretabbo.",
  "pli-tv-bu-vb-ay1:3.5": "Gamanaṁ na paṭijānāti, nisajjaṁ paṭijānāti, āpattiṁ paṭijānāti, āpattiyā kāretabbo.",
  "pli-tv-bu-vb-ay1:3.6": "Gamanaṁ na paṭijānāti, nisajjaṁ na paṭijānāti, āpattiṁ paṭijānāti, āpattiyā kāretabbo.",
  "pli-tv-bu-vb-ay1:3.7": "Gamanaṁ na paṭijānāti, nisajjaṁ paṭijānāti, āpattiṁ na paṭijānāti, nisajjāya kāretabbo.",
  "pli-tv-bu-vb-ay1:3.8": "Gamanaṁ na paṭijānāti, nisajjaṁ na paṭijānāti, āpattiṁ na paṭijānāti, na kāretabboti.",
  "pli-tv-bu-vb-ay1:3.9": "Paṭhamo aniyato niṭṭhito."
}