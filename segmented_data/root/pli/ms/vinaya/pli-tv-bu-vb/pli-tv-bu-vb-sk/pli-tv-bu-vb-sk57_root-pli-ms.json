{
  "pli-tv-bu-vb-sk57:0.1": "Theravāda Vinaya",
  "pli-tv-bu-vb-sk57:0.2": "Mahāvibhaṅga",
  "pli-tv-bu-vb-sk57:0.3": "Sekhiyakaṇḍa",
  "pli-tv-bu-vb-sk57:0.4": "Surusuruvagga",
  "pli-tv-bu-vb-sk57:0.5": "57. Chattapāṇisikkhāpada",
  "pli-tv-bu-vb-sk57:1.1": "Tena samayena buddho bhagavā sāvatthiyaṁ viharati jetavane anāthapiṇḍikassa ārāme.",
  "pli-tv-bu-vb-sk57:1.2": "Tena kho pana samayena chabbaggiyā bhikkhū chattapāṇissa dhammaṁ desenti.",
  "pli-tv-bu-vb-sk57:1.3": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-sk57:1.4": "“kathañhi nāma chabbaggiyā bhikkhū chattapāṇissa dhammaṁ desessantī”ti …pe…",
  "pli-tv-bu-vb-sk57:1.5": "“saccaṁ kira tumhe, bhikkhave, chattapāṇissa dhammaṁ desethā”ti?",
  "pli-tv-bu-vb-sk57:1.6": "“Saccaṁ, bhagavā”ti.",
  "pli-tv-bu-vb-sk57:1.7": "Vigarahi buddho bhagavā …pe…",
  "pli-tv-bu-vb-sk57:1.8": "kathañhi nāma tumhe, moghapurisā, chattapāṇissa dhammaṁ desessatha.",
  "pli-tv-bu-vb-sk57:1.9": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-sk57:1.10": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk57:1.11.1": "“Na chattapāṇissa dhammaṁ desessāmīti sikkhā karaṇīyā”ti.",
  "pli-tv-bu-vb-sk57:1.12": "Evañcidaṁ bhagavatā bhikkhūnaṁ sikkhāpadaṁ paññattaṁ hoti.",
  "pli-tv-bu-vb-sk57:2.1": "Tena kho pana samayena bhikkhū chattapāṇissa gilānassa dhammaṁ desetuṁ kukkuccāyanti.",
  "pli-tv-bu-vb-sk57:2.2.1": "Manussā ujjhāyanti khiyyanti vipācenti—",
  "pli-tv-bu-vb-sk57:2.3": "“kathañhi nāma samaṇā sakyaputtiyā chattapāṇissa gilānassa dhammaṁ na desessantī”ti.",
  "pli-tv-bu-vb-sk57:2.4": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-sk57:2.5": "Atha kho te bhikkhū bhagavato etamatthaṁ ārocesuṁ.",
  "pli-tv-bu-vb-sk57:2.6": "Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—",
  "pli-tv-bu-vb-sk57:2.7": "“anujānāmi, bhikkhave, chattapāṇissa gilānassa dhammaṁ desetuṁ.",
  "pli-tv-bu-vb-sk57:2.8": "Evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-sk57:2.9.1": "“Na chattapāṇissa agilānassa dhammaṁ desessāmīti sikkhā karaṇīyā”ti.",
  "pli-tv-bu-vb-sk57:2.10.1": "Chattaṁ nāma",
  "pli-tv-bu-vb-sk57:2.11": "tīṇi chattāni— setacchattaṁ, kilañjacchattaṁ, paṇṇacchattaṁ maṇḍalabaddhaṁ salākabaddhaṁ.",
  "pli-tv-bu-vb-sk57:2.12": "Dhammo nāma",
  "pli-tv-bu-vb-sk57:2.13": "buddhabhāsito sāvakabhāsito isibhāsito devatābhāsito atthūpasañhito dhammūpasañhito.",
  "pli-tv-bu-vb-sk57:2.14": "Deseyyāti",
  "pli-tv-bu-vb-sk57:2.15": "padena deseti, pade pade āpatti dukkaṭassa.",
  "pli-tv-bu-vb-sk57:2.16": "Akkharāya deseti, akkharakkharāya āpatti dukkaṭassa.",
  "pli-tv-bu-vb-sk57:2.17": "Na chattapāṇissa agilānassa dhammo desetabbo.",
  "pli-tv-bu-vb-sk57:2.18": "Yo anādariyaṁ paṭicca chattapāṇissa agilānassa dhammaṁ deseti, āpatti dukkaṭassa.",
  "pli-tv-bu-vb-sk57:2.19.1": "Anāpatti—",
  "pli-tv-bu-vb-sk57:2.20.1": "asañcicca …pe…",
  "pli-tv-bu-vb-sk57:2.21": "ādikammikassāti.",
  "pli-tv-bu-vb-sk57:2.22": "Sattamasikkhāpadaṁ niṭṭhitaṁ."
}