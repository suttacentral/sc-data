{
  "pli-tv-bu-vb-np12:0.1": "Theravāda Vinaya",
  "pli-tv-bu-vb-np12:0.2": "Mahāvibhaṅga",
  "pli-tv-bu-vb-np12:0.3": "Nissaggiyakaṇḍa",
  "pli-tv-bu-vb-np12:0.4": "Kosiyavagga",
  "pli-tv-bu-vb-np12:0.5": "12. Suddhakāḷakasikkhāpada",
  "pli-tv-bu-vb-np12:1.1": "Tena samayena buddho bhagavā vesāliyaṁ viharati mahāvane kūṭāgārasālāyaṁ.",
  "pli-tv-bu-vb-np12:1.2": "Tena kho pana samayena chabbaggiyā bhikkhū suddhakāḷakānaṁ eḷakalomānaṁ santhataṁ kārāpenti.",
  "pli-tv-bu-vb-np12:1.3": "Manussā vihāracārikaṁ āhiṇḍantā passitvā ujjhāyanti khiyyanti vipācenti—",
  "pli-tv-bu-vb-np12:1.4": "“kathañhi nāma samaṇā sakyaputtiyā suddhakāḷakānaṁ eḷakalomānaṁ santhataṁ kārāpessanti, seyyathāpi gihī kāmabhogino”ti.",
  "pli-tv-bu-vb-np12:1.5": "Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ.",
  "pli-tv-bu-vb-np12:1.6": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np12:1.7": "“kathañhi nāma chabbaggiyā bhikkhū suddhakāḷakānaṁ eḷakalomānaṁ santhataṁ kārāpessantī”ti.",
  "pli-tv-bu-vb-np12:1.8": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ …pe…",
  "pli-tv-bu-vb-np12:1.9": "“saccaṁ kira tumhe, bhikkhave, suddhakāḷakānaṁ eḷakalomānaṁ santhataṁ kārāpethā”ti?",
  "pli-tv-bu-vb-np12:1.10": "“Saccaṁ, bhagavā”ti.",
  "pli-tv-bu-vb-np12:1.11": "Vigarahi buddho bhagavā …pe…",
  "pli-tv-bu-vb-np12:1.12": "kathañhi nāma tumhe, moghapurisā, suddhakāḷakānaṁ eḷakalomānaṁ santhataṁ kārāpessatha.",
  "pli-tv-bu-vb-np12:1.13": "Netaṁ, moghapurisā, appasannānaṁ vā pasādāya …pe…",
  "pli-tv-bu-vb-np12:1.14": "evañca pana, bhikkhave, imaṁ sikkhāpadaṁ uddiseyyātha—",
  "pli-tv-bu-vb-np12:1.15.1": "“Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyan”ti.",
  "pli-tv-bu-vb-np12:2.1": "Yo panāti",
  "pli-tv-bu-vb-np12:2.2": "yo yādiso …pe…",
  "pli-tv-bu-vb-np12:2.3": "bhikkhūti",
  "pli-tv-bu-vb-np12:2.4": "…pe… ayaṁ imasmiṁ atthe adhippeto bhikkhūti.",
  "pli-tv-bu-vb-np12:2.5": "Kāḷakaṁ nāma",
  "pli-tv-bu-vb-np12:2.6": "dve kāḷakāni—",
  "pli-tv-bu-vb-np12:2.7": "jātiyā kāḷakaṁ vā rajanakāḷakaṁ vā.",
  "pli-tv-bu-vb-np12:2.8": "Santhataṁ nāma",
  "pli-tv-bu-vb-np12:2.9": "santharitvā kataṁ hoti avāyimaṁ.",
  "pli-tv-bu-vb-np12:2.10": "Kārāpeyyāti",
  "pli-tv-bu-vb-np12:2.11": "karoti vā kārāpeti vā, payoge dukkaṭaṁ.",
  "pli-tv-bu-vb-np12:2.12": "Paṭilābhena nissaggiyaṁ hoti.",
  "pli-tv-bu-vb-np12:2.13": "Nissajjitabbaṁ saṅghassa vā gaṇassa vā puggalassa vā.",
  "pli-tv-bu-vb-np12:2.14": "Evañca pana, bhikkhave, nissajjitabbaṁ.",
  "pli-tv-bu-vb-np12:2.15": "…pe…",
  "pli-tv-bu-vb-np12:2.16": "“idaṁ me, bhante, suddhakāḷakānaṁ eḷakalomānaṁ santhataṁ kārāpitaṁ nissaggiyaṁ.",
  "pli-tv-bu-vb-np12:2.17": "Imāhaṁ saṅghassa nissajjāmī”ti …pe…",
  "pli-tv-bu-vb-np12:2.18": "dadeyyāti …pe…",
  "pli-tv-bu-vb-np12:2.19": "dadeyyunti …pe…",
  "pli-tv-bu-vb-np12:2.20": "āyasmato dammīti.",
  "pli-tv-bu-vb-np12:2.21.1": "Attanā vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np12:2.22": "Attanā vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np12:2.23": "Parehi vippakataṁ attanā pariyosāpeti, nissaggiyaṁ pācittiyaṁ.",
  "pli-tv-bu-vb-np12:2.24": "Parehi vippakataṁ parehi pariyosāpeti, nissaggiyaṁ pācittiyaṁ.",
  "pli-tv-bu-vb-np12:2.25": "Aññassatthāya karoti vā kārāpeti vā, āpatti dukkaṭassa.",
  "pli-tv-bu-vb-np12:2.26": "Aññena kataṁ paṭilabhitvā paribhuñjati, āpatti dukkaṭassa.",
  "pli-tv-bu-vb-np12:2.27.1": "Anāpatti—",
  "pli-tv-bu-vb-np12:2.28": "vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti,",
  "pli-tv-bu-vb-np12:2.29": "ummattakassa,",
  "pli-tv-bu-vb-np12:2.30": "ādikammikassāti.",
  "pli-tv-bu-vb-np12:2.31": "Suddhakāḷakasikkhāpadaṁ niṭṭhitaṁ dutiyaṁ."
}