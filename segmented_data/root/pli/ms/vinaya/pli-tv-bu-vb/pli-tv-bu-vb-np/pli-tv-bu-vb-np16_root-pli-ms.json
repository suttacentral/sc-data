{
  "pli-tv-bu-vb-np16:0.1": "Theravāda Vinaya",
  "pli-tv-bu-vb-np16:0.2": "Mahāvibhaṅga",
  "pli-tv-bu-vb-np16:0.3": "Nissaggiyakaṇḍa",
  "pli-tv-bu-vb-np16:0.4": "Kosiyavagga",
  "pli-tv-bu-vb-np16:0.5": "16. Eḷakalomasikkhāpada",
  "pli-tv-bu-vb-np16:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np16:1.2": "Tena kho pana samayena aññatarassa bhikkhuno kosalesu janapade sāvatthiṃ gacchantassa antarāmagge eḷakalomāni uppajjiṃsu.",
  "pli-tv-bu-vb-np16:1.3": "Atha kho so bhikkhu tāni eḷakalomāni uttarāsaṅgena bhaṇḍikaṃ bandhitvā agamāsi.",
  "pli-tv-bu-vb-np16:1.4": "Manussā taṃ bhikkhuṃ passitvā uppaṇḍesuṃ—",
  "pli-tv-bu-vb-np16:1.5": "“kittakena te, bhante, kītāni?",
  "pli-tv-bu-vb-np16:1.6": "Kittako udayo bhavissatī”ti?",
  "pli-tv-bu-vb-np16:1.7": "So bhikkhu tehi manussehi uppaṇḍiyamāno maṅku ahosi.",
  "pli-tv-bu-vb-np16:1.8": "Atha kho so bhikkhu sāvatthiṃ gantvā tāni eḷakalomāni ṭhitakova āsumbhi.",
  "pli-tv-bu-vb-np16:1.9": "Bhikkhū taṃ bhikkhuṃ etadavocuṃ—",
  "pli-tv-bu-vb-np16:1.10": "“kissa tvaṃ, āvuso, imāni eḷakalomāni ṭhitakova āsumbhasī”ti?",
  "pli-tv-bu-vb-np16:1.11": "“Tathā hi panāhaṃ, āvuso, imesaṃ eḷakalomānaṃ kāraṇā manussehi uppaṇḍito”ti.",
  "pli-tv-bu-vb-np16:1.12": "“Kīva dūrato pana tvaṃ, āvuso, imāni eḷakalomāni āharī”ti?",
  "pli-tv-bu-vb-np16:1.13": "“Atirekatiyojanaṃ, āvuso”ti.",
  "pli-tv-bu-vb-np16:1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np16:1.15": "“kathañhi nāma bhikkhu atirekatiyojanaṃ eḷakalomāni āharissatī”ti.",
  "pli-tv-bu-vb-np16:1.16": "Atha kho te bhikkhū taṃ bhikkhuṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np16:1.17": "“saccaṃ kira tvaṃ, bhikkhu, atirekatiyojanaṃ eḷakalomāni āharī”ti?",
  "pli-tv-bu-vb-np16:1.18": "“Saccaṃ, bhagavā”ti.",
  "pli-tv-bu-vb-np16:1.19": "Vigarahi buddho bhagavā …pe…",
  "pli-tv-bu-vb-np16:1.20": "kathañhi nāma tvaṃ, moghapurisa, atirekatiyojanaṃ eḷakalomāni āharissasi.",
  "pli-tv-bu-vb-np16:1.21": "Netaṃ moghapurisa, appasannānaṃ vā pasādāya …pe…",
  "pli-tv-bu-vb-np16:1.22": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np16:1.23": "“Bhikkhuno paneva addhānamaggappaṭipannassa eḷakalomāni uppajjeyyuṃ. Ākaṅkhamānena bhikkhunā paṭiggahetabbāni.",
  "pli-tv-bu-vb-np16:1.24": "Paṭiggahetvā tiyojanaparamaṃ sahatthā haritabbāni, asante hārake.",
  "pli-tv-bu-vb-np16:1.25": "Tato ce uttari hareyya, asantepi hārake, nissaggiyaṃ pācittiyan”ti.",
  "pli-tv-bu-vb-np16:2.1": "Bhikkhuno paneva addhānamaggappaṭipannassāti",
  "pli-tv-bu-vb-np16:2.2": "panthaṃ gacchantassa.",
  "pli-tv-bu-vb-np16:2.3": "Eḷakalomāni uppajjeyyunti",
  "pli-tv-bu-vb-np16:2.4": "uppajjeyyuṃ saṃghato vā gaṇato vā ñātito vā mittato vā paṃsukūlaṃ vā attano vā dhanena.",
  "pli-tv-bu-vb-np16:2.5": "Ākaṅkhamānenāti",
  "pli-tv-bu-vb-np16:2.6": "icchamānena paṭiggahetabbāni.",
  "pli-tv-bu-vb-np16:2.7": "Paṭiggahetvā tiyojanaparamaṃ sahatthā haritabbānīti",
  "pli-tv-bu-vb-np16:2.8": "tiyojanaparamatā sahatthā haritabbāni.",
  "pli-tv-bu-vb-np16:2.9": "Asante hāraketi",
  "pli-tv-bu-vb-np16:2.10": "nāñño koci hārako hoti itthī vā puriso vā gahaṭṭho vā pabbajito vā.",
  "pli-tv-bu-vb-np16:2.11": "Tato ce uttari hareyya, asantepi hāraketi",
  "pli-tv-bu-vb-np16:2.12": "paṭhamaṃ pādaṃ tiyojanaṃ atikkāmeti, āpatti dukkaṭassa.",
  "pli-tv-bu-vb-np16:2.13": "Dutiyaṃ pādaṃ atikkāmeti, nissaggiyaṃ pācittiyaṃ.",
  "pli-tv-bu-vb-np16:2.14": "Antotiyojane ṭhito bahitiyojanaṃ pāteti, nissaggiyaṃ pācittiyaṃ.",
  "pli-tv-bu-vb-np16:2.15": "Aññassa yāne vā bhaṇḍe vā ajānantassa pakkhipitvā tiyojanaṃ atikkāmeti, nissaggiyāni honti.",
  "pli-tv-bu-vb-np16:2.16": "Nissajjitabbāni saṃghassa vā gaṇassa vā puggalassa vā.",
  "pli-tv-bu-vb-np16:2.17": "Evañca pana, bhikkhave, nissajjitabbāni.",
  "pli-tv-bu-vb-np16:2.18": "…pe…",
  "pli-tv-bu-vb-np16:2.19": "“imāni me, bhante, eḷakalomāni tiyojanaṃ atikkāmitāni nissaggiyāni.",
  "pli-tv-bu-vb-np16:2.20": "Imānāhaṃ saṃghassa nissajjāmī”ti …pe…",
  "pli-tv-bu-vb-np16:2.21": "dadeyyāti …pe…",
  "pli-tv-bu-vb-np16:2.22": "dadeyyunti …pe…",
  "pli-tv-bu-vb-np16:2.23": "āyasmato dammīti.",
  "pli-tv-bu-vb-np16:2.24": "Atirekatiyojane atirekasaññī atikkāmeti, nissaggiyaṃ pācittiyaṃ.",
  "pli-tv-bu-vb-np16:2.25": "Atirekatiyojane vematiko atikkāmeti, nissaggiyaṃ pācittiyaṃ.",
  "pli-tv-bu-vb-np16:2.26": "Atirekatiyojane ūnakasaññī atikkāmeti, nissaggiyaṃ pācittiyaṃ.",
  "pli-tv-bu-vb-np16:2.27": "Ūnakatiyojane atirekasaññī, āpatti dukkaṭassa.",
  "pli-tv-bu-vb-np16:2.28": "Ūnakatiyojane vematiko, āpatti dukkaṭassa.",
  "pli-tv-bu-vb-np16:2.29": "Ūnakatiyojane ūnakasaññī, anāpatti.",
  "pli-tv-bu-vb-np16:2.30": "Anāpatti—",
  "pli-tv-bu-vb-np16:2.31": "tiyojanaṃ harati,",
  "pli-tv-bu-vb-np16:2.32": "ūnakatiyojanaṃ harati,",
  "pli-tv-bu-vb-np16:2.33": "tiyojanaṃ haratipi paccāharatipi,",
  "pli-tv-bu-vb-np16:2.34": "tiyojanaṃ vāsādhippāyo gantvā tato paraṃ harati,",
  "pli-tv-bu-vb-np16:2.35": "acchinnaṃ paṭilabhitvā harati,",
  "pli-tv-bu-vb-np16:2.36": "nissaṭṭhaṃ paṭilabhitvā harati,",
  "pli-tv-bu-vb-np16:2.37": "aññaṃ harāpeti,",
  "pli-tv-bu-vb-np16:2.38": "katabhaṇḍaṃ,",
  "pli-tv-bu-vb-np16:2.39": "ummattakassa,",
  "pli-tv-bu-vb-np16:2.40": "ādikammikassāti.",
  "pli-tv-bu-vb-np16:2.41": "Eḷakalomasikkhāpadaṃ niṭṭhitaṃ chaṭṭhaṃ."
}
