{
  "pli-tv-bu-vb-np3:0.1": "Theravāda Vinaya",
  "pli-tv-bu-vb-np3:0.2": "Mahāvibhaṅga",
  "pli-tv-bu-vb-np3:0.3": "Nissaggiyakaṇḍa",
  "pli-tv-bu-vb-np3:0.4": "Cīvaravagga",
  "pli-tv-bu-vb-np3:0.5": "3. Tatiyakathinasikkhāpada",
  "pli-tv-bu-vb-np3:1.1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np3:1.1.2": "Tena kho pana samayena aññatarassa bhikkhuno akālacīvaraṃ uppannaṃ hoti.",
  "pli-tv-bu-vb-np3:1.1.3": "Tassa taṃ cīvaraṃ kayiramānaṃ nappahoti.",
  "pli-tv-bu-vb-np3:1.1.4": "Atha kho so bhikkhu taṃ cīvaraṃ ussāpetvā punappunaṃ vimajjati.",
  "pli-tv-bu-vb-np3:1.1.5": "Addasā kho bhagavā senāsanacārikaṃ āhiṇḍanto taṃ bhikkhuṃ taṃ cīvaraṃ ussāpetvā punappunaṃ vimajjantaṃ.",
  "pli-tv-bu-vb-np3:1.1.6": "Disvāna yena so bhikkhu tenupasaṅkami; upasaṅkamitvā taṃ bhikkhuṃ etadavoca—",
  "pli-tv-bu-vb-np3:1.1.7": "“kissa tvaṃ, bhikkhu, imaṃ cīvaraṃ ussāpetvā punappunaṃ vimajjasī”ti?",
  "pli-tv-bu-vb-np3:1.1.8": "“Idaṃ me, bhante, akālacīvaraṃ uppannaṃ.",
  "pli-tv-bu-vb-np3:1.1.9": "Kayiramānaṃ nappahoti.",
  "pli-tv-bu-vb-np3:1.1.10": "Tenāhaṃ imaṃ cīvaraṃ ussāpetvā punappunaṃ vimajjāmī”ti.",
  "pli-tv-bu-vb-np3:1.1.11": "“Atthi pana te, bhikkhu, cīvarapaccāsā”ti?",
  "pli-tv-bu-vb-np3:1.1.12": "“Atthi, bhagavā”ti.",
  "pli-tv-bu-vb-np3:1.1.13": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā, bhikkhū āmantesi—",
  "pli-tv-bu-vb-np3:1.1.14": "“anujānāmi, bhikkhave, akālacīvaraṃ paṭiggahetvā cīvarapaccāsā nikkhipitun”ti.",
  "pli-tv-bu-vb-np3:1.3.1": "Tena kho pana samayena bhikkhū—“bhagavatā anuññātaṃ akālacīvaraṃ paṭiggahetvā cīvarapaccāsā nikkhipitun”ti akālacīvarāni paṭiggahetvā atirekamāsaṃ nikkhipanti.",
  "pli-tv-bu-vb-np3:1.3.2": "Tāni cīvarāni cīvaravaṃse bhaṇḍikābaddhāni tiṭṭhanti.",
  "pli-tv-bu-vb-np3:1.3.3": "Addasā kho āyasmā ānando senāsanacārikaṃ āhiṇḍanto tāni cīvarāni cīvaravaṃse bhaṇḍikābaddhāni tiṭṭhante.",
  "pli-tv-bu-vb-np3:1.3.4": "Disvāna bhikkhū āmantesi—",
  "pli-tv-bu-vb-np3:1.3.5": "“kassimāni, āvuso, cīvarāni cīvaravaṃse bhaṇḍikābaddhāni tiṭṭhantī”ti?",
  "pli-tv-bu-vb-np3:1.3.6": "“Amhākaṃ, āvuso, akālacīvarāni cīvarapaccāsā nikkhittānī”ti.",
  "pli-tv-bu-vb-np3:1.3.7": "“Kīvaciraṃ panāvuso, imāni cīvarāni nikkhittānī”ti?",
  "pli-tv-bu-vb-np3:1.3.8": "“Atirekamāsaṃ, āvuso”ti.",
  "pli-tv-bu-vb-np3:1.3.9": "Āyasmā ānando ujjhāyati khiyyati vipāceti—",
  "pli-tv-bu-vb-np3:1.3.10": "“kathañhi nāma bhikkhū akālacīvaraṃ paṭiggahetvā atirekamāsaṃ nikkhipissantī”ti.",
  "pli-tv-bu-vb-np3:1.3.11": "Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi …pe…",
  "pli-tv-bu-vb-np3:1.3.12": "“saccaṃ kira, bhikkhave, bhikkhū akālacīvaraṃ paṭiggahetvā atirekamāsaṃ nikkhipantī”ti?",
  "pli-tv-bu-vb-np3:1.3.13": "“Saccaṃ, bhagavā”ti.",
  "pli-tv-bu-vb-np3:1.3.14": "Vigarahi buddho bhagavā …pe…",
  "pli-tv-bu-vb-np3:1.3.15": "kathañhi nāma te, bhikkhave, moghapurisā akālacīvaraṃ paṭiggahetvā atirekamāsaṃ nikkhipissanti.",
  "pli-tv-bu-vb-np3:1.3.16": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-np3:1.3.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np3:1.3.18": "“Niṭṭhitacīvarasmiṃ bhikkhunā ubbhatasmiṃ kathine bhikkhuno paneva akālacīvaraṃ uppajjeyya, ākaṅkhamānena bhikkhunā paṭiggahetabbaṃ.",
  "pli-tv-bu-vb-np3:1.3.19": "Paṭiggahetvā khippameva kāretabbaṃ.",
  "pli-tv-bu-vb-np3:1.3.20": "No cassa pāripūri, māsaparamaṃ tena bhikkhunā taṃ cīvaraṃ nikkhipitabbaṃ ūnassa pāripūriyā satiyā paccāsāya.",
  "pli-tv-bu-vb-np3:1.3.21": "Tato ce uttari nikkhipeyya, satiyāpi paccāsāya, nissaggiyaṃ pācittiyan”ti.",
  "pli-tv-bu-vb-np3:2.1.1": "Niṭṭhitacīvarasminti",
  "pli-tv-bu-vb-np3:2.1.2": "bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.",
  "pli-tv-bu-vb-np3:2.1.3": "Ubbhatasmiṃ kathineti",
  "pli-tv-bu-vb-np3:2.1.4": "aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.",
  "pli-tv-bu-vb-np3:2.1.5": "Akālacīvaraṃ nāma",
  "pli-tv-bu-vb-np3:2.1.6": "anatthate kathine ekādasamāse uppannaṃ,",
  "pli-tv-bu-vb-np3:2.1.7": "atthate kathine sattamāse uppannaṃ,",
  "pli-tv-bu-vb-np3:2.1.8": "kālepi ādissa dinnaṃ, etaṃ akālacīvaraṃ nāma.",
  "pli-tv-bu-vb-np3:2.1.9": "Uppajjeyyāti",
  "pli-tv-bu-vb-np3:2.1.10": "uppajjeyya saṃghato vā gaṇato vā ñātito vā mittato vā paṃsukūlaṃ vā attano vā dhanena.",
  "pli-tv-bu-vb-np3:2.1.11": "Ākaṅkhamānenāti",
  "pli-tv-bu-vb-np3:2.1.12": "icchamānena paṭiggahetabbaṃ.",
  "pli-tv-bu-vb-np3:2.1.13": "Paṭiggahetvā khippameva kāretabbanti",
  "pli-tv-bu-vb-np3:2.1.14": "dasāhā kāretabbaṃ.",
  "pli-tv-bu-vb-np3:2.1.15": "No cassa pāripūrīti",
  "pli-tv-bu-vb-np3:2.1.16": "kayiramānaṃ nappahoti.",
  "pli-tv-bu-vb-np3:2.1.17": "Māsaparamaṃ tena bhikkhunā taṃ cīvaraṃ nikkhipitabbanti",
  "pli-tv-bu-vb-np3:2.1.18": "māsaparamatā nikkhipitabbaṃ.",
  "pli-tv-bu-vb-np3:2.1.19": "Ūnassa pāripūriyāti",
  "pli-tv-bu-vb-np3:2.1.20": "ūnassa pāripūratthāya.",
  "pli-tv-bu-vb-np3:2.1.21": "Satiyā paccāsāyāti",
  "pli-tv-bu-vb-np3:2.1.22": "paccāsā hoti saṃghato vā gaṇato vā ñātito vā mittato vā paṃsukūlaṃ vā attano vā dhanena.",
  "pli-tv-bu-vb-np3:2.2.1": "Tato ce uttari nikkhipeyya satiyāpi paccāsāyāti",
  "pli-tv-bu-vb-np3:2.2.2": "tadahuppanne mūlacīvare paccāsācīvaraṃ uppajjati, dasāhā kāretabbaṃ.",
  "pli-tv-bu-vb-np3:2.2.3": "Dvīhuppanne mūlacīvare paccāsācīvaraṃ uppajjati, dasāhā kāretabbaṃ.",
  "pli-tv-bu-vb-np3:2.2.4": "Tīhuppanne mūlacīvare …pe…",
  "pli-tv-bu-vb-np3:2.2.5": "catūhuppanne …",
  "pli-tv-bu-vb-np3:2.2.6": "pañcāhuppanne …",
  "pli-tv-bu-vb-np3:2.2.7": "chāhuppanne …",
  "pli-tv-bu-vb-np3:2.2.8": "sattāhuppanne …",
  "pli-tv-bu-vb-np3:2.2.9": "aṭṭhāhuppanne …",
  "pli-tv-bu-vb-np3:2.2.10": "navāhuppanne …",
  "pli-tv-bu-vb-np3:2.2.11": "dasāhuppanne mūlacīvare paccāsācīvaraṃ uppajjati, dasāhā kāretabbaṃ.",
  "pli-tv-bu-vb-np3:2.2.12": "Ekādase uppanne …pe…",
  "pli-tv-bu-vb-np3:2.2.13": "dvādase uppanne …",
  "pli-tv-bu-vb-np3:2.2.14": "terase uppanne …",
  "pli-tv-bu-vb-np3:2.2.15": "cuddase uppanne …",
  "pli-tv-bu-vb-np3:2.2.16": "pannarase uppanne …",
  "pli-tv-bu-vb-np3:2.2.17": "soḷase uppanne …",
  "pli-tv-bu-vb-np3:2.2.18": "sattarase uppanne …",
  "pli-tv-bu-vb-np3:2.2.19": "aṭṭhārase uppanne …",
  "pli-tv-bu-vb-np3:2.2.20": "ekūnavīse uppanne …",
  "pli-tv-bu-vb-np3:2.2.21": "vīse uppanne mūlacīvare paccāsācīvaraṃ uppajjati, dasāhā kāretabbaṃ.",
  "pli-tv-bu-vb-np3:2.2.22": "Ekavīse uppanne mūlacīvare paccāsācīvaraṃ uppajjati, navāhā kāretabbaṃ.",
  "pli-tv-bu-vb-np3:2.2.23": "Dvāvīse uppanne …pe…",
  "pli-tv-bu-vb-np3:2.2.24": "tevīse uppanne …",
  "pli-tv-bu-vb-np3:2.2.25": "catuvīse uppanne …",
  "pli-tv-bu-vb-np3:2.2.26": "pañcavīse uppanne …",
  "pli-tv-bu-vb-np3:2.2.27": "chabbīse uppanne …",
  "pli-tv-bu-vb-np3:2.2.28": "sattavīse uppanne …",
  "pli-tv-bu-vb-np3:2.2.29": "aṭṭhavīse uppanne …",
  "pli-tv-bu-vb-np3:2.2.30": "ekūnatiṃse uppanne mūlacīvare paccāsācīvaraṃ uppajjati, ekāhaṃ kāretabbaṃ …",
  "pli-tv-bu-vb-np3:2.2.31": "tiṃse uppanne mūlacīvare paccāsācīvaraṃ uppajjati, tadaheva adhiṭṭhātabbaṃ vikappetabbaṃ vissajjetabbaṃ.",
  "pli-tv-bu-vb-np3:2.2.32": "No ce adhiṭṭheyya vā vikappeyya vā vissajjeyya vā, ekatiṃse aruṇuggamane nissaggiyaṃ hoti.",
  "pli-tv-bu-vb-np3:2.2.33": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np3:2.2.34": "Evañca pana, bhikkhave, nissajjitabbaṃ.",
  "pli-tv-bu-vb-np3:2.2.35": "…pe…",
  "pli-tv-bu-vb-np3:2.2.36": "idaṃ me, bhante, akālacīvaraṃ māsātikkantaṃ nissaggiyaṃ,",
  "pli-tv-bu-vb-np3:2.2.37": "imāhaṃ saṃghassa nissajjāmīti …pe…",
  "pli-tv-bu-vb-np3:2.2.38": "dadeyyāti …pe…",
  "pli-tv-bu-vb-np3:2.2.39": "dadeyyunti …pe…",
  "pli-tv-bu-vb-np3:2.2.40": "āyasmato dammīti.",
  "pli-tv-bu-vb-np3:2.2.41": "Visabhāge uppanne mūlacīvare paccāsācīvaraṃ uppajjati, rattiyo ca sesā honti, na akāmā kāretabbaṃ.",
  "pli-tv-bu-vb-np3:2.3.1": "Māsātikkante atikkantasaññī, nissaggiyaṃ pācittiyaṃ.",
  "pli-tv-bu-vb-np3:2.3.2": "Māsātikkante vematiko nissaggiyaṃ pācittiyaṃ.",
  "pli-tv-bu-vb-np3:2.3.3": "Māsātikkante anatikkantasaññī nissaggiyaṃ pācittiyaṃ.",
  "pli-tv-bu-vb-np3:2.3.4": "Anadhiṭṭhite adhiṭṭhitasaññī …pe…",
  "pli-tv-bu-vb-np3:2.3.5": "avikappite vikappitasaññī …",
  "pli-tv-bu-vb-np3:2.3.6": "avissajjite vissajjitasaññī …",
  "pli-tv-bu-vb-np3:2.3.7": "anaṭṭhe naṭṭhasaññī …",
  "pli-tv-bu-vb-np3:2.3.8": "avinaṭṭhe vinaṭṭhasaññī …",
  "pli-tv-bu-vb-np3:2.3.9": "adaḍḍhe daḍḍhasaññī …",
  "pli-tv-bu-vb-np3:2.3.10": "avilutte viluttasaññī, nissaggiyaṃ pācittiyaṃ.",
  "pli-tv-bu-vb-np3:2.3.11": "Nissaggiyaṃ cīvaraṃ anissajjitvā paribhuñjati, āpatti dukkaṭassa.",
  "pli-tv-bu-vb-np3:2.3.12": "Māsānatikkante atikkantasaññī, āpatti dukkaṭassa.",
  "pli-tv-bu-vb-np3:2.3.13": "Māsānatikkante vematiko, āpatti dukkaṭassa.",
  "pli-tv-bu-vb-np3:2.3.14": "Māsānatikkante anatikkantasaññī, anāpatti.",
  "pli-tv-bu-vb-np3:2.4.1": "Anāpatti—",
  "pli-tv-bu-vb-np3:2.4.2": "antomāse adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti,",
  "pli-tv-bu-vb-np3:2.4.3": "ummattakassa,",
  "pli-tv-bu-vb-np3:2.4.4": "ādikammikassāti.",
  "pli-tv-bu-vb-np3:2.4.5": "Tatiyakathinasikkhāpadaṃ niṭṭhitaṃ tatiyaṃ."
}
