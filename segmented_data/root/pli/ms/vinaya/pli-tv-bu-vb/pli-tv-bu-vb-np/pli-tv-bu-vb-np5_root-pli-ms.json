{
  "pli-tv-bu-vb-np5:0.1": "Theravāda Vinaya",
  "pli-tv-bu-vb-np5:0.2": "Mahāvibhaṅga",
  "pli-tv-bu-vb-np5:0.3": "Nissaggiyakaṇḍa",
  "pli-tv-bu-vb-np5:0.4": "Cīvaravagga",
  "pli-tv-bu-vb-np5:0.5": "5. Cīvarapaṭiggahaṇasikkhāpada",
  "pli-tv-bu-vb-np5:1.1.1": "Tena samayena buddho bhagavā rājagahe viharati veḷuvane kalandakanivāpe.",
  "pli-tv-bu-vb-np5:1.1.2": "Tena kho pana samayena uppalavaṇṇā bhikkhunī sāvatthiyaṃ viharati.",
  "pli-tv-bu-vb-np5:1.1.3": "Atha kho uppalavaṇṇā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi.",
  "pli-tv-bu-vb-np5:1.1.4": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya.",
  "pli-tv-bu-vb-np5:1.1.5": "Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi.",
  "pli-tv-bu-vb-np5:1.1.6": "Tena kho pana samayena corā katakammā gāviṃ vadhitvā maṃsaṃ gahetvā andhavanaṃ pavisiṃsu.",
  "pli-tv-bu-vb-np5:1.1.7": "Addasā kho coragāmaṇiko uppalavaṇṇaṃ bhikkhuniṃ aññatarasmiṃ rukkhamūle divāvihāraṃ nisinnaṃ.",
  "pli-tv-bu-vb-np5:1.1.8": "Disvānassa etadahosi—",
  "pli-tv-bu-vb-np5:1.1.9": "“sace me puttabhātukā passissanti viheṭhissanti imaṃ bhikkhunin”ti",
  "pli-tv-bu-vb-np5:1.1.10": "aññena maggena agamāsi.",
  "pli-tv-bu-vb-np5:1.1.11": "Atha kho so coragāmaṇiko maṃse pakke varamaṃsāni gahetvā paṇṇapuṭaṃ bandhitvā uppalavaṇṇāya bhikkhuniyā avidūre rukkhe ālaggetvā—",
  "pli-tv-bu-vb-np5:1.1.12": "“yo passati samaṇo vā brāhmaṇo vā dinnaṃyeva haratū”ti, vatvā pakkāmi.",
  "pli-tv-bu-vb-np5:1.1.13": "Assosi kho uppalavaṇṇā bhikkhunī samādhimhā vuṭṭhahitvā tassa coragāmaṇikassa imaṃ vācaṃ bhāsamānassa.",
  "pli-tv-bu-vb-np5:1.1.14": "Atha kho uppalavaṇṇā bhikkhunī taṃ maṃsaṃ gahetvā upassayaṃ agamāsi.",
  "pli-tv-bu-vb-np5:1.1.15": "Atha kho uppalavaṇṇā bhikkhunī tassā rattiyā accayena taṃ maṃsaṃ sampādetvā uttarāsaṅgena bhaṇḍikaṃ bandhitvā vehāsaṃ abbhuggantvā veḷuvane paccuṭṭhāsi.",
  "pli-tv-bu-vb-np5:1.2.1": "Tena kho pana samayena bhagavā gāmaṃ piṇḍāya paviṭṭho hoti.",
  "pli-tv-bu-vb-np5:1.2.2": "Āyasmā udāyī ohiyyako hoti vihārapālo.",
  "pli-tv-bu-vb-np5:1.2.3": "Atha kho uppalavaṇṇā bhikkhunī yenāyasmā udāyī tenupasaṅkami; upasaṅkamitvā āyasmantaṃ udāyiṃ etadavoca—",
  "pli-tv-bu-vb-np5:1.2.4": "“kahaṃ, bhante, bhagavā”ti?",
  "pli-tv-bu-vb-np5:1.2.5": "“Paviṭṭho, bhagini, bhagavā gāmaṃ piṇḍāyā”ti.",
  "pli-tv-bu-vb-np5:1.2.6": "“Imaṃ, bhante, maṃsaṃ bhagavato dehī”ti.",
  "pli-tv-bu-vb-np5:1.2.7": "“Santappito tayā, bhagini, bhagavā maṃsena.",
  "pli-tv-bu-vb-np5:1.2.8": "Sace me tvaṃ antaravāsakaṃ dadeyyāsi, evaṃ ahampi santappito bhaveyyaṃ antaravāsakenā”ti.",
  "pli-tv-bu-vb-np5:1.2.9": "“Mayaṃ kho, bhante, mātugāmā nāma kicchalābhā. Idañca me antimaṃ pañcamaṃ cīvaraṃ.",
  "pli-tv-bu-vb-np5:1.2.10": "Nāhaṃ dassāmī”ti.",
  "pli-tv-bu-vb-np5:1.2.11": "“Seyyathāpi, bhagini, puriso hatthiṃ datvā kacche sajjeyya;",
  "pli-tv-bu-vb-np5:1.2.12": "evameva kho tvaṃ, bhagini, bhagavato maṃsaṃ datvā mayi antaravāsake sajjasī”ti.",
  "pli-tv-bu-vb-np5:1.2.13": "Atha kho uppalavaṇṇā bhikkhunī āyasmatā udāyinā nippīḷiyamānā antaravāsakaṃ datvā upassayaṃ agamāsi.",
  "pli-tv-bu-vb-np5:1.2.14": "Bhikkhuniyo uppalavaṇṇāya bhikkhuniyā pattacīvaraṃ paṭiggaṇhantiyo uppalavaṇṇaṃ bhikkhuniṃ etadavocuṃ—",
  "pli-tv-bu-vb-np5:1.2.15": "“kahaṃ te, ayye, antaravāsako”ti?",
  "pli-tv-bu-vb-np5:1.2.16": "Uppalavaṇṇā bhikkhunī bhikkhunīnaṃ etamatthaṃ ārocesi.",
  "pli-tv-bu-vb-np5:1.2.17": "Bhikkhuniyo ujjhāyanti khiyyanti vipācenti—",
  "pli-tv-bu-vb-np5:1.2.18": "“kathañhi nāma ayyo udāyī bhikkhuniyā cīvaraṃ paṭiggahessati kicchalābho mātugāmo”ti.",
  "pli-tv-bu-vb-np5:1.2.19": "Atha kho tā bhikkhuniyo bhikkhūnaṃ etamatthaṃ ārocesuṃ.",
  "pli-tv-bu-vb-np5:1.2.20": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np5:1.2.21": "“kathañhi nāma āyasmā udāyī bhikkhuniyā cīvaraṃ paṭiggahessatī”ti.",
  "pli-tv-bu-vb-np5:1.2.22": "Atha kho te bhikkhū āyasmantaṃ udāyiṃ anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np5:1.2.23": "“saccaṃ kira tvaṃ, udāyi, bhikkhuniyā cīvaraṃ paṭiggahesī”ti?",
  "pli-tv-bu-vb-np5:1.2.24": "“Saccaṃ, bhagavā”ti.",
  "pli-tv-bu-vb-np5:1.2.25": "“Ñātikā te, udāyi, aññātikā”ti?",
  "pli-tv-bu-vb-np5:1.2.26": "“Aññātikā, bhagavā”ti.",
  "pli-tv-bu-vb-np5:1.2.27": "“Aññātako, moghapurisa, aññātikāya na jānāti patirūpaṃ vā appatirūpaṃ vā santaṃ vā asantaṃ vā.",
  "pli-tv-bu-vb-np5:1.2.28": "Tattha nāma tvaṃ, moghapurisa, aññātikāya bhikkhuniyā hatthato cīvaraṃ paṭiggahessasi.",
  "pli-tv-bu-vb-np5:1.2.29": "Netaṃ moghapurisa, appasannānaṃ vā pasādāya …pe…",
  "pli-tv-bu-vb-np5:1.2.30": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np5:1.2.31": "“Yo pana bhikkhu aññātikāya bhikkhuniyā hatthato cīvaraṃ paṭiggaṇheyya, nissaggiyaṃ pācittiyan”ti.",
  "pli-tv-bu-vb-np5:1.2.32": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np5:2.1": "Tena kho pana samayena bhikkhū kukkuccāyantā bhikkhunīnaṃ pārivattakacīvaraṃ na paṭiggaṇhanti.",
  "pli-tv-bu-vb-np5:2.2": "Bhikkhuniyo ujjhāyanti khiyyanti vipācenti—",
  "pli-tv-bu-vb-np5:2.3": "“kathañhi nāma ayyā amhākaṃ pārivattakacīvaraṃ na paṭiggahessantī”ti.",
  "pli-tv-bu-vb-np5:2.4": "Assosuṃ kho bhikkhū tāsaṃ bhikkhunīnaṃ ujjhāyantīnaṃ khiyyantīnaṃ vipācentīnaṃ.",
  "pli-tv-bu-vb-np5:2.5": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-np5:2.6": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np5:2.7": "“anujānāmi, bhikkhave, pañcannaṃ pārivattakaṃ paṭiggahetuṃ— bhikkhussa, bhikkhuniyā, sikkhamānāya, sāmaṇerassa, sāmaṇeriyā.",
  "pli-tv-bu-vb-np5:2.8": "Anujānāmi, bhikkhave, imesaṃ pañcannaṃ pārivattakaṃ paṭiggahetuṃ.",
  "pli-tv-bu-vb-np5:2.9": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np5:2.10": "“Yo pana bhikkhu aññātikāya bhikkhuniyā hatthato cīvaraṃ paṭiggaṇheyya, aññatra pārivattakā, nissaggiyaṃ pācittiyan”ti.",
  "pli-tv-bu-vb-np5:3.1.1": "Yo panāti",
  "pli-tv-bu-vb-np5:3.1.2": "yo yādiso …pe…",
  "pli-tv-bu-vb-np5:3.1.3": "bhikkhūti",
  "pli-tv-bu-vb-np5:3.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np5:3.1.5": "Aññātikā nāma",
  "pli-tv-bu-vb-np5:3.1.6": "mātito vā pitito vā yāva sattamā pitāmahayugā asambaddhā.",
  "pli-tv-bu-vb-np5:3.1.7": "Bhikkhunī nāma",
  "pli-tv-bu-vb-np5:3.1.8": "ubhatosaṃghe upasampannā.",
  "pli-tv-bu-vb-np5:3.1.9": "Cīvaraṃ nāma",
  "pli-tv-bu-vb-np5:3.1.10": "channaṃ cīvarānaṃ aññataraṃ cīvaraṃ vikappanupagaṃ pacchimaṃ.",
  "pli-tv-bu-vb-np5:3.1.11": "Aññatra pārivattakāti",
  "pli-tv-bu-vb-np5:3.1.12": "ṭhapetvā pārivattakaṃ.",
  "pli-tv-bu-vb-np5:3.1.13": "Paṭiggaṇhāti, payoge dukkaṭaṃ.",
  "pli-tv-bu-vb-np5:3.1.14": "Paṭilābhena nissaggiyaṃ hoti.",
  "pli-tv-bu-vb-np5:3.1.15": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np5:3.1.16": "Evañca pana, bhikkhave, nissajjitabbaṃ.",
  "pli-tv-bu-vb-np5:3.1.17": "…pe…",
  "pli-tv-bu-vb-np5:3.1.18": "idaṃ me, bhante, cīvaraṃ aññātikāya bhikkhuniyā hatthato paṭiggahitaṃ, aññatra pārivattakā, nissaggiyaṃ.",
  "pli-tv-bu-vb-np5:3.1.19": "Imāhaṃ saṃghassa nissajjāmīti …pe…",
  "pli-tv-bu-vb-np5:3.1.20": "dadeyyāti …pe…",
  "pli-tv-bu-vb-np5:3.1.21": "dadeyyunti …pe…",
  "pli-tv-bu-vb-np5:3.1.22": "āyasmato dammīti.",
  "pli-tv-bu-vb-np5:3.2.1": "Aññātikāya aññātikasaññī cīvaraṃ paṭiggaṇhāti, aññatra pārivattakā, nissaggiyaṃ pācittiyaṃ.",
  "pli-tv-bu-vb-np5:3.2.2": "Aññātikāya vematiko cīvaraṃ paṭiggaṇhāti, aññatra pārivattakā, nissaggiyaṃ pācittiyaṃ.",
  "pli-tv-bu-vb-np5:3.2.3": "Aññātikāya ñātikasaññī cīvaraṃ paṭiggaṇhāti, aññatra pārivattakā, nissaggiyaṃ pācittiyaṃ.",
  "pli-tv-bu-vb-np5:3.2.4": "Ekatoupasampannāya hatthato cīvaraṃ paṭiggaṇhāti, aññatra pārivattakā, āpatti dukkaṭassa.",
  "pli-tv-bu-vb-np5:3.2.5": "Ñātikāya aññātikasaññī, āpatti dukkaṭassa.",
  "pli-tv-bu-vb-np5:3.2.6": "Ñātikāya vematiko, āpatti dukkaṭassa.",
  "pli-tv-bu-vb-np5:3.2.7": "Ñātikāya ñātikasaññī, anāpatti.",
  "pli-tv-bu-vb-np5:3.3.1": "Anāpatti—",
  "pli-tv-bu-vb-np5:3.3.2": "ñātikāya,",
  "pli-tv-bu-vb-np5:3.3.3": "pārivattakaṃ parittena vā vipulaṃ, vipulena vā parittaṃ,",
  "pli-tv-bu-vb-np5:3.3.4": "bhikkhu vissāsaṃ gaṇhāti,",
  "pli-tv-bu-vb-np5:3.3.5": "tāvakālikaṃ gaṇhāti,",
  "pli-tv-bu-vb-np5:3.3.6": "cīvaraṃ ṭhapetvā aññaṃ parikkhāraṃ gaṇhāti,",
  "pli-tv-bu-vb-np5:3.3.7": "sikkhamānāya,",
  "pli-tv-bu-vb-np5:3.3.8": "sāmaṇeriyā,",
  "pli-tv-bu-vb-np5:3.3.9": "ummattakassa,",
  "pli-tv-bu-vb-np5:3.3.10": "ādikammikassāti.",
  "pli-tv-bu-vb-np5:3.3.11": "Cīvarapaṭiggahaṇasikkhāpadaṃ niṭṭhitaṃ pañcamaṃ."
}
