{
  "pli-tv-bu-vb-np22:0.1": "Theravāda Vinaya",
  "pli-tv-bu-vb-np22:0.2": "Mahāvibhaṅga",
  "pli-tv-bu-vb-np22:0.3": "Nissaggiyakaṇḍa",
  "pli-tv-bu-vb-np22:0.4": "Pattavagga",
  "pli-tv-bu-vb-np22:0.5": "22. Ūnapañcabandhanasikkhāpada",
  "pli-tv-bu-vb-np22:1.1.1": "Tena samayena buddho bhagavā sakkesu viharati kapilavatthusmiṃ nigrodhārāme.",
  "pli-tv-bu-vb-np22:1.1.2": "Tena kho pana samayena aññatarena kumbhakārena bhikkhū pavāritā honti—",
  "pli-tv-bu-vb-np22:1.1.3": "“yesaṃ ayyānaṃ pattena attho ahaṃ pattenā”ti.",
  "pli-tv-bu-vb-np22:1.1.4": "Tena kho pana samayena bhikkhū na mattaṃ jānitvā bahū patte viññāpenti.",
  "pli-tv-bu-vb-np22:1.1.5": "Yesaṃ khuddakā pattā te mahante patte viññāpenti.",
  "pli-tv-bu-vb-np22:1.1.6": "Yesaṃ mahantā pattā te khuddake patte viññāpenti.",
  "pli-tv-bu-vb-np22:1.1.7": "Atha kho so kumbhakāro bhikkhūnaṃ bahū patte karonto na sakkoti aññaṃ vikkāyikaṃ bhaṇḍaṃ kātuṃ,",
  "pli-tv-bu-vb-np22:1.1.8": "attanāpi na yāpeti, puttadārāpissa kilamanti.",
  "pli-tv-bu-vb-np22:1.1.9": "Manussā ujjhāyanti khiyyanti vipācenti—",
  "pli-tv-bu-vb-np22:1.1.10": "“kathañhi nāma samaṇā sakyaputtiyā na mattaṃ jānitvā bahū patte viññāpessanti.",
  "pli-tv-bu-vb-np22:1.1.11": "Ayaṃ imesaṃ bahū patte karonto na sakkoti aññaṃ vikkāyikaṃ bhaṇḍaṃ kātuṃ,",
  "pli-tv-bu-vb-np22:1.1.12": "attanāpi na yāpeti, puttadārāpissa kilamantī”ti.",
  "pli-tv-bu-vb-np22:1.1.13": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np22:1.1.14": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np22:1.1.15": "“kathañhi nāma bhikkhū na mattaṃ jānitvā bahū patte viññāpessantī”ti.",
  "pli-tv-bu-vb-np22:1.1.16": "Atha kho te bhikkhū te anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np22:1.1.17": "saccaṃ kira, bhikkhave, bhikkhū na mattaṃ jānitvā bahū patte viññāpentīti?",
  "pli-tv-bu-vb-np22:1.1.18": "“Saccaṃ, bhagavā”ti.",
  "pli-tv-bu-vb-np22:1.1.19": "Vigarahi buddho bhagavā …pe…",
  "pli-tv-bu-vb-np22:1.1.20": "kathañhi nāma te, bhikkhave, moghapurisā na mattaṃ jānitvā bahū patte viññāpessanti.",
  "pli-tv-bu-vb-np22:1.1.21": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-np22:1.1.22": "vigarahitvā dhammiṃ kathaṃ katvā bhikkhū āmantesi—",
  "pli-tv-bu-vb-np22:1.1.23": "“na, bhikkhave, patto viññāpetabbo. Yo viññāpeyya, āpatti dukkaṭassā”ti.",
  "pli-tv-bu-vb-np22:1.2.1": "Tena kho pana samayena aññatarassa bhikkhuno patto bhinno hoti.",
  "pli-tv-bu-vb-np22:1.2.2": "Atha kho so bhikkhu—“bhagavatā paṭikkhittaṃ pattaṃ viññāpetun”ti kukkuccāyanto na viññāpeti.",
  "pli-tv-bu-vb-np22:1.2.3": "Hatthesu piṇḍāya carati.",
  "pli-tv-bu-vb-np22:1.2.4": "Manussā ujjhāyanti khiyyanti vipācenti—",
  "pli-tv-bu-vb-np22:1.2.5": "“kathañhi nāma samaṇā sakyaputtiyā hatthesu piṇḍāya carissanti, seyyathāpi titthiyā”ti.",
  "pli-tv-bu-vb-np22:1.2.6": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np22:1.2.7": "Atha kho te bhikkhū bhagavato etamatthaṃ ārocesuṃ.",
  "pli-tv-bu-vb-np22:1.2.8": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np22:1.2.9": "“anujānāmi, bhikkhave, naṭṭhapattassa vā bhinnapattassa vā pattaṃ viññāpetun”ti.",
  "pli-tv-bu-vb-np22:1.3.1": "Tena kho pana samayena chabbaggiyā bhikkhū—“bhagavatā anuññātaṃ naṭṭhapattassa vā bhinnapattassa vā pattaṃ viññāpetun”ti appamattakenapi bhinnena appamattakenapi khaṇḍena vilikhitamattenapi bahū patte viññāpenti.",
  "pli-tv-bu-vb-np22:1.3.2": "Atha kho so kumbhakāro bhikkhūnaṃ tatheva bahū patte karonto na sakkoti aññaṃ vikkāyikaṃ bhaṇḍaṃ kātuṃ,",
  "pli-tv-bu-vb-np22:1.3.3": "attanāpi na yāpeti, puttadārāpissa kilamanti.",
  "pli-tv-bu-vb-np22:1.3.4": "Manussā tatheva ujjhāyanti khiyyanti vipācenti—",
  "pli-tv-bu-vb-np22:1.3.5": "“kathañhi nāma samaṇā sakyaputtiyā na mattaṃ jānitvā bahū patte viññāpessanti.",
  "pli-tv-bu-vb-np22:1.3.6": "Ayaṃ imesaṃ bahū patte karonto na sakkoti aññaṃ vikkāyikaṃ bhaṇḍaṃ kātuṃ, attanāpi na yāpeti, puttadārāpissa kilamantī”ti.",
  "pli-tv-bu-vb-np22:1.3.7": "Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ.",
  "pli-tv-bu-vb-np22:1.3.8": "Ye te bhikkhū appicchā …pe… te ujjhāyanti khiyyanti vipācenti—",
  "pli-tv-bu-vb-np22:1.3.9": "“kathañhi nāma chabbaggiyā bhikkhū appamattakenapi bhinnena appamattakenapi khaṇḍena vilikhitamattenapi bahū patte viññāpessantī”ti.",
  "pli-tv-bu-vb-np22:1.3.10": "Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ …pe…",
  "pli-tv-bu-vb-np22:1.3.11": "“saccaṃ kira tumhe, bhikkhave, appamattakenapi bhinnena appamattakenapi khaṇḍena vilikhitamattenapi bahū patte viññāpethā”ti?",
  "pli-tv-bu-vb-np22:1.3.12": "“Saccaṃ, bhagavā”ti.",
  "pli-tv-bu-vb-np22:1.3.13": "Vigarahi buddho bhagavā …pe…",
  "pli-tv-bu-vb-np22:1.3.14": "kathañhi nāma tumhe, moghapurisā, appamattakenapi bhinnena appamattakenapi khaṇḍena vilikhitamattenapi bahū patte viññāpessatha.",
  "pli-tv-bu-vb-np22:1.3.15": "Netaṃ, moghapurisā, appasannānaṃ vā pasādāya …pe…",
  "pli-tv-bu-vb-np22:1.3.16": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np22:1.3.17": "“Yo pana bhikkhu ūnapañcabandhanena pattena aññaṃ navaṃ pattaṃ cetāpeyya, nissaggiyaṃ pācittiyaṃ.",
  "pli-tv-bu-vb-np22:1.3.18": "Tena bhikkhunā so patto bhikkhuparisāya nissajjitabbo.",
  "pli-tv-bu-vb-np22:1.3.19": "Yo ca tassā bhikkhuparisāya pattapariyanto so tassa bhikkhuno padātabbo— ‘ayaṃ te, bhikkhu, patto yāva bhedanāya dhāretabbo’ti.",
  "pli-tv-bu-vb-np22:1.3.20": "Ayaṃ tattha sāmīcī”ti.",
  "pli-tv-bu-vb-np22:2.1.1": "Yo panāti",
  "pli-tv-bu-vb-np22:2.1.2": "yo yādiso …pe…",
  "pli-tv-bu-vb-np22:2.1.3": "bhikkhūti",
  "pli-tv-bu-vb-np22:2.1.4": "…pe… ayaṃ imasmiṃ atthe adhippeto bhikkhūti.",
  "pli-tv-bu-vb-np22:2.1.5": "Ūnapañcabandhano nāma patto",
  "pli-tv-bu-vb-np22:2.1.6": "abandhano vā ekabandhano vā dvibandhano vā tibandhano vā catubandhano vā.",
  "pli-tv-bu-vb-np22:2.1.7": "Abandhanokāso nāma patto",
  "pli-tv-bu-vb-np22:2.1.8": "yassa dvaṅgulā rāji na hoti.",
  "pli-tv-bu-vb-np22:2.1.9": "Bandhanokāso nāma patto",
  "pli-tv-bu-vb-np22:2.1.10": "yassa dvaṅgulā rāji hoti.",
  "pli-tv-bu-vb-np22:2.1.11": "Navo nāma",
  "pli-tv-bu-vb-np22:2.1.12": "patto viññattiṃ upādāya vuccati.",
  "pli-tv-bu-vb-np22:2.1.13": "Cetāpeyyāti",
  "pli-tv-bu-vb-np22:2.1.14": "viññāpeti, payoge dukkaṭaṃ.",
  "pli-tv-bu-vb-np22:2.1.15": "Paṭilābhena nissaggiyo hoti.",
  "pli-tv-bu-vb-np22:2.1.16": "Saṃghamajjhe nissajjitabbo.",
  "pli-tv-bu-vb-np22:2.1.17": "Sabbeheva adhiṭṭhitapattaṃ gahetvā sannipatitabbaṃ.",
  "pli-tv-bu-vb-np22:2.1.18": "Na lāmako patto adhiṭṭhātabbo—",
  "pli-tv-bu-vb-np22:2.1.19": "“mahagghaṃ pattaṃ gahessāmī”ti.",
  "pli-tv-bu-vb-np22:2.1.20": "Sace lāmakaṃ pattaṃ adhiṭṭheti— “mahagghaṃ pattaṃ gahessāmī”ti, āpatti dukkaṭassa.",
  "pli-tv-bu-vb-np22:2.1.21": "Evañca pana, bhikkhave, nissajjitabbo.",
  "pli-tv-bu-vb-np22:2.1.22": "Tena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np22:2.1.23": "“ayaṃ me, bhante, patto ūnapañcabandhanena pattena cetāpito nissaggiyo.",
  "pli-tv-bu-vb-np22:2.1.24": "Imāhaṃ saṃghassa nissajjāmī”ti.",
  "pli-tv-bu-vb-np22:2.1.25": "Nissajjitvā āpatti desetabbā.",
  "pli-tv-bu-vb-np22:2.1.26": "Byattena bhikkhunā paṭibalena āpatti paṭiggahetabbā.",
  "pli-tv-bu-vb-np22:2.1.27": "Pañcahaṅgehi samannāgato bhikkhu pattaggāhāpako sammannitabbo—",
  "pli-tv-bu-vb-np22:2.1.28": "yo na chandāgatiṃ gaccheyya, na dosāgatiṃ gaccheyya, na mohāgatiṃ gaccheyya, na bhayāgatiṃ gaccheyya, gāhitāgāhitañca jāneyya.",
  "pli-tv-bu-vb-np22:2.1.29": "“Evañca pana, bhikkhave, sammannitabbo.",
  "pli-tv-bu-vb-np22:2.1.30": "Paṭhamaṃ bhikkhu yācitabbo.",
  "pli-tv-bu-vb-np22:2.1.31": "Yācitvā byattena bhikkhunā paṭibalena saṃgho ñāpetabbo—",
  "pli-tv-bu-vb-np22:2.1.32": "‘Suṇātu me, bhante, saṃgho.",
  "pli-tv-bu-vb-np22:2.1.33": "Yadi saṃghassa pattakallaṃ, saṃgho itthannāmaṃ bhikkhuṃ pattaggāhāpakaṃ sammanneyya.",
  "pli-tv-bu-vb-np22:2.1.34": "Esā ñatti.",
  "pli-tv-bu-vb-np22:2.1.35": "Suṇātu me, bhante, saṃgho.",
  "pli-tv-bu-vb-np22:2.1.36": "Saṃgho itthannāmaṃ bhikkhuṃ pattaggāhāpakaṃ sammannati.",
  "pli-tv-bu-vb-np22:2.1.37": "Yassāyasmato khamati itthannāmassa bhikkhuno pattaggāhāpakassa sammuti, so tuṇhassa;",
  "pli-tv-bu-vb-np22:2.1.38": "yassa nakkhamati, so bhāseyya.",
  "pli-tv-bu-vb-np22:2.1.39": "Sammato saṃghena itthannāmo bhikkhu pattaggāhāpako.",
  "pli-tv-bu-vb-np22:2.1.40": "Khamati saṃghassa, tasmā tuṇhī,",
  "pli-tv-bu-vb-np22:2.1.41": "evametaṃ dhārayāmī’”ti.",
  "pli-tv-bu-vb-np22:2.1.42": "Tena sammatena bhikkhunā patto gāhetabbo.",
  "pli-tv-bu-vb-np22:2.1.43": "Thero vattabbo—",
  "pli-tv-bu-vb-np22:2.1.44": "“gaṇhātu, bhante, thero pattan”ti.",
  "pli-tv-bu-vb-np22:2.1.45": "Sace thero gaṇhāti, therassa patto dutiyassa gāhetabbo.",
  "pli-tv-bu-vb-np22:2.1.46": "Na ca tassa anuddayatāya na gahetabbo. Yo na gaṇheyya, āpatti dukkaṭassa.",
  "pli-tv-bu-vb-np22:2.1.47": "Apattakassa na gāhetabbo.",
  "pli-tv-bu-vb-np22:2.1.48": "Eteneva upāyena yāva saṃghanavakā gāhetabbo.",
  "pli-tv-bu-vb-np22:2.1.49": "Yo ca tassā bhikkhuparisāya pattapariyanto, so tassa bhikkhuno padātabbo— “ayaṃ te, bhikkhu, patto yāva bhedanāya dhāretabbo”ti.",
  "pli-tv-bu-vb-np22:2.1.50": "Tena bhikkhunā so patto na adese nikkhipitabbo, na abhogena bhuñjitabbo, na vissajjetabbo— “kathāyaṃ patto nasseyya vā vinasseyya vā bhijjeyya vā”ti?",
  "pli-tv-bu-vb-np22:2.1.51": "Sace adese vā nikkhipati abhogena vā bhuñjati vissajjeti vā, āpatti dukkaṭassa.",
  "pli-tv-bu-vb-np22:2.1.52": "Ayaṃ tattha sāmīcīti",
  "pli-tv-bu-vb-np22:2.1.53": "ayaṃ tattha anudhammatā.",
  "pli-tv-bu-vb-np22:2.2.1": "Abandhanena pattena abandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.2": "Abandhanena pattena ekabandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.3": "Abandhanena pattena dvibandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.4": "Abandhanena pattena tibandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.5": "Abandhanena pattena catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.6": "Ekabandhanena pattena abandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.7": "Ekabandhanena pattena ekabandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.8": "Ekabandhanena pattena dvibandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.9": "Ekabandhanena pattena tibandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.10": "Ekabandhanena pattena catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.11": "Dvibandhanena pattena abandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.12": "Dvibandhanena pattena ekabandhanaṃ pattaṃ …pe…",
  "pli-tv-bu-vb-np22:2.2.13": "dvibandhanaṃ pattaṃ …",
  "pli-tv-bu-vb-np22:2.2.14": "tibandhanaṃ pattaṃ …",
  "pli-tv-bu-vb-np22:2.2.15": "catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.16": "Tibandhanena pattena abandhanaṃ pattaṃ …pe…",
  "pli-tv-bu-vb-np22:2.2.17": "ekabandhanaṃ pattaṃ",
  "pli-tv-bu-vb-np22:2.2.18": "dvibandhanaṃ pattaṃ …",
  "pli-tv-bu-vb-np22:2.2.19": "tibandhanaṃ pattaṃ …",
  "pli-tv-bu-vb-np22:2.2.20": "catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.21": "Catubandhanena pattena abandhanaṃ pattaṃ …pe…",
  "pli-tv-bu-vb-np22:2.2.22": "ekabandhanaṃ pattaṃ …",
  "pli-tv-bu-vb-np22:2.2.23": "dvibandhanaṃ pattaṃ …",
  "pli-tv-bu-vb-np22:2.2.24": "tibandhanaṃ pattaṃ …",
  "pli-tv-bu-vb-np22:2.2.25": "catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.26": "Abandhanena pattena abandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.27": "Abandhanena pattena ekabandhanokāsaṃ pattaṃ …pe…",
  "pli-tv-bu-vb-np22:2.2.28": "dvibandhanokāsaṃ pattaṃ …",
  "pli-tv-bu-vb-np22:2.2.29": "tibandhanokāsaṃ pattaṃ …",
  "pli-tv-bu-vb-np22:2.2.30": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.31": "Ekabandhanena pattena abandhanokāsaṃ pattaṃ …pe…",
  "pli-tv-bu-vb-np22:2.2.32": "ekabandhanokāsaṃ pattaṃ …",
  "pli-tv-bu-vb-np22:2.2.33": "dvibandhanokāsaṃ pattaṃ …",
  "pli-tv-bu-vb-np22:2.2.34": "tibandhanokāsaṃ pattaṃ …",
  "pli-tv-bu-vb-np22:2.2.35": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.36": "Dvibandhanena pattena abandhanokāsaṃ pattaṃ …pe…",
  "pli-tv-bu-vb-np22:2.2.37": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.38": "Tibandhanena pattena abandhanokāsaṃ pattaṃ …pe…",
  "pli-tv-bu-vb-np22:2.2.39": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.40": "Catubandhanena pattena abandhanokāsaṃ pattaṃ …pe…",
  "pli-tv-bu-vb-np22:2.2.41": "ekabandhanokāsaṃ pattaṃ …",
  "pli-tv-bu-vb-np22:2.2.42": "dvibandhanokāsaṃ pattaṃ …",
  "pli-tv-bu-vb-np22:2.2.43": "tibandhanokāsaṃ pattaṃ …",
  "pli-tv-bu-vb-np22:2.2.44": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.45": "Abandhanokāsena pattena abandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.46": "Abandhanokāsena pattena ekabandhanaṃ pattaṃ …pe…",
  "pli-tv-bu-vb-np22:2.2.47": "dvibandhanaṃ pattaṃ …",
  "pli-tv-bu-vb-np22:2.2.48": "tibandhanaṃ pattaṃ …",
  "pli-tv-bu-vb-np22:2.2.49": "catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.50": "Catubandhanokāsena pattena abandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.51": "Catubandhanokāsena pattena ekabandhanaṃ pattaṃ …pe…",
  "pli-tv-bu-vb-np22:2.2.52": "dvibandhanaṃ pattaṃ …",
  "pli-tv-bu-vb-np22:2.2.53": "tibandhanaṃ pattaṃ …",
  "pli-tv-bu-vb-np22:2.2.54": "catubandhanaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.55": "Abandhanokāsena pattena abandhanokāsaṃ pattaṃ …pe…",
  "pli-tv-bu-vb-np22:2.2.56": "ekabandhanokāsaṃ pattaṃ …",
  "pli-tv-bu-vb-np22:2.2.57": "dvibandhanokāsaṃ pattaṃ …",
  "pli-tv-bu-vb-np22:2.2.58": "tibandhanokāsaṃ pattaṃ …",
  "pli-tv-bu-vb-np22:2.2.59": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.60": "Catubandhanokāsena pattena abandhanokāsaṃ pattaṃ …pe…",
  "pli-tv-bu-vb-np22:2.2.61": "ekabandhanokāsaṃ pattaṃ …",
  "pli-tv-bu-vb-np22:2.2.62": "dvibandhanokāsaṃ pattaṃ …",
  "pli-tv-bu-vb-np22:2.2.63": "tibandhanokāsaṃ pattaṃ …",
  "pli-tv-bu-vb-np22:2.2.64": "catubandhanokāsaṃ pattaṃ cetāpeti, nissaggiyaṃ pācittiyaṃ.",
  "pli-tv-bu-vb-np22:2.2.65": "Anāpatti—",
  "pli-tv-bu-vb-np22:2.2.66": "naṭṭhapattassa,",
  "pli-tv-bu-vb-np22:2.2.67": "bhinnapattassa,",
  "pli-tv-bu-vb-np22:2.2.68": "ñātakānaṃ",
  "pli-tv-bu-vb-np22:2.2.69": "pavāritānaṃ,",
  "pli-tv-bu-vb-np22:2.2.70": "aññassatthāya,",
  "pli-tv-bu-vb-np22:2.2.71": "attano dhanena,",
  "pli-tv-bu-vb-np22:2.2.72": "ummattakassa,",
  "pli-tv-bu-vb-np22:2.2.73": "ādikammikassāti.",
  "pli-tv-bu-vb-np22:2.2.74": "Ūnapañcabandhanasikkhāpadaṃ niṭṭhitaṃ dutiyaṃ."
}
