{
  "pli-tv-bu-vb-np2:0.1": "Theravāda Vinaya",
  "pli-tv-bu-vb-np2:0.2": "Mahāvibhaṅga",
  "pli-tv-bu-vb-np2:0.3": "Nissaggiyakaṇḍa",
  "pli-tv-bu-vb-np2:0.4": "Cīvaravagga",
  "pli-tv-bu-vb-np2:0.5": "2. Udosita(dutiyakathina)sikkhāpada",
  "pli-tv-bu-vb-np2:1.1": "Tena samayena buddho bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-bu-vb-np2:1.2": "Tena kho pana samayena bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamanti.",
  "pli-tv-bu-vb-np2:1.3": "Tāni cīvarāni ciraṃ nikkhittāni kaṇṇakitāni honti.",
  "pli-tv-bu-vb-np2:1.4": "Tāni bhikkhū otāpenti.",
  "pli-tv-bu-vb-np2:1.5": "Addasā kho āyasmā ānando senāsanacārikaṃ āhiṇḍanto te bhikkhū tāni cīvarāni otāpente.",
  "pli-tv-bu-vb-np2:1.6": "Disvāna yena te bhikkhū tenupasaṅkami; upasaṅkamitvā te bhikkhū etadavoca—",
  "pli-tv-bu-vb-np2:1.7": "“kassimāni, āvuso, cīvarāni kaṇṇakitānī”ti?",
  "pli-tv-bu-vb-np2:1.8": "Atha kho te bhikkhū āyasmato ānandassa etamatthaṃ ārocesuṃ.",
  "pli-tv-bu-vb-np2:1.9": "Āyasmā ānando ujjhāyati khiyyati vipāceti—",
  "pli-tv-bu-vb-np2:1.10": "“kathañhi nāma bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamissantī”ti.",
  "pli-tv-bu-vb-np2:1.11": "Atha kho āyasmā ānando te bhikkhū anekapariyāyena vigarahitvā bhagavato etamatthaṃ ārocesi …pe…",
  "pli-tv-bu-vb-np2:1.12": "“saccaṃ kira, bhikkhave, bhikkhū bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamantī”ti?",
  "pli-tv-bu-vb-np2:1.13": "“Saccaṃ, bhagavā”ti.",
  "pli-tv-bu-vb-np2:1.14": "Vigarahi buddho bhagavā …pe…",
  "pli-tv-bu-vb-np2:1.15": "kathañhi nāma te, bhikkhave, moghapurisā bhikkhūnaṃ hatthe cīvaraṃ nikkhipitvā santaruttarena janapadacārikaṃ pakkamissanti.",
  "pli-tv-bu-vb-np2:1.16": "Netaṃ, bhikkhave, appasannānaṃ vā pasādāya …pe…",
  "pli-tv-bu-vb-np2:1.17": "evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np2:1.18": "“Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, nissaggiyaṃ pācittiyan”ti.",
  "pli-tv-bu-vb-np2:1.19": "Evañcidaṃ bhagavatā bhikkhūnaṃ sikkhāpadaṃ paññattaṃ hoti.",
  "pli-tv-bu-vb-np2:2.1": "Tena kho pana samayena aññataro bhikkhu kosambiyaṃ gilāno hoti.",
  "pli-tv-bu-vb-np2:2.2": "Ñātakā tassa bhikkhuno santike dūtaṃ pāhesuṃ—",
  "pli-tv-bu-vb-np2:2.3": "“āgacchatu bhadanto, mayaṃ, upaṭṭhahissāmā”ti.",
  "pli-tv-bu-vb-np2:2.4": "Bhikkhūpi evamāhaṃsu—“gacchāvuso, ñātakā taṃ upaṭṭhahissantī”ti.",
  "pli-tv-bu-vb-np2:2.5": "So evamāha—",
  "pli-tv-bu-vb-np2:2.6": "“bhagavatāvuso, sikkhāpadaṃ paññattaṃ—",
  "pli-tv-bu-vb-np2:2.7": "‘na ticīvarena vippavasitabban’ti.",
  "pli-tv-bu-vb-np2:2.8": "Ahañcamhi gilāno.",
  "pli-tv-bu-vb-np2:2.9": "Na sakkomi ticīvaraṃ ādāya pakkamituṃ.",
  "pli-tv-bu-vb-np2:2.10": "Nāhaṃ gamissāmī”ti.",
  "pli-tv-bu-vb-np2:2.11": "Bhagavato etamatthaṃ ārocesuṃ.",
  "pli-tv-bu-vb-np2:2.12": "Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—",
  "pli-tv-bu-vb-np2:2.13": "“anujānāmi, bhikkhave, gilānassa bhikkhuno ticīvarena avippavāsasammutiṃ dātuṃ.",
  "pli-tv-bu-vb-np2:2.14": "Evañca pana, bhikkhave, dātabbā.",
  "pli-tv-bu-vb-np2:2.15": "Tena gilānena bhikkhunā saṃghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo—",
  "pli-tv-bu-vb-np2:2.16": "‘ahaṃ, bhante, gilāno.",
  "pli-tv-bu-vb-np2:2.17": "Na sakkomi ticīvaraṃ ādāya pakkamituṃ.",
  "pli-tv-bu-vb-np2:2.18": "Sohaṃ, bhante, saṃghaṃ ticīvarena avippavāsasammutiṃ yācāmī’ti.",
  "pli-tv-bu-vb-np2:2.19": "Dutiyampi yācitabbā.",
  "pli-tv-bu-vb-np2:2.20": "Tatiyampi yācitabbā.",
  "pli-tv-bu-vb-np2:2.21": "Byattena bhikkhunā paṭibalena saṃgho ñāpetabbo—",
  "pli-tv-bu-vb-np2:2.22": "‘Suṇātu me, bhante, saṃgho.",
  "pli-tv-bu-vb-np2:2.23": "Ayaṃ itthannāmo bhikkhu gilāno.",
  "pli-tv-bu-vb-np2:2.24": "Na sakkoti ticīvaraṃ ādāya pakkamituṃ.",
  "pli-tv-bu-vb-np2:2.25": "So saṃghaṃ ticīvarena avippavāsasammutiṃ yācati.",
  "pli-tv-bu-vb-np2:2.26": "Yadi saṃghassa pattakallaṃ, saṃgho itthannāmassa bhikkhuno ticīvarena avippavāsasammutiṃ dadeyya.",
  "pli-tv-bu-vb-np2:2.27": "Esā ñatti.",
  "pli-tv-bu-vb-np2:2.28": "Suṇātu me, bhante, saṃgho.",
  "pli-tv-bu-vb-np2:2.29": "Ayaṃ itthannāmo bhikkhu gilāno.",
  "pli-tv-bu-vb-np2:2.30": "Na sakkoti ticīvaraṃ ādāya pakkamituṃ.",
  "pli-tv-bu-vb-np2:2.31": "So saṃghaṃ ticīvarena avippavāsasammutiṃ yācati.",
  "pli-tv-bu-vb-np2:2.32": "Saṃgho itthannāmassa bhikkhuno ticīvarena avippavāsasammutiṃ deti.",
  "pli-tv-bu-vb-np2:2.33": "Yassāyasmato khamati itthannāmassa bhikkhuno ticīvarena avippavāsasammutiyā dānaṃ, so tuṇhassa;",
  "pli-tv-bu-vb-np2:2.34": "yassa nakkhamati, so bhāseyya.",
  "pli-tv-bu-vb-np2:2.35": "Dinnā saṃghena itthannāmassa bhikkhuno ticīvarena avippavāsasammuti.",
  "pli-tv-bu-vb-np2:2.36": "Khamati saṃghassa, tasmā tuṇhī,",
  "pli-tv-bu-vb-np2:2.37": "evametaṃ dhārayāmī’ti.",
  "pli-tv-bu-vb-np2:2.38": "Evañca pana, bhikkhave, imaṃ sikkhāpadaṃ uddiseyyātha—",
  "pli-tv-bu-vb-np2:2.39": "“Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra bhikkhusammutiyā, nissaggiyaṃ pācittiyan”ti.",
  "pli-tv-bu-vb-np2:3.1.1": "Niṭṭhitacīvarasminti",
  "pli-tv-bu-vb-np2:3.1.2": "bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.",
  "pli-tv-bu-vb-np2:3.1.3": "Ubbhatasmiṃ kathineti",
  "pli-tv-bu-vb-np2:3.1.4": "aṭṭhannaṃ mātikānaṃ aññatarāya mātikāya ubbhataṃ hoti, saṃghena vā antarā ubbhataṃ hoti.",
  "pli-tv-bu-vb-np2:3.1.5": "Ekarattampi ce bhikkhu ticīvarena vippavaseyyāti",
  "pli-tv-bu-vb-np2:3.1.6": "saṅghāṭiyā vā uttarāsaṅgena vā antaravāsakena vā.",
  "pli-tv-bu-vb-np2:3.1.7": "Aññatra bhikkhusammutiyāti",
  "pli-tv-bu-vb-np2:3.1.8": "ṭhapetvā bhikkhusammutiṃ.",
  "pli-tv-bu-vb-np2:3.1.9": "Nissaggiyaṃ hotīti",
  "pli-tv-bu-vb-np2:3.1.10": "saha aruṇuggamanā nissaggiyaṃ hoti.",
  "pli-tv-bu-vb-np2:3.1.11": "Nissajjitabbaṃ saṃghassa vā gaṇassa vā puggalassa vā.",
  "pli-tv-bu-vb-np2:3.1.12": "Evañca pana, bhikkhave, nissajjitabbaṃ",
  "pli-tv-bu-vb-np2:3.1.13": "…pe…",
  "pli-tv-bu-vb-np2:3.1.14": "“idaṃ me, bhante, cīvaraṃ rattivippavutthaṃ aññatra bhikkhusammutiyā nissaggiyaṃ,",
  "pli-tv-bu-vb-np2:3.1.15": "imāhaṃ saṃghassa nissajjāmī”ti …pe…",
  "pli-tv-bu-vb-np2:3.1.16": "dadeyyāti …pe…",
  "pli-tv-bu-vb-np2:3.1.17": "dadeyyunti …pe…",
  "pli-tv-bu-vb-np2:3.1.18": "āyasmato dammīti.",
  "pli-tv-bu-vb-np2:3.2.1": "Gāmo ekūpacāro nānūpacāro.",
  "pli-tv-bu-vb-np2:3.2.2": "Nivesanaṃ ekūpacāraṃ nānūpacāraṃ.",
  "pli-tv-bu-vb-np2:3.2.3": "Udosito ekūpacāro nānūpacāro.",
  "pli-tv-bu-vb-np2:3.2.4": "Aṭṭo ekūpacāro nānūpacāro.",
  "pli-tv-bu-vb-np2:3.2.5": "Māḷo ekūpacāro nānūpacāro.",
  "pli-tv-bu-vb-np2:3.2.6": "Pāsādo ekūpacāro nānūpacāro.",
  "pli-tv-bu-vb-np2:3.2.7": "Hammiyaṃ ekūpacāraṃ nānūpacāraṃ.",
  "pli-tv-bu-vb-np2:3.2.8": "Nāvā ekūpacārā nānūpacārā.",
  "pli-tv-bu-vb-np2:3.2.9": "Sattho ekūpacāro nānūpacāro.",
  "pli-tv-bu-vb-np2:3.2.10": "Khettaṃ ekūpacāraṃ nānūpacāraṃ.",
  "pli-tv-bu-vb-np2:3.2.11": "Dhaññakaraṇaṃ ekūpacāraṃ nānūpacāraṃ.",
  "pli-tv-bu-vb-np2:3.2.12": "Ārāmo ekūpacāro nānūpacāro.",
  "pli-tv-bu-vb-np2:3.2.13": "Vihāro ekūpacāro nānūpacāro.",
  "pli-tv-bu-vb-np2:3.2.14": "Rukkhamūlaṃ ekūpacāraṃ nānūpacāraṃ.",
  "pli-tv-bu-vb-np2:3.2.15": "Ajjhokāso ekūpacāro nānūpacāro.",
  "pli-tv-bu-vb-np2:3.3.1": "Gāmo ekūpacāro nāma",
  "pli-tv-bu-vb-np2:3.3.2": "ekakulassa gāmo hoti parikkhitto ca. Antogāme cīvaraṃ nikkhipitvā antogāme vatthabbaṃ.",
  "pli-tv-bu-vb-np2:3.3.3": "Aparikkhitto hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.3.4": "Nānākulassa gāmo hoti parikkhitto ca. Yasmiṃ ghare cīvaraṃ nikkhittaṃ hoti tasmiṃ ghare vatthabbaṃ sabhāye vā dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.3.5": "Sabhāyaṃ gacchantena hatthapāse cīvaraṃ nikkhipitvā sabhāye vā vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.3.6": "Sabhāye cīvaraṃ nikkhipitvā sabhāye vā vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.3.7": "Aparikkhitto hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.4.1": "Ekakulassa nivesanaṃ hoti parikkhittañca, nānāgabbhā nānāovarakā. Antonivesane cīvaraṃ nikkhipitvā antonivesane vatthabbaṃ.",
  "pli-tv-bu-vb-np2:3.4.2": "Aparikkhittaṃ hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.4.3": "Nānākulassa nivesanaṃ hoti parikkhittañca, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.4.4": "Aparikkhittaṃ hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.5.1": "Ekakulassa udosito hoti parikkhitto ca, nānāgabbhā nānāovarakā. Antoudosite cīvaraṃ nikkhipitvā antoudosite vatthabbaṃ.",
  "pli-tv-bu-vb-np2:3.5.2": "Aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.5.3": "Nānākulassa udosito hoti parikkhitto ca, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.5.4": "Aparikkhitto hoti, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.6.1": "Ekakulassa aṭṭo hoti, antoaṭṭe cīvaraṃ nikkhipitvā antoaṭṭe vatthabbaṃ.",
  "pli-tv-bu-vb-np2:3.6.2": "Nānākulassa aṭṭo hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.7.1": "Ekakulassa māḷo hoti, antomāḷe cīvaraṃ nikkhipitvā antomāḷe vatthabbaṃ.",
  "pli-tv-bu-vb-np2:3.7.2": "Nānākulassa māḷo hoti nānāgabbhā nānāovarakā, yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.8.1": "Ekakulassa pāsādo hoti, antopāsāde cīvaraṃ nikkhipitvā antopāsāde vatthabbaṃ.",
  "pli-tv-bu-vb-np2:3.8.2": "Nānākulassa pāsādo hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.9.1": "Ekakulassa hammiyaṃ hoti, antohammiye cīvaraṃ nikkhipitvā antohammiye vatthabbaṃ.",
  "pli-tv-bu-vb-np2:3.9.2": "Nānākulassa hammiyaṃ hoti, nānāgabbhā nānāovarakā. Yasmiṃ gabbhe cīvaraṃ nikkhittaṃ hoti tasmiṃ gabbhe vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.10.1": "Ekakulassa nāvā hoti. Antonāvāya cīvaraṃ nikkhipitvā antonāvāya vatthabbaṃ.",
  "pli-tv-bu-vb-np2:3.10.2": "Nānākulassa nāvā hoti nānāgabbhā nānāovarakā. Yasmiṃ ovarake cīvaraṃ nikkhittaṃ hoti tasmiṃ ovarake vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.11.1": "Ekakulassa sattho hoti. Satthe cīvaraṃ nikkhipitvā purato vā pacchato vā sattabbhantarā na vijahitabbā, passato abbhantaraṃ na vijahitabbaṃ.",
  "pli-tv-bu-vb-np2:3.11.2": "Nānākulassa sattho hoti, satthe cīvaraṃ nikkhipitvā hatthapāsā na vijahitabbaṃ.",
  "pli-tv-bu-vb-np2:3.12.1": "Ekakulassa khettaṃ hoti parikkhittañca. Antokhette cīvaraṃ nikkhipitvā antokhette vatthabbaṃ.",
  "pli-tv-bu-vb-np2:3.12.2": "Aparikkhittaṃ hoti, hatthapāsā na vijahitabbaṃ.",
  "pli-tv-bu-vb-np2:3.12.3": "Nānākulassa khettaṃ hoti parikkhittañca. Antokhette cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.12.4": "Aparikkhittaṃ hoti, hatthapāsā na vijahitabbaṃ.",
  "pli-tv-bu-vb-np2:3.13.1": "Ekakulassa dhaññakaraṇaṃ hoti parikkhittañca. Antodhaññakaraṇe cīvaraṃ nikkhipitvā antodhaññakaraṇe vatthabbaṃ.",
  "pli-tv-bu-vb-np2:3.13.2": "Aparikkhittaṃ hoti, hatthapāsā na vijahitabbaṃ.",
  "pli-tv-bu-vb-np2:3.13.3": "Nānākulassa dhaññakaraṇaṃ hoti parikkhittañca. Antodhaññakaraṇe cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.13.4": "Aparikkhittaṃ hoti, hatthapāsā na vijahitabbaṃ.",
  "pli-tv-bu-vb-np2:3.14.1": "Ekakulassa ārāmo hoti parikkhitto ca. Antoārāme cīvaraṃ nikkhipitvā antoārāme vatthabbaṃ.",
  "pli-tv-bu-vb-np2:3.14.2": "Aparikkhitto hoti, hatthapāsā na vijahitabbaṃ.",
  "pli-tv-bu-vb-np2:3.14.3": "Nānākulassa ārāmo hoti parikkhitto ca. Antoārāme cīvaraṃ nikkhipitvā dvāramūle vā vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.14.4": "Aparikkhitto hoti, hatthapāsā na vijahitabbaṃ.",
  "pli-tv-bu-vb-np2:3.15.1": "Ekakulassa vihāro hoti parikkhitto ca. Antovihāre cīvaraṃ nikkhipitvā antovihāre vatthabbaṃ.",
  "pli-tv-bu-vb-np2:3.15.2": "Aparikkhitto hoti, yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.15.3": "Nānākulassa vihāro hoti parikkhitto ca. Yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ dvāramūle vā, hatthapāsā vā na vijahitabbaṃ.",
  "pli-tv-bu-vb-np2:3.15.4": "Aparikkhitto hoti, yasmiṃ vihāre cīvaraṃ nikkhittaṃ hoti tasmiṃ vihāre vatthabbaṃ, hatthapāsā vā na vijahitabbaṃ.",
  "pli-tv-bu-vb-np2:3.16.1": "Ekakulassa rukkhamūlaṃ hoti, yaṃ majjhanhike kāle samantā chāyā pharati, antochāyāya cīvaraṃ nikkhipitvā antochāyāya vatthabbaṃ.",
  "pli-tv-bu-vb-np2:3.16.2": "Nānākulassa rukkhamūlaṃ hoti, hatthapāsā na vijahitabbaṃ.",
  "pli-tv-bu-vb-np2:3.17.1": "Ajjhokāso ekūpacāro nāma agāmake araññe samantā sattabbhantarā ekūpacāro,",
  "pli-tv-bu-vb-np2:3.17.2": "tato paraṃ nānūpacāro.",
  "pli-tv-bu-vb-np2:3.18.1": "Vippavutthe vippavutthasaññī aññatra bhikkhusammutiyā, nissaggiyaṃ pācittiyaṃ.",
  "pli-tv-bu-vb-np2:3.18.2": "Vippavutthe vematiko, aññatra bhikkhusammutiyā, nissaggiyaṃ pācittiyaṃ.",
  "pli-tv-bu-vb-np2:3.18.3": "Vippavutthe avippavutthasaññī, aññatra bhikkhusammutiyā, nissaggiyaṃ pācittiyaṃ.",
  "pli-tv-bu-vb-np2:3.18.4": "Appaccuddhaṭe paccuddhaṭasaññī …pe…",
  "pli-tv-bu-vb-np2:3.18.5": "avissajjite vissajjitasaññī …",
  "pli-tv-bu-vb-np2:3.18.6": "anaṭṭhe naṭṭhasaññī …",
  "pli-tv-bu-vb-np2:3.18.7": "avinaṭṭhe vinaṭṭhasaññī …",
  "pli-tv-bu-vb-np2:3.18.8": "adaḍḍhe daḍḍhasaññī …",
  "pli-tv-bu-vb-np2:3.18.9": "avilutte viluttasaññī, aññatra bhikkhusammutiyā, nissaggiyaṃ pācittiyaṃ.",
  "pli-tv-bu-vb-np2:3.18.10": "Nissaggiyaṃ cīvaraṃ anissajjitvā paribhuñjati, āpatti dukkaṭassa.",
  "pli-tv-bu-vb-np2:3.18.11": "Avippavutthe vippavutthasaññī, āpatti dukkaṭassa.",
  "pli-tv-bu-vb-np2:3.18.12": "Avippavutthe vematiko, āpatti dukkaṭassa.",
  "pli-tv-bu-vb-np2:3.18.13": "Avippavutthe avippavutthasaññī, anāpatti.",
  "pli-tv-bu-vb-np2:3.19.1": "Anāpatti—",
  "pli-tv-bu-vb-np2:3.19.2": "antoaruṇe paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṃ gaṇhanti,",
  "pli-tv-bu-vb-np2:3.19.3": "bhikkhusammutiyā,",
  "pli-tv-bu-vb-np2:3.19.4": "ummattakassa,",
  "pli-tv-bu-vb-np2:3.19.5": "ādikammikassāti.",
  "pli-tv-bu-vb-np2:3.19.6": "Udosita(dutiyakathina)sikkhāpadaṃ niṭṭhitaṃ dutiyaṃ."
}