{
  "pli-tv-kd22:0.1": "Theravāda Vinayapiṭaka",
  "pli-tv-kd22:0.2": "Cūḷavagga",
  "pli-tv-kd22:0.3": "Sattasatikakkhandhaka",
  "pli-tv-kd22:1.1.1": "Tena kho pana samayena vassasataparinibbute bhagavati vesālikā vajjiputtakā bhikkhū vesāliyaṃ dasa vatthūni dīpenti—",
  "pli-tv-kd22:1.1.2": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṃ pātuṃ, kappati adasakaṃ nisīdanaṃ, kappati jātarūparajatanti.",
  "pli-tv-kd22:1.1.3": "Tena kho pana samayena āyasmā yaso kākaṇḍakaputto vajjīsu cārikaṃ caramāno yena vesālī tadavasari.",
  "pli-tv-kd22:1.1.4": "Tatra sudaṃ āyasmā yaso kākaṇḍakaputto vesāliyaṃ viharati mahāvane kūṭāgārasālāyaṃ.",
  "pli-tv-kd22:1.1.5": "Tena kho pana samayena vesālikā vajjiputtakā bhikkhū tadahuposathe kaṃsapātiṃ udakena pūretvā majjhe bhikkhusaṃghassa ṭhapetvā āgatāgate vesālike upāsake evaṃ vadanti—",
  "pli-tv-kd22:1.1.6": "“dethāvuso, saṃghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.7": "Bhavissati saṃghassa parikkhārena karaṇīyan”ti.",
  "pli-tv-kd22:1.1.8": "Evaṃ vutte, āyasmā yaso kākaṇḍakaputto vesālike upāsake etadavoca—",
  "pli-tv-kd22:1.1.9": "“māvuso, adattha saṃghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.10": "Na kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.1.11": "na sādiyanti samaṇā sakyaputtiyā jātarūparajataṃ;",
  "pli-tv-kd22:1.1.12": "na paṭiggaṇhanti samaṇā sakyaputtiyā jātarūparajataṃ;",
  "pli-tv-kd22:1.1.13": "nikkhittamaṇisuvaṇṇā samaṇā sakyaputtiyā apetajātarūparajatā”ti.",
  "pli-tv-kd22:1.1.14": "Evampi kho vesālikā upāsakā āyasmatā yasena kākaṇḍakaputtena vuccamānā adaṃsuyeva saṃghassa kahāpaṇampi aḍḍhampi pādampi māsakarūpampi.",
  "pli-tv-kd22:1.1.15": "Atha kho vesālikā vajjiputtakā bhikkhū tassā rattiyā accayena taṃ hiraññaṃ bhikkhaggena paṭivīsaṃ ṭhapetvā bhājesuṃ.",
  "pli-tv-kd22:1.1.16": "Atha kho vesālikā vajjiputtakā bhikkhū āyasmantaṃ yasaṃ kākaṇḍakaputtaṃ etadavocuṃ—",
  "pli-tv-kd22:1.1.17": "“eso te, āvuso yasa, hiraññassa paṭivīso”ti.",
  "pli-tv-kd22:1.1.18": "“Natthi me, āvuso, hiraññassa paṭivīso, nāhaṃ hiraññaṃ sādiyāmī”ti.",
  "pli-tv-kd22:1.2.1": "Atha kho vesālikā vajjiputtakā bhikkhū—",
  "pli-tv-kd22:1.2.2": "“ayaṃ, āvuso, yaso kākaṇḍakaputto upāsake saddhe pasanne akkosati, paribhāsati, appasādaṃ karoti;",
  "pli-tv-kd22:1.2.3": "handassa mayaṃ paṭisāraṇīyakammaṃ karomā”ti te tassa paṭisāraṇīyakammaṃ akaṃsu.",
  "pli-tv-kd22:1.2.4": "Atha kho āyasmā yaso kākaṇḍakaputto vesālike vajjiputtake bhikkhū etadavoca—",
  "pli-tv-kd22:1.2.5": "“bhagavatā, āvuso, paññattaṃ—",
  "pli-tv-kd22:1.2.6": "‘paṭisāraṇīyakammakatassa bhikkhuno anudūto dātabbo’ti.",
  "pli-tv-kd22:1.2.7": "Detha me, āvuso, anudūtaṃ bhikkhun”ti.",
  "pli-tv-kd22:1.2.8": "Atha kho vesālikā vajjiputtakā bhikkhū ekaṃ bhikkhuṃ sammannitvā āyasmato yasassa kākaṇḍakaputtassa anudūtaṃ adaṃsu.",
  "pli-tv-kd22:1.2.9": "Atha kho āyasmā yaso kākaṇḍakaputto anudūtena bhikkhunā saddhiṃ vesāliṃ pavisitvā vesālike upāsake etadavoca—",
  "pli-tv-kd22:1.2.10": "“ahaṃ kirāyasmante upāsake saddhe pasanne akkosāmi, paribhāsāmi, appasādaṃ karomi;",
  "pli-tv-kd22:1.2.11": "yohaṃ adhammaṃ adhammoti vadāmi, dhammaṃ dhammoti vadāmi, avinayaṃ avinayoti vadāmi, vinayaṃ vinayoti vadāmi.",
  "pli-tv-kd22:1.3.1": "Ekamidaṃ, āvuso, samayaṃ bhagavā sāvatthiyaṃ viharati jetavane anāthapiṇḍikassa ārāme.",
  "pli-tv-kd22:1.3.2": "Tatra kho, āvuso, bhagavā bhikkhū āmantesi—",
  "pli-tv-kd22:1.3.3": "‘cattārome, bhikkhave, candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.4": "Katame cattāro? Abbhaṃ, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti, na bhāsanti na virocanti.",
  "pli-tv-kd22:1.3.5": "Mahikā, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.6": "Dhūmarajo, bhikkhave, candimasūriyānaṃ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.7": "Rāhu, bhikkhave, asurindo candimasūriyānaṃ upakkileso, yena upakkilesena upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.8": "Ime kho, bhikkhave, cattāro candimasūriyānaṃ upakkilesā, yehi upakkilesehi upakkiliṭṭhā candimasūriyā na tapanti, na bhāsanti, na virocanti.",
  "pli-tv-kd22:1.3.9": "Evameva kho, bhikkhave, cattārome samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.10": "Katame cattāro?",
  "pli-tv-kd22:1.3.11": "Santi, bhikkhave, eke samaṇabrāhmaṇā suraṃ pivanti, merayaṃ pivanti, surāmerayapānā appaṭiviratā—",
  "pli-tv-kd22:1.3.12": "ayaṃ, bhikkhave, paṭhamo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.13": "Puna caparaṃ, bhikkhave, eke samaṇabrāhmaṇā methunaṃ dhammaṃ paṭisevanti, methunadhammā appaṭiviratā—",
  "pli-tv-kd22:1.3.14": "ayaṃ, bhikkhave, dutiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.15": "Puna caparaṃ, bhikkhave, eke samaṇabrāhmaṇā jātarūparajataṃ sādiyanti, jātarūparajatappaṭiggahaṇā appaṭiviratā—",
  "pli-tv-kd22:1.3.16": "ayaṃ, bhikkhave, tatiyo samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.17": "Puna caparaṃ, bhikkhave, eke samaṇabrāhmaṇā micchājīvena jīvitaṃ kappenti;",
  "pli-tv-kd22:1.3.18": "micchājīvā appaṭiviratā—",
  "pli-tv-kd22:1.3.19": "ayaṃ, bhikkhave, catuttho samaṇabrāhmaṇānaṃ upakkileso, yena upakkilesena upakkiliṭṭhā eke samaṇabrāhmaṇā na tapanti, na bhāsanti, na virocanti.",
  "pli-tv-kd22:1.3.20": "Ime kho, bhikkhave, cattāro samaṇabrāhmaṇānaṃ upakkilesā, yehi upakkilesehi upakkiliṭṭhā eke samaṇabrāhmaṇā na tapanti, na bhāsanti, na virocanti’.",
  "pli-tv-kd22:1.3.21": "Idamavocāvuso, bhagavā.",
  "pli-tv-kd22:1.3.22": "Idaṃ vatvāna sugato athāparaṃ etadavoca satthā—",
  "pli-tv-kd22:1.3.23": "‘Rāgadosaparikliṭṭhā,",
  "pli-tv-kd22:1.3.24": "eke samaṇabrāhmaṇā;",
  "pli-tv-kd22:1.3.25": "Avijjānivuṭā posā,",
  "pli-tv-kd22:1.3.26": "piyarūpābhinandino.",
  "pli-tv-kd22:1.3.27": "Suraṃ pivanti merayaṃ,",
  "pli-tv-kd22:1.3.28": "paṭisevanti methunaṃ;",
  "pli-tv-kd22:1.3.29": "Rajataṃ jātarūpañca,",
  "pli-tv-kd22:1.3.30": "sādiyanti aviddasū.",
  "pli-tv-kd22:1.3.31": "Micchājīvena jīvanti,",
  "pli-tv-kd22:1.3.32": "eke samaṇabrāhmaṇā;",
  "pli-tv-kd22:1.3.33": "Ete upakkilesā vuttā,",
  "pli-tv-kd22:1.3.34": "buddhenādiccabandhunā.",
  "pli-tv-kd22:1.3.35": "Yehi upakkilesehi upakkiliṭṭhā,",
  "pli-tv-kd22:1.3.36": "Eke samaṇabrāhmaṇā;",
  "pli-tv-kd22:1.3.37": "Na tapanti na bhāsanti,",
  "pli-tv-kd22:1.3.38": "Asuddhā sarajā magā.",
  "pli-tv-kd22:1.3.39": "Andhakārena onaddhā,",
  "pli-tv-kd22:1.3.40": "taṇhādāsā sanettikā;",
  "pli-tv-kd22:1.3.41": "Vaḍḍhenti kaṭasiṃ ghoraṃ,",
  "pli-tv-kd22:1.3.42": "ādiyanti punabbhavan’ti.",
  "pli-tv-kd22:1.3.43": "Evaṃvādī kirāhaṃ āyasmante upāsake saddhe pasanne akkosāmi, paribhāsāmi, appasādaṃ karomi;",
  "pli-tv-kd22:1.3.44": "yohaṃ adhammaṃ adhammoti vadāmi, dhammaṃ dhammoti vadāmi, avinayaṃ avinayoti vadāmi, vinayaṃ vinayoti vadāmi.",
  "pli-tv-kd22:1.4.1": "Ekamidaṃ, āvuso, samayaṃ bhagavā rājagahe viharati veḷuvane kalandakanivāpe.",
  "pli-tv-kd22:1.4.2": "Tena kho pana samayena rājantepure rājaparisāyaṃ sannisinnānaṃ sannipatitānaṃ ayamantarakathā udapādi—",
  "pli-tv-kd22:1.4.3": "‘kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.4.4": "sādiyanti samaṇā sakyaputtiyā jātarūparajataṃ;",
  "pli-tv-kd22:1.4.5": "paṭiggaṇhanti samaṇā sakyaputtiyā jātarūparajatan’ti.",
  "pli-tv-kd22:1.4.6": "Tena kho panāvuso, samayena maṇicūḷako gāmaṇī tassaṃ parisāyaṃ nisinno hoti.",
  "pli-tv-kd22:1.4.7": "Atha kho, āvuso, maṇicūḷako gāmaṇī taṃ parisaṃ etadavoca—",
  "pli-tv-kd22:1.4.8": "‘mā, ayyā, evaṃ avacuttha.",
  "pli-tv-kd22:1.4.9": "Na kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.4.10": "na sādiyanti samaṇā sakyaputtiyā jātarūparajataṃ;",
  "pli-tv-kd22:1.4.11": "na paṭiggaṇhanti samaṇā sakyaputtiyā jātarūparajataṃ;",
  "pli-tv-kd22:1.4.12": "nikkhittamaṇisuvaṇṇā samaṇā sakyaputtiyā apetajātarūparajatā’ti.",
  "pli-tv-kd22:1.4.13": "Asakkhi kho, āvuso, maṇicūḷako gāmaṇī taṃ parisaṃ saññāpetuṃ.",
  "pli-tv-kd22:1.4.14": "Atha kho, āvuso, maṇicūḷako gāmaṇī taṃ parisaṃ saññāpetvā yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi.",
  "pli-tv-kd22:1.4.15": "Ekamantaṃ nisinno kho, āvuso, maṇicūḷako gāmaṇī bhagavantaṃ etadavoca—",
  "pli-tv-kd22:1.4.16": "‘idha, bhante, rājantepure rājaparisāyaṃ sannisinnānaṃ sannipatitānaṃ ayamantarakathā udapādi—",
  "pli-tv-kd22:1.4.17": "kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.4.18": "sādiyanti samaṇā sakyaputtiyā jātarūparajataṃ;",
  "pli-tv-kd22:1.4.19": "paṭiggaṇhanti samaṇā sakyaputtiyā jātarūparajatanti.",
  "pli-tv-kd22:1.4.20": "Evaṃ vutte, ahaṃ, bhante, taṃ parisaṃ etadavocaṃ—",
  "pli-tv-kd22:1.4.21": "mā, ayyā, evaṃ avacuttha.",
  "pli-tv-kd22:1.4.22": "Na kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.4.23": "na sādiyanti samaṇā sakyaputtiyā jātarūparajataṃ;",
  "pli-tv-kd22:1.4.24": "na paṭiggaṇhanti samaṇā sakyaputtiyā jātarūparajataṃ;",
  "pli-tv-kd22:1.4.25": "nikkhittamaṇisuvaṇṇā samaṇā sakyaputtiyā apetajātarūparajatāti.",
  "pli-tv-kd22:1.4.26": "Asakkhiṃ kho ahaṃ, bhante, taṃ parisaṃ saññāpetuṃ.",
  "pli-tv-kd22:1.4.27": "Kaccāhaṃ, bhante, evaṃ byākaramāno vuttavādī ceva bhagavato homi, na ca bhagavantaṃ abhūtena abbhācikkhāmi, dhammassa cānudhammaṃ byākaromi, na ca koci sahadhammiko vādānuvādo gārayhaṃ ṭhānaṃ āgacchatī’ti?",
  "pli-tv-kd22:1.4.28": "‘Taggha tvaṃ, gāmaṇi, evaṃ byākaramāno vuttavādī ceva me hosi;",
  "pli-tv-kd22:1.4.29": "na ca maṃ abhūtena abbhācikkhasi, dhammassa cānudhammaṃ byākarosi, na ca koci sahadhammiko vādānuvādo gārayhaṃ ṭhānaṃ āgacchati.",
  "pli-tv-kd22:1.4.30": "Na hi, gāmaṇi, kappati samaṇānaṃ sakyaputtiyānaṃ jātarūparajataṃ;",
  "pli-tv-kd22:1.4.31": "na sādiyanti samaṇā sakyaputtiyā jātarūparajataṃ;",
  "pli-tv-kd22:1.4.32": "na paṭiggaṇhanti samaṇā sakyaputtiyā jātarūparajataṃ;",
  "pli-tv-kd22:1.4.33": "nikkhittamaṇisuvaṇṇā samaṇā sakyaputtiyā apetajātarūparajatā.",
  "pli-tv-kd22:1.4.34": "Yassa kho, gāmaṇi, jātarūparajataṃ kappati, pañcapi tassa kāmaguṇā kappanti.",
  "pli-tv-kd22:1.4.35": "Yassa pañca kāmaguṇā kappanti ekaṃsenetaṃ, gāmaṇi, dhāreyyāsi—",
  "pli-tv-kd22:1.4.36": "assamaṇadhammo asakyaputtiyadhammoti.",
  "pli-tv-kd22:1.4.37": "Api cāhaṃ, gāmaṇi, evaṃ vadāmi tiṇaṃ tiṇatthikena pariyesitabbaṃ;",
  "pli-tv-kd22:1.4.38": "dāru dārutthikena pariyesitabbaṃ;",
  "pli-tv-kd22:1.4.39": "sakaṭaṃ sakaṭatthikena pariyesitabbaṃ;",
  "pli-tv-kd22:1.4.40": "puriso purisatthikena pariyesitabbo.",
  "pli-tv-kd22:1.4.41": "Na tvevāhaṃ, gāmaṇi, kenaci pariyāyena jātarūparajataṃ sāditabbaṃ pariyesitabbanti vadāmī’ti.",
  "pli-tv-kd22:1.4.42": "Evaṃvādī kirāhaṃ āyasmante upāsake saddhe pasanne akkosāmi, paribhāsāmi, appasādaṃ karomi;",
  "pli-tv-kd22:1.4.43": "yohaṃ adhammaṃ adhammoti vadāmi, dhammaṃ dhammoti vadāmi, avinayaṃ avinayoti vadāmi, vinayaṃ vinayoti vadāmi.",
  "pli-tv-kd22:1.5.1": "Ekamidaṃ, āvuso, samayaṃ bhagavā rājagahe āyasmantaṃ upanandaṃ sakyaputtaṃ ārabbha jātarūparajataṃ paṭikkhipi, sikkhāpadañca paññapesi.",
  "pli-tv-kd22:1.5.2": "Evaṃvādī kirāhaṃ āyasmante upāsake saddhe pasanne akkosāmi, paribhāsāmi, appasādaṃ karomi;",
  "pli-tv-kd22:1.5.3": "yohaṃ adhammaṃ adhammoti vadāmi, dhammaṃ dhammoti vadāmi, avinayaṃ avinayoti vadāmi, vinayaṃ vinayoti vadāmī”ti.",
  "pli-tv-kd22:1.6.1": "Evaṃ vutte, vesālikā upāsakā āyasmantaṃ yasaṃ kākaṇḍakaputtaṃ etadavocuṃ—",
  "pli-tv-kd22:1.6.2": "“ekova, bhante, ayyo yaso kākaṇḍakaputto samaṇo sakyaputtiyo.",
  "pli-tv-kd22:1.6.3": "Sabbevime assamaṇā asakyaputtiyā.",
  "pli-tv-kd22:1.6.4": "Vasatu, bhante, ayyo yaso kākaṇḍakaputto vesāliyaṃ.",
  "pli-tv-kd22:1.6.5": "Mayaṃ ayyassa yasassa kākaṇḍakaputtassa ussukkaṃ karissāma cīvarapiṇḍapātasenāsanagilānappaccayabhesajjaparikkhārānan”ti.",
  "pli-tv-kd22:1.6.6": "Atha kho āyasmā yaso kākaṇḍakaputto vesālike upāsake saññāpetvā anudūtena bhikkhunā saddhiṃ ārāmaṃ agamāsi.",
  "pli-tv-kd22:1.7.1": "Atha kho vesālikā vajjiputtakā bhikkhū anudūtaṃ bhikkhuṃ pucchiṃsu—",
  "pli-tv-kd22:1.7.2": "“khamāpitāvuso, yasena kākaṇḍakaputtena vesālikā upāsakā”ti?",
  "pli-tv-kd22:1.7.3": "“Upāsakehi pāpikaṃ no, āvuso, kataṃ.",
  "pli-tv-kd22:1.7.4": "Ekova yaso kākaṇḍakaputto samaṇo sakyaputtiyo kato.",
  "pli-tv-kd22:1.7.5": "Sabbeva mayaṃ assamaṇā asakyaputtiyā katā”ti.",
  "pli-tv-kd22:1.7.6": "Atha kho vesālikā vajjiputtakā bhikkhū—",
  "pli-tv-kd22:1.7.7": "“ayaṃ, āvuso, yaso kākaṇḍakaputto amhehi asammato gihīnaṃ pakāsesi;",
  "pli-tv-kd22:1.7.8": "handassa mayaṃ ukkhepanīyakammaṃ karomā”ti.",
  "pli-tv-kd22:1.7.9": "Te tassa ukkhepanīyakammaṃ kattukāmā sannipatiṃsu.",
  "pli-tv-kd22:1.7.10": "Atha kho āyasmā yaso kākaṇḍakaputto vehāsaṃ abbhuggantvā kosambiyaṃ paccuṭṭhāsi.",
  "pli-tv-kd22:1.7.11": "Atha kho āyasmā yaso kākaṇḍakaputto pāveyyakānañca avantidakkhiṇāpathakānañca bhikkhūnaṃ santike dūtaṃ pāhesi—",
  "pli-tv-kd22:1.7.12": "“āgacchantu āyasmantā;",
  "pli-tv-kd22:1.7.13": "imaṃ adhikaraṇaṃ ādiyissāma.",
  "pli-tv-kd22:1.7.14": "Pure adhammo dippati, dhammo paṭibāhiyyati;",
  "pli-tv-kd22:1.7.15": "avinayo dippati, vinayo paṭibāhiyyati;",
  "pli-tv-kd22:1.7.16": "pure adhammavādino balavanto honti, dhammavādino dubbalā honti;",
  "pli-tv-kd22:1.7.17": "avinayavādino balavanto honti, vinayavādino dubbalā hontī”ti.",
  "pli-tv-kd22:1.8.1": "Tena kho pana samayena āyasmā sambhūto sāṇavāsī ahogaṅge pabbate paṭivasati.",
  "pli-tv-kd22:1.8.2": "Atha kho āyasmā yaso kākaṇḍakaputto yena ahogaṅgo pabbato, yenāyasmā sambhūto sāṇavāsī tenupasaṅkami, upasaṅkamitvā āyasmantaṃ sambhūtaṃ sāṇavāsiṃ abhivādetvā ekamantaṃ nisīdi.",
  "pli-tv-kd22:1.8.3": "Ekamantaṃ nisinno kho āyasmā yaso kākaṇḍakaputto āyasmantaṃ sambhūtaṃ sāṇavāsiṃ etadavoca—",
  "pli-tv-kd22:1.8.4": "“ime, bhante, vesālikā vajjiputtakā bhikkhū vesāliyaṃ dasa vatthūni dīpenti—",
  "pli-tv-kd22:1.8.5": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṃ pātuṃ, kappati adasakaṃ nisīdanaṃ, kappati jātarūparajatanti.",
  "pli-tv-kd22:1.8.6": "Handa mayaṃ, bhante, imaṃ adhikaraṇaṃ ādiyissāma.",
  "pli-tv-kd22:1.8.7": "Pure adhammo dippati, dhammo paṭibāhiyyati;",
  "pli-tv-kd22:1.8.8": "avinayo dippati, vinayo paṭibāhiyyati;",
  "pli-tv-kd22:1.8.9": "pure adhammavādino balavanto honti, dhammavādino dubbalā honti;",
  "pli-tv-kd22:1.8.10": "avinayavādino balavanto honti, vinayavādino dubbalā hontī”ti.",
  "pli-tv-kd22:1.8.11": "“Evamāvuso”ti kho āyasmā sambhūto sāṇavāsī āyasmato yasassa kākaṇḍakaputtassa paccassosi.",
  "pli-tv-kd22:1.8.12": "Atha kho saṭṭhimattā pāveyyakā bhikkhū—",
  "pli-tv-kd22:1.8.13": "sabbe āraññikā, sabbe piṇḍapātikā, sabbe paṃsukūlikā, sabbe tecīvarikā, sabbeva arahanto—",
  "pli-tv-kd22:1.8.14": "ahogaṅge pabbate sannipatiṃsu.",
  "pli-tv-kd22:1.8.15": "Aṭṭhāsītimattā avantidakkhiṇāpathakā bhikkhū—",
  "pli-tv-kd22:1.8.16": "appekacce āraññikā, appekacce piṇḍapātikā, appekacce paṃsukūlikā, appekacce tecīvarikā, sabbeva arahanto—",
  "pli-tv-kd22:1.8.17": "ahogaṅge pabbate sannipatiṃsu.",
  "pli-tv-kd22:1.9.1": "Atha kho therānaṃ bhikkhūnaṃ mantayamānānaṃ etadahosi—",
  "pli-tv-kd22:1.9.2": "“idaṃ kho adhikaraṇaṃ kakkhaḷañca, vāḷañca;",
  "pli-tv-kd22:1.9.3": "kaṃ nu kho mayaṃ pakkhaṃ labheyyāma, yena mayaṃ imasmiṃ adhikaraṇe balavantatarā assāmā”ti.",
  "pli-tv-kd22:1.9.4": "Tena kho pana samayena āyasmā revato soreyye paṭivasati—",
  "pli-tv-kd22:1.9.5": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.9.6": "Atha kho therānaṃ bhikkhūnaṃ etadahosi—",
  "pli-tv-kd22:1.9.7": "“ayaṃ kho āyasmā revato soreyye paṭivasati—",
  "pli-tv-kd22:1.9.8": "bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.9.9": "Sace mayaṃ āyasmantaṃ revataṃ pakkhaṃ labhissāma, evaṃ mayaṃ imasmiṃ adhikaraṇe balavantatarā assāmā”ti.",
  "pli-tv-kd22:1.9.10": "Assosi kho āyasmā revato—",
  "pli-tv-kd22:1.9.11": "dibbāya sotadhātuyā visuddhāya atikkantamānusikāya—",
  "pli-tv-kd22:1.9.12": "therānaṃ bhikkhūnaṃ mantayamānānaṃ.",
  "pli-tv-kd22:1.9.13": "Sutvānassa etadahosi—",
  "pli-tv-kd22:1.9.14": "“idaṃ kho adhikaraṇaṃ kakkhaḷañca vāḷañca.",
  "pli-tv-kd22:1.9.15": "Na kho metaṃ patirūpaṃ yohaṃ evarūpe adhikaraṇe osakkeyyaṃ.",
  "pli-tv-kd22:1.9.16": "Idāni ca pana te bhikkhū āgacchissanti.",
  "pli-tv-kd22:1.9.17": "Sohaṃ tehi ākiṇṇo na phāsu gamissāmi.",
  "pli-tv-kd22:1.9.18": "Yannūnāhaṃ paṭikacceva gaccheyyan”ti.",
  "pli-tv-kd22:1.9.19": "Atha kho āyasmā revato soreyyā saṅkassaṃ agamāsi.",
  "pli-tv-kd22:1.9.20": "Atha kho therā bhikkhū soreyyaṃ gantvā pucchiṃsu—",
  "pli-tv-kd22:1.9.21": "“kahaṃ āyasmā revato”ti?",
  "pli-tv-kd22:1.9.22": "Te evamāhaṃsu—",
  "pli-tv-kd22:1.9.23": "“esāyasmā revato saṅkassaṃ gato”ti.",
  "pli-tv-kd22:1.9.24": "Atha kho āyasmā revato saṅkassā kaṇṇakujjaṃ agamāsi.",
  "pli-tv-kd22:1.9.25": "Atha kho therā bhikkhū saṅkassaṃ gantvā pucchiṃsu—",
  "pli-tv-kd22:1.9.26": "“kahaṃ āyasmā revato”ti?",
  "pli-tv-kd22:1.9.27": "Te evamāhaṃsu—",
  "pli-tv-kd22:1.9.28": "“esāyasmā revato kaṇṇakujjaṃ gato”ti.",
  "pli-tv-kd22:1.9.29": "Atha kho āyasmā revato kaṇṇakujjā udumbaraṃ agamāsi.",
  "pli-tv-kd22:1.9.30": "Atha kho therā bhikkhū kaṇṇakujjaṃ gantvā pucchiṃsu—",
  "pli-tv-kd22:1.9.31": "“kahaṃ āyasmā revato”ti?",
  "pli-tv-kd22:1.9.32": "Te evamāhaṃsu—",
  "pli-tv-kd22:1.9.33": "“esāyasmā revato udumbaraṃ gato”ti.",
  "pli-tv-kd22:1.9.34": "Atha kho āyasmā revato udumbarā aggaḷapuraṃ agamāsi.",
  "pli-tv-kd22:1.9.35": "Atha kho therā bhikkhū udumbaraṃ gantvā pucchiṃsu—",
  "pli-tv-kd22:1.9.36": "“kahaṃ āyasmā revato”ti?",
  "pli-tv-kd22:1.9.37": "Te evamāhaṃsu—",
  "pli-tv-kd22:1.9.38": "“esāyasmā revato aggaḷapuraṃ gato”ti.",
  "pli-tv-kd22:1.9.39": "Atha kho āyasmā revato aggaḷapurā sahajātiṃ agamāsi.",
  "pli-tv-kd22:1.9.40": "Atha kho therā bhikkhū aggaḷapuraṃ gantvā pucchiṃsu—",
  "pli-tv-kd22:1.9.41": "“kahaṃ āyasmā revato”ti?",
  "pli-tv-kd22:1.9.42": "Te evamāhaṃsu—",
  "pli-tv-kd22:1.9.43": "“esāyasmā revato sahajātiṃ gato”ti.",
  "pli-tv-kd22:1.9.44": "Atha kho therā bhikkhū āyasmantaṃ revataṃ sahajātiyaṃ sambhāvesuṃ.",
  "pli-tv-kd22:1.10.1": "Atha kho āyasmā sambhūto sāṇavāsī āyasmantaṃ yasaṃ kākaṇḍakaputtaṃ etadavoca—",
  "pli-tv-kd22:1.10.2": "“ayaṃ, āvuso, āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:1.10.3": "Sace mayaṃ āyasmantaṃ revataṃ pañhaṃ pucchissāma, paṭibalo āyasmā revato ekeneva pañhena sakalampi rattiṃ vītināmetuṃ.",
  "pli-tv-kd22:1.10.4": "Idāni ca panāyasmā revato antevāsikaṃ sarabhāṇakaṃ bhikkhuṃ ajjhesissati.",
  "pli-tv-kd22:1.10.5": "So tvaṃ tassa bhikkhuno sarabhaññapariyosāne āyasmantaṃ revataṃ upasaṅkamitvā imāni dasa vatthūni puccheyyāsī”ti.",
  "pli-tv-kd22:1.10.6": "“Evaṃ, bhante”ti kho āyasmā yaso kākaṇḍakaputto āyasmato sambhūtassa sāṇavāsissa paccassosi.",
  "pli-tv-kd22:1.10.7": "Atha kho āyasmā revato antevāsikaṃ sarabhāṇakaṃ bhikkhuṃ ajjhesi.",
  "pli-tv-kd22:1.10.8": "Atha kho āyasmā yaso kākaṇḍakaputto tassa bhikkhuno sarabhaññapariyosāne yenāyasmā revato tenupasaṅkami, upasaṅkamitvā āyasmantaṃ revataṃ abhivādetvā ekamantaṃ nisīdi.",
  "pli-tv-kd22:1.10.9": "Ekamantaṃ nisinno kho āyasmā yaso kākaṇḍakaputto āyasmantaṃ revataṃ etadavoca—",
  "pli-tv-kd22:1.10.10": "“kappati, bhante, siṅgiloṇakappo”ti?",
  "pli-tv-kd22:1.10.11": "“Ko so, āvuso, siṅgiloṇakappo”ti?",
  "pli-tv-kd22:1.10.12": "“Kappati, bhante, siṅginā loṇaṃ pariharituṃ—",
  "pli-tv-kd22:1.10.13": "yattha aloṇakaṃ bhavissati tattha paribhuñjissāmī”ti?",
  "pli-tv-kd22:1.10.14": "“Nāvuso, kappatī”ti.",
  "pli-tv-kd22:1.10.15": "“Kappati, bhante, dvaṅgulakappo”ti?",
  "pli-tv-kd22:1.10.16": "“Ko so, āvuso, dvaṅgulakappo”ti?",
  "pli-tv-kd22:1.10.17": "“Kappati, bhante, dvaṅgulāya chāyāya vītivattāya, vikāle bhojanaṃ bhuñjitun”ti?",
  "pli-tv-kd22:1.10.18": "“Nāvuso, kappatī”ti.",
  "pli-tv-kd22:1.10.19": "“Kappati, bhante, gāmantarakappo”ti?",
  "pli-tv-kd22:1.10.20": "“Ko so, āvuso, gāmantarakappo”ti?",
  "pli-tv-kd22:1.10.21": "“Kappati, bhante—idāni gāmantaraṃ gamissāmīti—bhuttāvinā pavāritena anatirittaṃ bhojanaṃ bhuñjitun”ti?",
  "pli-tv-kd22:1.10.22": "“Nāvuso, kappatī”ti.",
  "pli-tv-kd22:1.10.23": "“Kappati, bhante, āvāsakappo”ti?",
  "pli-tv-kd22:1.10.24": "“Ko so, āvuso, āvāsakappo”ti?",
  "pli-tv-kd22:1.10.25": "“Kappati, bhante, sambahulā āvāsā samānasīmā nānuposathaṃ kātun”ti?",
  "pli-tv-kd22:1.10.26": "“Nāvuso, kappatī”ti.",
  "pli-tv-kd22:1.10.27": "“Kappati, bhante, anumatikappo”ti?",
  "pli-tv-kd22:1.10.28": "“Ko so, āvuso, anumatikappo”ti?",
  "pli-tv-kd22:1.10.29": "“Kappati, bhante, vaggena saṃghena kammaṃ kātuṃ—",
  "pli-tv-kd22:1.10.30": "āgate bhikkhū anumānessāmā”ti?",
  "pli-tv-kd22:1.10.31": "“Nāvuso, kappatī”ti.",
  "pli-tv-kd22:1.10.32": "“Kappati, bhante, āciṇṇakappo”ti?",
  "pli-tv-kd22:1.10.33": "“Ko so, āvuso, āciṇṇakappo”ti?",
  "pli-tv-kd22:1.10.34": "“Kappati, bhante, idaṃ me upajjhāyena ajjhāciṇṇaṃ, idaṃ me ācariyena ajjhāciṇṇaṃ, taṃ ajjhācaritun”ti?",
  "pli-tv-kd22:1.10.35": "“Āciṇṇakappo kho, āvuso, ekacco kappati, ekacco na kappatī”ti.",
  "pli-tv-kd22:1.10.36": "“Kappati, bhante, amathitakappo”ti?",
  "pli-tv-kd22:1.10.37": "“Ko so, āvuso, amathitakappo”ti?",
  "pli-tv-kd22:1.10.38": "“Kappati, bhante, yaṃ taṃ khīraṃ khīrabhāvaṃ vijahitaṃ, asampattaṃ dadhibhāvaṃ, taṃ bhuttāvinā pavāritena anatirittaṃ pātun”ti?",
  "pli-tv-kd22:1.10.39": "“Nāvuso, kappatī”ti?",
  "pli-tv-kd22:1.10.40": "“Kappati, bhante, jaḷogiṃ pātun”ti?",
  "pli-tv-kd22:1.10.41": "“Kā sā, āvuso, jaḷogī”ti?",
  "pli-tv-kd22:1.10.42": "“Kappati, bhante, yā sā surā āsutā, asampattā majjabhāvaṃ, sā pātun”ti?",
  "pli-tv-kd22:1.10.43": "“Nāvuso, kappatī”ti.",
  "pli-tv-kd22:1.10.44": "“Kappati, bhante, adasakaṃ nisīdanan”ti?",
  "pli-tv-kd22:1.10.45": "“Nāvuso, kappatī”ti.",
  "pli-tv-kd22:1.10.46": "“Kappati, bhante, jātarūparajatan”ti?",
  "pli-tv-kd22:1.10.47": "“Nāvuso, kappatī”ti.",
  "pli-tv-kd22:1.10.48": "“Ime, bhante, vesālikā vajjiputtakā bhikkhū vesāliyaṃ imāni dasa vatthūni dīpenti.",
  "pli-tv-kd22:1.10.49": "Handa mayaṃ, bhante, imaṃ adhikaraṇaṃ ādiyissāma.",
  "pli-tv-kd22:1.10.50": "Pure adhammo dippati, dhammo paṭibāhiyyati;",
  "pli-tv-kd22:1.10.51": "avinayo dippati, vinayo paṭibāhiyyati;",
  "pli-tv-kd22:1.10.52": "pure adhammavādino balavanto honti, dhammavādino dubbalā honti;",
  "pli-tv-kd22:1.10.53": "avinayavādino balavanto honti, vinayavādino dubbalā hontī”ti.",
  "pli-tv-kd22:1.10.54": "“Evamāvuso”ti kho āyasmā revato āyasmato yasassa kākaṇḍakaputtassa paccassosi.",
  "pli-tv-kd22:1.10.55": "Paṭhamabhāṇavāro niṭṭhito.",
  "pli-tv-kd22:2.1.1": "Assosuṃ kho vesālikā vajjiputtakā bhikkhū—",
  "pli-tv-kd22:2.1.2": "“yaso kira kākaṇḍakaputto idaṃ adhikaraṇaṃ ādiyitukāmo pakkhaṃ pariyesati, labhati ca kira pakkhan”ti.",
  "pli-tv-kd22:2.1.3": "Atha kho vesālikānaṃ vajjiputtakānaṃ bhikkhūnaṃ etadahosi—",
  "pli-tv-kd22:2.1.4": "“idaṃ kho adhikaraṇaṃ kakkhaḷañca vāḷañca.",
  "pli-tv-kd22:2.1.5": "Kaṃ nu kho mayaṃ pakkhaṃ labheyyāma, yena mayaṃ imasmiṃ adhikaraṇe balavantatarā assāmā”ti.",
  "pli-tv-kd22:2.1.6": "Atha kho vesālikānaṃ vajjiputtakānaṃ bhikkhūnaṃ etadahosi—",
  "pli-tv-kd22:2.1.7": "“ayaṃ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo.",
  "pli-tv-kd22:2.1.8": "Sace mayaṃ āyasmantaṃ revataṃ pakkhaṃ labheyyāma, evaṃ mayaṃ imasmiṃ adhikaraṇe balavantatarā assāmā”ti.",
  "pli-tv-kd22:2.1.9": "Atha kho vesālikā vajjiputtakā bhikkhū pahūtaṃ sāmaṇakaṃ parikkhāraṃ paṭiyādesuṃ—",
  "pli-tv-kd22:2.1.10": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi.",
  "pli-tv-kd22:2.1.11": "Atha kho vesālikā vajjiputtakā bhikkhū taṃ sāmaṇakaṃ parikkhāraṃ ādāya nāvāya sahajātiṃ ujjaviṃsu;",
  "pli-tv-kd22:2.1.12": "nāvāya paccorohitvā aññatarasmiṃ rukkhamūle bhattavissaggaṃ karonti.",
  "pli-tv-kd22:2.2.1": "Atha kho āyasmato sāḷhassa rahogatassa paṭisallīnassa evaṃ cetaso parivitakko udapādi—",
  "pli-tv-kd22:2.2.2": "“ke nu kho dhammavādino—",
  "pli-tv-kd22:2.2.3": "pācīnakā vā bhikkhū, pāveyyakā vā”ti?",
  "pli-tv-kd22:2.2.4": "Atha kho āyasmato sāḷhassa, dhammañca vinayañca cetasā paccavekkhantassa, etadahosi—",
  "pli-tv-kd22:2.2.5": "“adhammavādino pācīnakā bhikkhū, dhammavādino pāveyyakā bhikkhū”ti.",
  "pli-tv-kd22:2.2.6": "Atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya—",
  "pli-tv-kd22:2.2.7": "seyyathāpi nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ samiñjeyya; evameva—suddhāvāsesu devesu antarahitā āyasmato sāḷhassa sammukhe pāturahosi.",
  "pli-tv-kd22:2.2.8": "Atha kho sā devatā āyasmantaṃ sāḷhaṃ etadavoca—",
  "pli-tv-kd22:2.2.9": "“sādhu, bhante sāḷha, adhammavādī pācīnakā bhikkhū, dhammavādī pāveyyakā bhikkhū.",
  "pli-tv-kd22:2.2.10": "Tena hi, bhante sāḷha, yathādhammo tathā tiṭṭhāhī”ti.",
  "pli-tv-kd22:2.2.11": "“Pubbepi cāhaṃ, devate, etarahi ca yathādhammo tathā ṭhito;",
  "pli-tv-kd22:2.2.12": "api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti.",
  "pli-tv-kd22:2.3.1": "Atha kho vesālikā vajjiputtakā bhikkhū taṃ sāmaṇakaṃ parikkhāraṃ ādāya yenāyasmā revato tenupasaṅkamiṃsu, upasaṅkamitvā āyasmantaṃ revataṃ etadavocuṃ—",
  "pli-tv-kd22:2.3.2": "“paṭiggaṇhātu, bhante, thero sāmaṇakaṃ parikkhāraṃ—",
  "pli-tv-kd22:2.3.3": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti.",
  "pli-tv-kd22:2.3.4": "“Alaṃ, āvuso, paripuṇṇaṃ me pattacīvaran”ti na icchi paṭiggahetuṃ.",
  "pli-tv-kd22:2.3.5": "Tena kho pana samayena uttaro nāma bhikkhu vīsativasso āyasmato revatassa upaṭṭhāko hoti.",
  "pli-tv-kd22:2.3.6": "Atha kho vesālikā vajjiputtakā bhikkhū yenāyasmā uttaro tenupasaṅkamiṃsu, upasaṅkamitvā āyasmantaṃ uttaraṃ etadavocuṃ—",
  "pli-tv-kd22:2.3.7": "“paṭiggaṇhātu āyasmā uttaro sāmaṇakaṃ parikkhāraṃ—",
  "pli-tv-kd22:2.3.8": "pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti.",
  "pli-tv-kd22:2.3.9": "“Alaṃ, āvuso, paripuṇṇaṃ me pattacīvaran”ti na icchi paṭiggahetuṃ.",
  "pli-tv-kd22:2.3.10": "“Manussā kho, āvuso uttara, bhagavato sāmaṇakaṃ parikkhāraṃ upanāmenti.",
  "pli-tv-kd22:2.3.11": "Sace bhagavā paṭiggaṇhāti, teneva te attamanā honti.",
  "pli-tv-kd22:2.3.12": "No ce bhagavā paṭiggaṇhāti, āyasmato ānandassa upanāmenti—",
  "pli-tv-kd22:2.3.13": "paṭiggaṇhātu, bhante, thero sāmaṇakaṃ parikkhāraṃ.",
  "pli-tv-kd22:2.3.14": "Yathā bhagavatā paṭiggahito, evameva so bhavissatīti.",
  "pli-tv-kd22:2.3.15": "Paṭiggaṇhātu āyasmā uttaro sāmaṇakaṃ parikkhāraṃ.",
  "pli-tv-kd22:2.3.16": "Yathā therena paṭiggahito, evameva so bhavissatī”ti.",
  "pli-tv-kd22:2.3.17": "Atha kho āyasmā uttaro vesālikehi vajjiputtehi bhikkhūhi nippīḷiyamāno ekaṃ cīvaraṃ aggahesi.",
  "pli-tv-kd22:2.3.18": "“Vadeyyātha, āvuso, yena attho”ti.",
  "pli-tv-kd22:2.3.19": "“Ettakaṃ āyasmā uttaro theraṃ vadetu;",
  "pli-tv-kd22:2.3.20": "ettakañca, bhante, thero saṃghamajjhe vadetu—",
  "pli-tv-kd22:2.3.21": "‘puratthimesu janapadesu buddhā bhagavanto uppajjanti.",
  "pli-tv-kd22:2.3.22": "Dhammavādī pācīnakā bhikkhū, adhammavādī pāveyyakā bhikkhū’”ti.",
  "pli-tv-kd22:2.3.23": "“Evamāvuso”ti",
  "pli-tv-kd22:2.3.24": "kho āyasmā uttaro vesālikānaṃ vajjiputtakānaṃ bhikkhūnaṃ paṭissutvā yenāyasmā revato tenupasaṅkami, upasaṅkamitvā āyasmantaṃ revataṃ etadavoca—",
  "pli-tv-kd22:2.3.25": "“ettakaṃ, bhante, thero saṃghamajjhe vadetu—",
  "pli-tv-kd22:2.3.26": "‘puratthimesu janapadesu buddhā bhagavanto uppajjanti.",
  "pli-tv-kd22:2.3.27": "Dhammavādī pācīnakā bhikkhū, adhammavādī pāveyyakā bhikkhū’”ti.",
  "pli-tv-kd22:2.3.28": "“Adhamme maṃ tvaṃ, bhikkhu, niyojesī”ti thero āyasmantaṃ uttaraṃ paṇāmesi.",
  "pli-tv-kd22:2.3.29": "Atha kho vesālikā vajjiputtakā bhikkhū āyasmantaṃ uttaraṃ etadavocuṃ—",
  "pli-tv-kd22:2.3.30": "“kiṃ, āvuso uttara, thero āhā”ti?",
  "pli-tv-kd22:2.3.31": "“Pāpikaṃ no, āvuso, kataṃ.",
  "pli-tv-kd22:2.3.32": "‘Adhamme maṃ tvaṃ, bhikkhu, niyojesī’ti thero maṃ paṇāmesī”ti.",
  "pli-tv-kd22:2.3.33": "“Nanu tvaṃ, āvuso, vuḍḍho vīsativassosī”ti?",
  "pli-tv-kd22:2.3.34": "“Āmāvuso, api ca mayaṃ garunissayaṃ gaṇhāmā”ti.",
  "pli-tv-kd22:2.4.1": "Atha kho saṃgho taṃ adhikaraṇaṃ vinicchinitukāmo sannipati.",
  "pli-tv-kd22:2.4.2": "Atha kho āyasmā revato saṃghaṃ ñāpesi—",
  "pli-tv-kd22:2.4.3": "“Suṇātu me, āvuso, saṃgho.",
  "pli-tv-kd22:2.4.4": "Sace mayaṃ imaṃ adhikaraṇaṃ idha vūpasamessāma, siyāpi mūlādāyakā bhikkhū punakammāya ukkoṭeyyuṃ.",
  "pli-tv-kd22:2.4.5": "Yadi saṃghassa pattakallaṃ, yatthevimaṃ adhikaraṇaṃ samuppannaṃ, saṃgho tatthevimaṃ adhikaraṇaṃ vūpasameyyā”ti.",
  "pli-tv-kd22:2.4.6": "Atha kho therā bhikkhū vesāliṃ agamaṃsu—",
  "pli-tv-kd22:2.4.7": "taṃ adhikaraṇaṃ vinicchinitukāmā.",
  "pli-tv-kd22:2.4.8": "Tena kho pana samayena sabbakāmī nāma pathabyā saṃghatthero vīsavassasatiko upasampadāya, āyasmato ānandassa saddhivihāriko, vesāliyaṃ paṭivasati.",
  "pli-tv-kd22:2.4.9": "Atha kho āyasmā revato āyasmantaṃ sambhūtaṃ sāṇavāsiṃ etadavoca—",
  "pli-tv-kd22:2.4.10": "“ahaṃ, āvuso, yasmiṃ vihāre sabbakāmī thero viharati, taṃ vihāraṃ upagacchāmi.",
  "pli-tv-kd22:2.4.11": "So tvaṃ kālasseva āyasmantaṃ sabbakāmiṃ upasaṅkamitvā imāni dasa vatthūni puccheyyāsī”ti.",
  "pli-tv-kd22:2.4.12": "“Evaṃ, bhante”ti kho āyasmā sambhūto sāṇavāsī āyasmato revatassa paccassosi.",
  "pli-tv-kd22:2.4.13": "Atha kho āyasmā revato, yasmiṃ vihāre sabbakāmī thero viharati, taṃ vihāraṃ upagacchi.",
  "pli-tv-kd22:2.4.14": "Gabbhe āyasmato sabbakāmissa senāsanaṃ paññattaṃ hoti, gabbhappamukhe āyasmato revatassa.",
  "pli-tv-kd22:2.4.15": "Atha kho āyasmā revato—",
  "pli-tv-kd22:2.4.16": "“ayaṃ thero mahallako na nipajjatī”ti—",
  "pli-tv-kd22:2.4.17": "na seyyaṃ kappesi.",
  "pli-tv-kd22:2.4.18": "Āyasmā sabbakāmī—",
  "pli-tv-kd22:2.4.19": "“ayaṃ bhikkhu āgantuko kilanto na nipajjatī”ti—",
  "pli-tv-kd22:2.4.20": "na seyyaṃ kappesi.",
  "pli-tv-kd22:2.5.1": "Atha kho āyasmā sabbakāmī rattiyā paccūsasamayaṃ paccuṭṭhāya āyasmantaṃ revataṃ etadavoca—",
  "pli-tv-kd22:2.5.2": "“katamena tvaṃ bhūmi vihārena etarahi bahulaṃ viharasī”ti?",
  "pli-tv-kd22:2.5.3": "“Mettāvihārena kho ahaṃ, bhante, etarahi bahulaṃ viharāmī”ti.",
  "pli-tv-kd22:2.5.4": "“Kullakavihārena kira tvaṃ bhūmi etarahi bahulaṃ viharasi.",
  "pli-tv-kd22:2.5.5": "Kullakavihāro eso bhūmi yadidaṃ mettā”ti.",
  "pli-tv-kd22:2.5.6": "“Pubbepi me, bhante, gihibhūtassa āciṇṇā mettā.",
  "pli-tv-kd22:2.5.7": "Tenāhaṃ etarahipi mettāvihārena bahulaṃ viharāmi, api ca mayā cirappattaṃ arahattanti.",
  "pli-tv-kd22:2.5.8": "Thero pana, bhante, katamena vihārena etarahi bahulaṃ viharatī”ti?",
  "pli-tv-kd22:2.5.9": "“Suññatāvihārena kho ahaṃ bhūmi etarahi bahulaṃ viharāmī”ti.",
  "pli-tv-kd22:2.5.10": "“Mahāpurisavihārena kira, bhante, thero etarahi bahulaṃ viharati.",
  "pli-tv-kd22:2.5.11": "Mahāpurisavihāro eso, bhante, yadidaṃ suññatā”ti.",
  "pli-tv-kd22:2.5.12": "“Pubbepi me bhūmi gihibhūtassa āciṇṇā suññatā.",
  "pli-tv-kd22:2.5.13": "Tenāhaṃ etarahipi suññatāvihārena bahulaṃ viharāmi, api ca mayā cirappattaṃ arahattan”ti.",
  "pli-tv-kd22:2.6.1": "Ayañcarahi therānaṃ bhikkhūnaṃ antarākathā vippakatā, athāyasmā sambhūto sāṇavāsī tasmiṃ anuppatto hoti.",
  "pli-tv-kd22:2.6.2": "Atha kho āyasmā sambhūto sāṇavāsī yenāyasmā sabbakāmī tenupasaṅkami, upasaṅkamitvā āyasmantaṃ sabbakāmiṃ abhivādetvā ekamantaṃ nisīdi.",
  "pli-tv-kd22:2.6.3": "Ekamantaṃ nisinno kho āyasmā sambhūto sāṇavāsī āyasmantaṃ sabbakāmiṃ etadavoca—",
  "pli-tv-kd22:2.6.4": "“ime, bhante, vesālikā vajjiputtakā bhikkhū vesāliyaṃ dasa vatthūni dīpenti—",
  "pli-tv-kd22:2.6.5": "kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṃ, pātuṃ kappati adasakaṃ nisīdanaṃ, kappati jātarūparajatanti.",
  "pli-tv-kd22:2.6.6": "Therena, bhante, upajjhāyassa mūle bahudhammo ca vinayo ca pariyatto.",
  "pli-tv-kd22:2.6.7": "Therassa, bhante, dhammañca vinayañca paccavekkhantassa kathaṃ hoti?",
  "pli-tv-kd22:2.6.8": "Ke nu kho dhammavādino—",
  "pli-tv-kd22:2.6.9": "pācīnakā vā bhikkhū, pāveyyakā vā”ti?",
  "pli-tv-kd22:2.6.10": "“Tayāpi kho, āvuso, upajjhāyassa mūle bahu dhammo ca vinayo ca pariyatto.",
  "pli-tv-kd22:2.6.11": "Tuyhaṃ pana, āvuso, dhammañca vinayañca paccavekkhantassa kathaṃ hoti?",
  "pli-tv-kd22:2.6.12": "Ke nu kho dhammavādino—",
  "pli-tv-kd22:2.6.13": "pācīnakā vā bhikkhū, pāveyyakā vā”ti?",
  "pli-tv-kd22:2.6.14": "“Mayhaṃ kho, bhante, dhammañca vinayañca paccavekkhantassa evaṃ hoti—",
  "pli-tv-kd22:2.6.15": "adhammavādī pācīnakā bhikkhū, dhammavādī pāveyyakā bhikkhūti;",
  "pli-tv-kd22:2.6.16": "api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti.",
  "pli-tv-kd22:2.6.17": "“Mayhampi kho, āvuso, dhammañca vinayañca paccavekkhantassa evaṃ hoti—",
  "pli-tv-kd22:2.6.18": "adhammavādī pācīnakā bhikkhū, dhammavādī pāveyyakā bhikkhūti;",
  "pli-tv-kd22:2.6.19": "api cāhaṃ na tāva diṭṭhiṃ āvi karomi, appeva nāma maṃ imasmiṃ adhikaraṇe sammanneyyā”ti.",
  "pli-tv-kd22:2.7.1": "Atha kho saṃgho taṃ adhikaraṇaṃ vinicchinitukāmo sannipati.",
  "pli-tv-kd22:2.7.2": "Tasmiṃ kho pana adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati.",
  "pli-tv-kd22:2.7.3": "Atha kho āyasmā revato saṃghaṃ ñāpesi—",
  "pli-tv-kd22:2.7.4": "“Suṇātu me, bhante, saṃgho.",
  "pli-tv-kd22:2.7.5": "Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati.",
  "pli-tv-kd22:2.7.6": "Yadi saṃghassa pattakallaṃ, saṃgho imaṃ adhikaraṇaṃ ubbāhikāya vūpasameyyā”ti.",
  "pli-tv-kd22:2.7.7": "Saṃgho cattāro pācīnake bhikkhū, cattāro pāveyyake bhikkhū uccini.",
  "pli-tv-kd22:2.7.8": "Pācīnakānaṃ bhikkhūnaṃ—",
  "pli-tv-kd22:2.7.9": "āyasmantañca sabbakāmiṃ, āyasmantañca sāḷhaṃ, āyasmantañca khujjasobhitaṃ, āyasmantañca vāsabhagāmikaṃ;",
  "pli-tv-kd22:2.7.10": "pāveyyakānaṃ bhikkhūnaṃ—",
  "pli-tv-kd22:2.7.11": "āyasmantañca revataṃ, āyasmantañca sambhūtaṃ sāṇavāsiṃ, āyasmantañca yasaṃ kākaṇḍakaputtaṃ, āyasmantañca sumananti.",
  "pli-tv-kd22:2.7.12": "Atha kho āyasmā revato saṃghaṃ ñāpesi—",
  "pli-tv-kd22:2.7.13": "“Suṇātu me, bhante, saṃgho.",
  "pli-tv-kd22:2.7.14": "Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati.",
  "pli-tv-kd22:2.7.15": "Yadi saṃghassa pattakallaṃ, saṃgho cattāro pācīnake bhikkhū, cattāro pāveyyake bhikkhū sammanneyya ubbāhikāya imaṃ adhikaraṇaṃ vūpasametuṃ.",
  "pli-tv-kd22:2.7.16": "Esā ñatti.",
  "pli-tv-kd22:2.7.17": "Suṇātu me, bhante, saṃgho.",
  "pli-tv-kd22:2.7.18": "Amhākaṃ imasmiṃ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati.",
  "pli-tv-kd22:2.7.19": "Saṃgho cattāro pācīnake bhikkhū, cattāro pāveyyake bhikkhū sammannati ubbāhikāya imaṃ adhikaraṇaṃ vūpasametuṃ.",
  "pli-tv-kd22:2.7.20": "Yassāyasmato khamati catunnaṃ pācīnakānaṃ bhikkhūnaṃ, catunnaṃ pāveyyakānaṃ bhikkhūnaṃ sammuti, ubbāhikāya imaṃ adhikaraṇaṃ vūpasametuṃ, so tuṇhassa;",
  "pli-tv-kd22:2.7.21": "yassa nakkhamati, so bhāseyya.",
  "pli-tv-kd22:2.7.22": "Sammatā saṃghena cattāro pācīnakā bhikkhū, cattāro pāveyyakā bhikkhū, ubbāhikāya imaṃ adhikaraṇaṃ vūpasametuṃ.",
  "pli-tv-kd22:2.7.23": "Khamati saṃghassa, tasmā tuṇhī, evametaṃ dhārayāmī”ti.",
  "pli-tv-kd22:2.7.24": "Tena kho pana samayena ajito nāma bhikkhu dasavasso saṃghassa pātimokkhuddesako hoti.",
  "pli-tv-kd22:2.7.25": "Atha kho saṃgho āyasmantampi ajitaṃ sammannati—",
  "pli-tv-kd22:2.7.26": "therānaṃ bhikkhūnaṃ āsanapaññāpakaṃ.",
  "pli-tv-kd22:2.7.27": "Atha kho therānaṃ bhikkhūnaṃ etadahosi—",
  "pli-tv-kd22:2.7.28": "“kattha nu kho mayaṃ imaṃ adhikaraṇaṃ vūpasameyyāmā”ti?",
  "pli-tv-kd22:2.7.29": "Atha kho therānaṃ bhikkhūnaṃ etadahosi—",
  "pli-tv-kd22:2.7.30": "“ayaṃ kho vālikārāmo ramaṇīyo appasaddo appanigghoso.",
  "pli-tv-kd22:2.7.31": "Yannūna mayaṃ vālikārāme imaṃ adhikaraṇaṃ vūpasameyyāmā”ti.",
  "pli-tv-kd22:2.7.32": "Atha kho therā bhikkhū vālikārāmaṃ agamaṃsu—",
  "pli-tv-kd22:2.7.33": "taṃ adhikaraṇaṃ vinicchinitukāmā.",
  "pli-tv-kd22:2.8.1": "Atha kho āyasmā revato saṃghaṃ ñāpesi—",
  "pli-tv-kd22:2.8.2": "“Suṇātu me, bhante, saṃgho.",
  "pli-tv-kd22:2.8.3": "Yadi saṃghassa pattakallaṃ, ahaṃ āyasmantaṃ sabbakāmiṃ vinayaṃ puccheyyan”ti.",
  "pli-tv-kd22:2.8.4": "Āyasmā sabbakāmī saṃghaṃ ñāpesi—",
  "pli-tv-kd22:2.8.5": "“Suṇātu me, āvuso, saṃgho.",
  "pli-tv-kd22:2.8.6": "Yadi saṃghassa pattakallaṃ, ahaṃ revatena vinayaṃ puṭṭho vissajjeyyan”ti.",
  "pli-tv-kd22:2.8.7": "Atha kho āyasmā revato āyasmantaṃ sabbakāmiṃ etadavoca—",
  "pli-tv-kd22:2.8.8": "“kappati, bhante, siṅgiloṇakappo”ti?",
  "pli-tv-kd22:2.8.9": "“Ko so, āvuso, siṅgiloṇakappo”ti?",
  "pli-tv-kd22:2.8.10": "“Kappati, bhante, siṅginā loṇaṃ pariharituṃ—",
  "pli-tv-kd22:2.8.11": "yattha aloṇakaṃ bhavissati tattha paribhuñjissāmā”ti?",
  "pli-tv-kd22:2.8.12": "“Nāvuso, kappatī”ti.",
  "pli-tv-kd22:2.8.13": "“ Kattha paṭikkhittan”ti?",
  "pli-tv-kd22:2.8.14": "“Sāvatthiyaṃ, suttavibhaṅge”ti.",
  "pli-tv-kd22:2.8.15": "“Kiṃ āpajjatī”ti?",
  "pli-tv-kd22:2.8.16": "“Sannidhikārakabhojane pācittiyan”ti.",
  "pli-tv-kd22:2.8.17": "“Suṇātu me, bhante, saṃgho.",
  "pli-tv-kd22:2.8.18": "Idaṃ paṭhamaṃ vatthu saṃghena vinicchitaṃ.",
  "pli-tv-kd22:2.8.19": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.20": "Idaṃ paṭhamaṃ salākaṃ nikkhipāmi”. (1)",
  "pli-tv-kd22:2.8.21": "“Kappati, bhante, dvaṅgulakappo”ti?",
  "pli-tv-kd22:2.8.22": "“Ko so, āvuso, dvaṅgulakappo”ti?",
  "pli-tv-kd22:2.8.23": "“Kappati, bhante, dvaṅgulāya chāyāya vītivattāya vikāle bhojanaṃ bhuñjitun”ti?",
  "pli-tv-kd22:2.8.24": "“Nāvuso, kappatī”ti.",
  "pli-tv-kd22:2.8.25": "“ Kattha paṭikkhittan”ti?",
  "pli-tv-kd22:2.8.26": "“Rājagahe, suttavibhaṅge”ti.",
  "pli-tv-kd22:2.8.27": "“Kiṃ āpajjatī”ti?",
  "pli-tv-kd22:2.8.28": "“Vikālabhojane pācittiyan”ti.",
  "pli-tv-kd22:2.8.29": "“Suṇātu me, bhante, saṃgho.",
  "pli-tv-kd22:2.8.30": "Idaṃ dutiyaṃ vatthu saṃghena vinicchitaṃ.",
  "pli-tv-kd22:2.8.31": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.32": "Idaṃ dutiyaṃ salākaṃ nikkhipāmi”. (2)",
  "pli-tv-kd22:2.8.33": "“Kappati, bhante, gāmantarakappo”ti?",
  "pli-tv-kd22:2.8.34": "“Ko so, āvuso, gāmantarakappo”ti?",
  "pli-tv-kd22:2.8.35": "“Kappati, bhante—idāni gāmantaraṃ gamissāmīti—bhuttāvinā pavāritena anatirittaṃ bhojanaṃ bhuñjitun”ti?",
  "pli-tv-kd22:2.8.36": "“Nāvuso, kappatī”ti.",
  "pli-tv-kd22:2.8.37": "“Kattha paṭikkhittan”ti?",
  "pli-tv-kd22:2.8.38": "“Sāvatthiyaṃ, suttavibhaṅge”ti.",
  "pli-tv-kd22:2.8.39": "“Kiṃ āpajjatī”ti?",
  "pli-tv-kd22:2.8.40": "“Anatirittabhojane pācittiyan”ti.",
  "pli-tv-kd22:2.8.41": "“Suṇātu me, bhante, saṃgho.",
  "pli-tv-kd22:2.8.42": "Idaṃ tatiyaṃ vatthu saṃghena vinicchitaṃ.",
  "pli-tv-kd22:2.8.43": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.44": "Idaṃ tatiyaṃ salākaṃ nikkhipāmi”. (3)",
  "pli-tv-kd22:2.8.45": "“Kappati, bhante, āvāsakappo”ti?",
  "pli-tv-kd22:2.8.46": "“Ko so, āvuso, āvāsakappo”ti?",
  "pli-tv-kd22:2.8.47": "“Kappati, bhante, sambahulā āvāsā samānasīmā nānuposathaṃ kātun”ti.",
  "pli-tv-kd22:2.8.48": "“Nāvuso, kappatī”ti.",
  "pli-tv-kd22:2.8.49": "“ Kattha paṭikkhittan”ti?",
  "pli-tv-kd22:2.8.50": "“Rājagahe, uposathasaṃyutte”ti.",
  "pli-tv-kd22:2.8.51": "“Kiṃ āpajjatī”ti?",
  "pli-tv-kd22:2.8.52": "“Vinayātisāre dukkaṭan”ti.",
  "pli-tv-kd22:2.8.53": "“Suṇātu me, bhante, saṃgho.",
  "pli-tv-kd22:2.8.54": "Idaṃ catutthaṃ vatthu saṃghena vinicchitaṃ.",
  "pli-tv-kd22:2.8.55": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.56": "Idaṃ catutthaṃ salākaṃ nikkhipāmi”. (4)",
  "pli-tv-kd22:2.8.57": "“Kappati, bhante, anumatikappo”ti?",
  "pli-tv-kd22:2.8.58": "“Ko so, āvuso, anumatikappo”ti?",
  "pli-tv-kd22:2.8.59": "“Kappati, bhante, vaggena saṃghena kammaṃ kātuṃ—",
  "pli-tv-kd22:2.8.60": "āgate bhikkhū anumānessāmā”ti?",
  "pli-tv-kd22:2.8.61": "“Nāvuso, kappatī”ti.",
  "pli-tv-kd22:2.8.62": "“ Kattha paṭikkhittan”ti?",
  "pli-tv-kd22:2.8.63": "“Campeyyake, vinayavatthusmin”ti.",
  "pli-tv-kd22:2.8.64": "“Kiṃ āpajjatī”ti?",
  "pli-tv-kd22:2.8.65": "“Vinayātisāre dukkaṭan”ti.",
  "pli-tv-kd22:2.8.66": "“Suṇātu me, bhante, saṃgho.",
  "pli-tv-kd22:2.8.67": "Idaṃ pañcamaṃ vatthu saṃghena vinicchitaṃ.",
  "pli-tv-kd22:2.8.68": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.69": "Idaṃ pañcamaṃ salākaṃ nikkhipāmi”. (5)",
  "pli-tv-kd22:2.8.70": "“Kappati, bhante, āciṇṇakappo”ti?",
  "pli-tv-kd22:2.8.71": "“Ko so, āvuso, āciṇṇakappo”ti?",
  "pli-tv-kd22:2.8.72": "“Kappati, bhante—",
  "pli-tv-kd22:2.8.73": "idaṃ me upajjhāyena ajjhāciṇṇaṃ, idaṃ me ācariyena ajjhāciṇṇaṃ—",
  "pli-tv-kd22:2.8.74": "taṃ ajjhācaritun”ti?",
  "pli-tv-kd22:2.8.75": "“Āciṇṇakappo kho, āvuso, ekacco kappati, ekacco na kappatī”ti.",
  "pli-tv-kd22:2.8.76": "“Suṇātu me, bhante, saṃgho.",
  "pli-tv-kd22:2.8.77": "Idaṃ chaṭṭhaṃ vatthu saṃghena vinicchitaṃ.",
  "pli-tv-kd22:2.8.78": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.79": "Idaṃ chaṭṭhaṃ salākaṃ nikkhipāmi”. (6)",
  "pli-tv-kd22:2.8.80": "“Kappati, bhante, amathitakappo”ti?",
  "pli-tv-kd22:2.8.81": "“Ko so, āvuso, amathitakappo”ti?",
  "pli-tv-kd22:2.8.82": "“Kappati, bhante, yaṃ taṃ khīraṃ khīrabhāvaṃ vijahitaṃ, asampattaṃ dadhibhāvaṃ, taṃ bhuttāvinā pavāritena anatirittaṃ pātun”ti?",
  "pli-tv-kd22:2.8.83": "“Nāvuso, kappatī”ti.",
  "pli-tv-kd22:2.8.84": "“ Kattha paṭikkhittan”ti?",
  "pli-tv-kd22:2.8.85": "“Sāvatthiyaṃ, suttavibhaṅge”ti.",
  "pli-tv-kd22:2.8.86": "“Kiṃ āpajjatī”ti?",
  "pli-tv-kd22:2.8.87": "“Anatirittabhojane pācittiyan”ti.",
  "pli-tv-kd22:2.8.88": "“Suṇātu me, bhante, saṃgho.",
  "pli-tv-kd22:2.8.89": "Idaṃ sattamaṃ vatthu saṃghena vinicchitaṃ.",
  "pli-tv-kd22:2.8.90": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.91": "Idaṃ sattamaṃ salākaṃ nikkhipāmi”. (7)",
  "pli-tv-kd22:2.8.92": "“Kappati, bhante, jaḷogiṃ pātun”ti?",
  "pli-tv-kd22:2.8.93": "“Kā sā, āvuso, jaḷogī”ti?",
  "pli-tv-kd22:2.8.94": "“Kappati, bhante, yā sā surā āsutā asampattā majjabhāvaṃ, sā pātun”ti?",
  "pli-tv-kd22:2.8.95": "“Nāvuso, kappatī”ti.",
  "pli-tv-kd22:2.8.96": "“ Kattha paṭikkhittan”ti?",
  "pli-tv-kd22:2.8.97": "“Kosambiyaṃ, suttavibhaṅge”ti.",
  "pli-tv-kd22:2.8.98": "“Kiṃ āpajjatī”ti.",
  "pli-tv-kd22:2.8.99": "“Surāmerayapāne pācittiyan”ti.",
  "pli-tv-kd22:2.8.100": "“Suṇātu me, bhante, saṃgho.",
  "pli-tv-kd22:2.8.101": "Idaṃ aṭṭhamaṃ vatthu saṃghena vinicchitaṃ.",
  "pli-tv-kd22:2.8.102": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.103": "Idaṃ aṭṭhamaṃ salākaṃ nikkhipāmi”. (8)",
  "pli-tv-kd22:2.8.104": "“Kappati, bhante, adasakaṃ nisīdanan”ti?",
  "pli-tv-kd22:2.8.105": "“Nāvuso, kappatī”ti.",
  "pli-tv-kd22:2.8.106": "“ Kattha paṭikkhittan”ti?",
  "pli-tv-kd22:2.8.107": "“Sāvatthiyaṃ, suttavibhaṅge”ti.",
  "pli-tv-kd22:2.8.108": "“Kiṃ āpajjatī”ti?",
  "pli-tv-kd22:2.8.109": "“Chedanake pācittiyan”ti.",
  "pli-tv-kd22:2.8.110": "“Suṇātu me, bhante, saṃgho.",
  "pli-tv-kd22:2.8.111": "Idaṃ navamaṃ vatthu saṃghena vinicchitaṃ.",
  "pli-tv-kd22:2.8.112": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.113": "Idaṃ navamaṃ salākaṃ nikkhipāmi”. (9)",
  "pli-tv-kd22:2.8.114": "“Kappati, bhante, jātarūparajatan”ti?",
  "pli-tv-kd22:2.8.115": "“Nāvuso, kappatī”ti.",
  "pli-tv-kd22:2.8.116": "“ Kattha paṭikkhittan”ti.",
  "pli-tv-kd22:2.8.117": "“Rājagahe, suttavibhaṅge”ti.",
  "pli-tv-kd22:2.8.118": "“Kiṃ āpajjatī”ti?",
  "pli-tv-kd22:2.8.119": "“Jātarūparajatapaṭiggahaṇe pācittiyan”ti.",
  "pli-tv-kd22:2.8.120": "“Suṇātu me, bhante, saṃgho.",
  "pli-tv-kd22:2.8.121": "Idaṃ dasamaṃ vatthu saṃghena vinicchitaṃ.",
  "pli-tv-kd22:2.8.122": "Itipidaṃ vatthu uddhammaṃ, ubbinayaṃ, apagatasatthusāsanaṃ.",
  "pli-tv-kd22:2.8.123": "Idaṃ dasamaṃ salākaṃ nikkhipāmi. (10)",
  "pli-tv-kd22:2.8.124": "Suṇātu me, bhante, saṃgho.",
  "pli-tv-kd22:2.8.125": "Imāni dasa vatthūni saṃghena vinicchitāni.",
  "pli-tv-kd22:2.8.126": "Itipimāni dasavatthūni uddhammāni, ubbinayāni, apagatasatthusāsanānī”ti.",
  "pli-tv-kd22:2.8.127": "“Nihatametaṃ, āvuso, adhikaraṇaṃ, santaṃ vūpasantaṃ suvūpasantaṃ.",
  "pli-tv-kd22:2.8.128": "Api ca maṃ tvaṃ, āvuso, saṃghamajjhepi imāni dasa vatthūni puccheyyāsi—tesaṃ bhikkhūnaṃ saññattiyā”ti.",
  "pli-tv-kd22:2.8.129": "Atha kho āyasmā revato āyasmantaṃ sabbakāmiṃ saṃghamajjhepi imāni dasa vatthūni pucchi.",
  "pli-tv-kd22:2.8.130": "Puṭṭho puṭṭho āyasmā sabbakāmī vissajjesi.",
  "pli-tv-kd22:2.9.1": "Imāya kho pana vinayasaṅgītiyā satta bhikkhusatāni anūnāni anadhikāni ahesuṃ, tasmāyaṃ vinayasaṅgīti “sattasatikā”ti vuccatīti.",
  "pli-tv-kd22:2.9.2": "Sattasatikakkhandhako dvādasamo. Imamhi khandhake vatthū pañcavīsati.",
  "pli-tv-kd22:2.9.3": "Tassuddānaṃ",
  "pli-tv-kd22:2.9.4": "Dasa vatthūni pūretvā,",
  "pli-tv-kd22:2.9.5": "kammaṃ dūtena pāvisi;",
  "pli-tv-kd22:2.9.6": "Cattāro puna rūpañca,",
  "pli-tv-kd22:2.9.7": "kosambi ca pāveyyako.",
  "pli-tv-kd22:2.9.8": "Maggo soreyyaṃ saṅkassaṃ,",
  "pli-tv-kd22:2.9.9": "kaṇṇakujjaṃ udumbaraṃ;",
  "pli-tv-kd22:2.9.10": "Sahajāti ca majjhesi,",
  "pli-tv-kd22:2.9.11": "assosi kaṃ nu kho mayaṃ.",
  "pli-tv-kd22:2.9.12": "Pattanāvāya ujjavi,",
  "pli-tv-kd22:2.9.13": "rahosi upanāmayaṃ;",
  "pli-tv-kd22:2.9.14": "Garu saṃgho ca vesāliṃ,",
  "pli-tv-kd22:2.9.15": "mettā saṃgho ubbāhikāti.",
  "pli-tv-kd22:2.9.16": "Sattasatikakkhandhako niṭṭhito.",
  "pli-tv-kd22:2.9.17": "Cūḷavaggo niṭṭhito.",
  "pli-tv-kd22:2.9.18": "Cūḷavaggapāḷi niṭṭhitā."
}
